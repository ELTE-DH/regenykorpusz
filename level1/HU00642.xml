<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU00642" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A falu jegyzője : ELTeC edition</title>
				<author ref="viaf:64044769">Eötvös József (1813-1871)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">206761</measure>
				<measure unit="pages">1002</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>A falu jegyzője</title>
					<date>2000-01-15</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/00600/00642"/>
					<respStmt>
						<resp>Original Electronic Edition</resp>
						<name>Drótos László</name>
						<name>Szabolcsi József</name>
						<name>Kiss András</name>
						<name>Ollé Krisztián</name>
					</respStmt>
					<bibl type="printSource">
						<title>A falu jegyzője</title>
						<author>Eötvös József</author>
						<publisher>Szépirodalmi Könyvkiadó</publisher>
						<pubPlace>Budapest</pubPlace>
						<date>1971</date>
						<ref target="https://mek.oszk.hu/00600/00642/00642.pdf"/>
					</bibl>
					<bibl type="firstEdition">
						<title>A falu jegyzője</title>
						<author>Eötvös József</author>
						<date>1845</date>
					</bibl>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="long"/>
				<ns1:canonicity key="high"/>
				<ns1:timeSlot key="T1"/>
			</textDesc>
		</profileDesc>
		<revisionDesc>
			<change when="2019-04-18"/>
		</revisionDesc>
	</teiHeader>
	<text>
		<body>
			<div type="chapter">
				<head>1</head>
				<p>Aki tiszai alföldünknek egy részét bejárta vagy annak bármely táján csak pár napig
                  tartózkodott: bátran mondhatja, hogy az egészet ismeri. Mint bizonyos családok
                  arcain, úgy itt az egyes vidékeknél csak közelebbi ismeretség után vehetni észre
                  egyes különbségeket, s az utas, kit homokos síkjainkon kocsijában álom nyomott el,
                  ha pár óra múlva fölébred, csak izzadó lovain s azon: hogy a nap alább szállt,
                  veszi észre haladását. A vidék általános jelleme, sőt egyes részletei éppoly
                  kevéssé emlékeztetik őt erre, mint azt, ki a tenger közepén duzzadó vitorlákkal
                  előrehalad. - A messze elnyúló legelők, melyeknek változatlanságát csak itt-ott
                  egy vedertelen gémeskút vagy félig kiszáradt láp körül sétáló gólya váltja föl, s
                  a rosszul mívelt szántóföldek, melyeknek tengerijét s búzáját isten után csak az
                  őrzi meg, hogy a lopás is némi fáradságba kerül; - itt-ott egy magános tanya, hol
                  bozontos kuvaszok ugatva a birtok szentségét hirdetik, s a múlt évről fölmaradt
                  széna- s szalmaboglyák arra intenek: hogy a birtokosnak vagy fölötte sok
                  takarmánya, vagy igen kevés marhája van; - ezt látta, midőn szemeit behunyta, ezt,
                  midőn azokat ismét fölnyitá. Magok a tornyok, melyek, midőn utószor
                  körültekintett, hegyes oszlopokként álltak a róna távol határain, úgy látszik,
                  mintha vele utaztak volna, legalább köztök s azok közt, melyeket most lát, éppoly
                  kevés különbséget vehetni észre, mint a falu, melyhez akkor közelített, s azon
                  helység között (habár város volna is), mely felé lovai most ügetnek. S ha
                  kocsisától megtudja, hogy déltől esteli hat óráig aludva egy egész mérföldet s egy
                  darabot haladt - elálmélkodik a csuda fölött. - Ismert dolog, miként kedélyünkre
                  semmi nem hat inkább, mint azoknak jelleme, kikkel társalkodunk, s így
                  természetes, hogy a Tisza is eltáblabírósodott jurátusként felejtve vagy megbánva
                  ifjúságának Mármarosban elkövetett kicsapongásait, végre azon tájnak jellemében -
                  melyen tekervényes utakon tovább halad - részesül, s kivévén azon eseteket, hol
                  mértéktelen sarkantyúzások miatt türelmét veszti, vagy valamely biztosság által
                  tulajdon ágyából igaztalanul kiszoríttatott, még kiöntéseiben is megtartja azon
                  mértéket s méltóságos lassúságot, melyet az iránta kiküldött választmány
                  tanácskozásain s a folyó magyar juris pereken kívül - semmi, mi széles e világon
                  foly, megtartani nem tud; úgyhogy ezen áradásokat is, melyeknek időszakát
                  ismerjük, s melyeknek kiterjedése földabroszainkon följegyeztetett - éppoly
                  kevéssé nevezhetjük kicsapongásoknak, mint azt, ha hivatalviselt tekintélyes
                  férfiak: installációk-, tisztújítások- vagy lakadalmaknál minden becsülettel
                  eláznak. - Ha az áradás ideje megszűnt, a víz, miként zaj nélkül jött, úgy zaj
                  nélkül távozik ismét, s a szőke Tisza nyugodtan foly tovább alacsony partjai
                  között, valamint legjobb polgára hazánknak (mert hány van nagyjaink közt, ki csak
                  honában osztja el kincseit!), úgy egyszersmind a legboldogabb, mert csak az ő
                  szabadsága nem gátoltatik senki által; s Európa nagyobb folyói közt ő az egyetlen,
                  ki nemes öntudattal elmondhatja: hogy egészen az maradt, mivé isten
                  teremtette.</p>
				<p>Valahol a tiszai alföldön tehát - hogy végre történetemhez fogjak -, a Tiszán
                  inneni vagy túli kerület valamely megyéjében, nevezzük Taksony megyének - szorosan
                  a folyó partja mellett, ott, hol az nagy S‑sé kanyarodik, nem messze három
                  nyírfától, melyek kétöles homokdombon állanak (ezt jegyezzék meg különösen
                  olvasóim, mert miután mérföldekre domb, s főképp olyan, melyen fa állana, nincs,
                  ezen jel által legkönnyebben akadhatnak történetünk színhelyére), fekszik Tiszarét
                  helysége, a Réty családnak, a magyarok első foglalása óta bírt tulajdona, mint ezt
                  a nemzetség ügyvédje, teins Macskaházy Jónás hiteles s ugyanakkor készült
                  irományokkal minden órán bebizonyítni kész, ha tudniillik Taksony megyében valaki
                  találkoznék, ki a Réty család ázsiai eredetét kétségbe vonni bátorkodik.</p>
				<p>A Réty család egyike a leggazdagabbaknak. Fiai született táblabírák. Mint a
                  mostani családfőnek boldogult apja egyszer nemes büszkeséggel mondá: nem halt meg
                  egy is közülök, kiben a megye alispánját ne siratta volna (reménylem, haláluk
                  után); s így természetes, ha azon fényből, mely a családot környezé, kiáradtak
                  egyes sugarak Tiszarét helységére is, s határát - a megye mérnökének állítása
                  szerént, ki azt fölmérve a fönnemlített dombon kívül semmi egyenetlenséget nem
                  talált - valódi paradicsommá varázsolták.</p>
				<p>A nagy kiterjedésű ángolkert, melynek már majdnem harminc év előtt ültetett fái a
                  homokos földben hihetetlen magasságra nőttek; a nagy tó, melynek vizét némelyek
                  ugyan kevesellték, de melyben a kevés víz szebben zöldellt, mint maga a pázsit,
                  valamint ez ismét esős napokban sokkal homokosabbnak látszott az utaknál, melyek
                  noha mindig új meg új földdel hordattak meg: ilyenkor, a kertész csudálkozására -
                  idegenek által sárosaknak tartattak; a nagyszerű kastély, melynek kúpos födelét
                  arany gombok ékesíték, s melynek dóriai rendszer szerint épült tornácán az alispán
                  úr délután pipázni szokott, s gót kapuja előtt mindig az instánsoknak egy egész
                  serege mélázott; a nagy udvar, jobbra istállóival, balra nagy üvegházzal, mely
                  mellett többemeletű tyúkólak látszottak, nem is említve itt a nagyszerű
                  szemétdombot, mely az istállónak egyik felét majdnem eltakarta - minden a kényelem
                  s nagyszerűség nyomait hordozá; s ha főképp a kapu elébe lépve, egyszerre töltésen
                  találtad magad, mely a háztól kezdve egyenesen a megye főhelyére vezet, s csak ez
                  egy ház számára épült - érzéd, hogy alispánok közelében járnak lépteid.</p>
				<p>Minden, mit a Rétyek építének, monumentális jellemet horda magán; s amennyiben
                  közemlékeknek egyik fő megkülönböztető jelök az, hogy közköltségen épülnek - ez
                  ismét egyike azon tényeknek, melyeken, mint a család százados nemességén, Taksony
                  megyében nem kételkedett senki, s mit ha némelyek rosszalltak is, a bölcs többség
                  azon igazságos nézetnél fogva helybenhagyott, hogy miután a közmondás szerint is:
                  egyik kéz a másikat mossa, itt még azt sem állíthatná senki, hogy ezen műtétnél -
                  mely a Rétyek s a megye adózói közt annyi idő óta folyt - az alispánok kezei
                  tisztákká váltak.</p>
				<p>De miután e történet folyamában úgyis alkalmam leend olvasóimat a Rétyek lakhelye
                  s Tiszarét helységének minden szépségei- s kényelmeivel ismeretségbe hozni, most
                  az egyszer legyen szabad a hosszú utcán végig, velök egyenesen a mezőire sétálnom,
                  azon dombhoz, mely, mint előbb említém, mintegy negyed mérföldnyire áll a falutól
                  s törökdombnak neveztetik; s ha három fa nem volna is fölötte, már azért
                  megérdemli a látogatást, mert egészen tiszta napokon - minő az, melyen történetünk
                  kezdődik - tetejéről a tokaji hegy csúcsa sötétkék boglyaként látható.</p>
				<p>Egy októberi nap meleg sugárai önték el fényöket Tiszarét messze terjedő határára.
                  Az égen nem vala felleg, mely tiszta kékjét elsötétítné; a téren, merre csak a
                  szem érhetett, nem volt egy szekér, mely zöld színét porfellegekbe borítná, csak a
                  pacsirták ezerhangú éneke, mely az eget eltölté, a távolban legelő falucsordának
                  kolompolása s itt-ott egyes munkás, ki kaszájával vállán danolva hazafelé
                  ballagott - szakíták félbe az ünnepélyes csendet, mely között a nap a láthatár
                  felé szállt. A dombon, honnan a sz.‑vilmosi erdőig láthatni, s ha Tiszarét
                  ákáckerített házain túl tekintünk, a Tisza folyását mérföldekre követhetjük, két
                  férfi ült egymás mellett, elmerülve a vidék látásában, vagy talán azon
                  gondolatokban, melyek sokszor látott tájak előtt az emberi szívet mintegy
                  önkénytelenül megragadják, s régmúlt napok emlékeit hívják vissza. Van egy
                  érzelem, a honvágyhoz majdnem hasonló, mely minden emberi kebelben, ha éltének
                  férfikorán túllépett, fölszólal, s a pálya végéhez közelgőt gyermeksége szebb
                  napjaira inti; s mennyivel szűkebb körbe szorul életünk, mennyivel kevesebb az,
                  mit valóban emlékezetre méltót tevénk vagy tapasztalánk: annyival szívesebben
                  tekintünk azon korunkra, midőn legalább feltételeink voltak dicsők s ezekből
                  látjuk, hogy ha nem is a kiválasztottak, legalább a meghívottak közé tartozánk mi
                  is. S ha a férfiak, kiket itt a dombon találunk, éltöket egy alföldi faluban
                  töltve, midőn agg korukban hosszú munkásságuknak terén körültekintének - néha
                  fölsóhajtnak, mert eszökbe jut, hogy egykor az élet is messze rónaként terjede
                  körülöttök, hol a szem akadályt nem talált, s hogy a messze terjedettnek csak oly
                  kis darabját járhaták be! mert itt is előbb nem gyanított határhalmok állának
                  melyeken túl munkásságukat nem terjesztheték - valóban nincs mit bámulnunk! De
                  bármiként legyen ez, gondolatok - melyek még annak is, kit éppen eltöltenek,
                  többször urai, mint tulajdonai -, a történetíró birtokához nem tartoznak; azért
                  nem háborítva új barátinkat kényelmes ábrándaikban, csak azon leszek, hogy
                  személyöket ismertessem meg olvasóimmal.</p>
				<p>Az ember külseje egy része sorsának. Az arc, mellyel a társaságba lépünk, néha
                  részvétet, sokszor elidegenedést szül, s valamint Angliában a teknősbéka hátára
                  íratik a nap, melyen fölemésztetni fog, úgy sok ember arcán, anélkül hogy maga
                  gyanítaná - fölírva hordja végzetét; s talán olvasóim is, bármi gyönge leírásom
                  után, több érdekkel tekintenek személyeimre, kiket a törökdombon eleikbe vezetek,
                  mint ha száraz szavakkal csak azt mondanám, hogy Tengelyi Jónás, Tiszarét
                  helységének jegyzőjével és Vándory Boldizsár, ugyane falu reformált
                  lelkipásztorával találkoztak.</p>
				<p>Ezen férfiakra az, mit előbb külsőnknek életünkre gyakorlott befolyásáról mondék,
                  többé nem illik ugyan; előttök arcuk a szerencse kapuit megnyitni vagy bezárni nem
                  fogja többé. Őszülő fürteiken látjuk, hogy az élet azon szakához értek, hol bármi
                  rossz legyen a sorstól vetett ágy, nincs egyéb hátra, mint lepihenni s elvárni az
                  álmot; de ha az emberismerő e férfiak arcain jóslatra nem talála is alkalmat,
                  annyival több s érdekesebb vala az, mit e vonásokon a múltról olvashatott, s az
                  idő - mely mint uralkodók pénzeikre, az emberarcra mindig rányomja bélyegét -
                  talán soha ismerhetőbb nyomokat nem hagya maga után, mint e két férfi tiszta
                  vonásain, éppen mert talán soha nemesebb anyagra nem gyakorlá hatását.</p>
				<p>Minden arisztokráciának megvannak jelei, melyek tagjait a tömegtől
                  megkülönböztetik. Itt hosszabb körmök, ott inkább tetovírozott arc; egy hazában,
                  mint Törökországban, zöld, másban, mint Velencében, fekete öltözet; néhol egy gomb
                  a süvegen, más helyen szalag a gombházban, fegyver az oldalon, vagy mint a régi
                  perzsáknál, kezökben bot s rajta alma, lovaikon cafrang vagy magokon egy pávatoll.
                  Ki számíthatná el e jelek s kiváltságok hosszú sorát, melyeknek mindegyike
                  vágyakat ébreszt, irigyeket s gyűlölőket szül, s melyek az embereket, ha a
                  természeti állapoton túl emelkedtek, azaz - mint egy elmés barátom néha mondani
                  szokta: vadállatokból háziállatokká fejlődtek, születésök első órájától az
                  utolsóig egymástól elválasztják, s némely helyen, hol a művelődés még továbbra
                  haladt, az akasztófánál is arra emlékeztetik az átmenőt: hogy ki ott függ,
                  nemcsak tolvaj, de nem nemes vala. - A természetnek is megvan nemessége, s
                  nemeseinek ő is különös jeleket ád, melyek által kiválasztottjait a tömegben
                  megismerhetéd, bármennyit peroráljon is istentelen korunk az egyenlőségről. Nem
                  mondom én, hogy a természet oly tökéletesen tudná elérni célját, mint államaink. A
                  természet nemesítési hatalmát soha annyira nem terjesztette ki, hogy mint a
                  kínaiaknál valakinek már meghalt elődei, vagy mint máshol, még nem született
                  utódai egyszerre nemesekké emeltessenek; s a megkülönböztető jelekre nézve is csak
                  magasabb civilizációnk emelkedett e részben oly tökélyre, hogy minden egyén
                  magasabb állását világosabban látjuk be, mielőtt hintajából kiszállt, mint miután
                  vele beszéltünk. De vannak esetek, hol a természet adta nemesség mégis világos
                  jelek által mutatkozik némely egyedekben, s ki például Tengelyi Jónást, a falusi
                  jegyzőt csak egyszer látta, s ezeket olvasandja, kétségkívül el fogja ismerni:
                  hogy reá nézve ez állításom helyes; minek magyarázatára egyébiránt szükségesnek
                  látom megemlíteni: hogy Tengelyi százados nemes lévén, a fennforgó esetben a
                  természet az úzus által is segített.</p>
				<p>Ha Tiszarétre érve, hogy lovakat válts, a jegyző csinos háza elébe hajtatál, s
                  régi szabású, de tiszta köntösében Tengelyi lépe elédbe, a kiáltó hang, mellyel
                  alsóbb osztálybeliekkel beszélni szoktunk - mintha azt gondolnók: hogy a természet
                  által kevesebb füllel áldattak meg, mint mi -, akaratlanul szelídebbé változott.
                  Előtte a katonai biztos nem mívelé szenteit, s maga a főbíró, mire - bármi
                  hihetetlen - szemtanúkat tudnék állítani, le szokta venni azon süveget, melyet
                  talán azért, hogy magasabbnak látszassék, vagy hogy testének leggyöngébb részét a
                  levegő gonosz befolyásának ki ne tegye, más jegyző előtt levenni egyébiránt még
                  nem láttatott, noha ily alkalommal, nehogy tekintélye szenvedjen - mindig
                  rendkívül meleg, vagy azáltal iparkodék megmagyarázni e szerfölötti megalázását:
                  hogy hajait igazítá. - Tengelyi mintegy ötvenéves lehetett, s a ritkuló hajfürtök,
                  melyek már régen őszülni kezdének, s a mély barázdák, melyeket az idő homlokára
                  szántott, inkább még idősebbnek hirdeték őt. De valamint a tölgynek rögös kérge s
                  görcsös ágai századokról szólnak, holott ha föltekintesz, lombjainak vidor zöldje
                  csak tavaszra int, s az agg fának dús életerejét hirdeti: úgy ha e redős homlok
                  alatt e szem lángoló tekintetét, ha ez ősz fürtök után a magas, férfias termetet
                  nézéd, meggyőződél, hogy azoknak egyike előtt állsz, kiket az idő inkább
                  megkeményített; mint megtört; - s kik e hosszú életcsatában, mint zászlók a harc
                  között, csak ékességeiktől fosztattak meg.</p>
				<p>A férfi, ki Tengelyi mellett ülve, míg amaz a tokaji hegy kékellő csúcsára
                  függeszté szemeit, egypár virág magszálait számolá - valamivel idősebbnek
                  látszott, s szabályos arcának szelíd kifejezése mintegy ellentétet képezett a
                  komoly szigorral, melyet Tengelyi arcain észrevevél. Ha Tengelyi érdekes vonásain
                  hosszú küzdések nyomát látád, melyeket az idő még el nem takarhata, és szemeinek
                  sötét lángjai arra intének, hogy e kebel szenvedélyei nyugosznak, de nem úgy, hogy
                  többé fölébredniök ne lehetne, Vándory arcai, mint az ég, melynek színén az
                  átvonuló vész nem hágy nyomot maga után, zavartalan nyugalomban mosolygtak elédbe.
                  Ott látád a küzdőt, látád a férfit, ki a sors igazságtalanságát érezve, magát
                  legyőzni nem engedé, s küzd remény nélkül, de bátran, mint a bajnok, ki csak még
                  azért ví, hogy magát győzöttnek vallani kénytelen ne legyen. Vándorynál, papi
                  köntösére nem vala szükség, hogy eszedbe juttassa, miszerént azon férfiak egyike
                  előtt állsz, kiket isten helyetteseinek küldött földünkre, hogy szenvedő
                  embertársaiknak vigasztalói legyenek; s ha az előbbinek látása azon szomorú
                  gondolatot ébreszté benned, hogy ismét egy becsületes emberrel találkoztál, ki a
                  világon boldoggá nem lett; a másik arcairól azon vigasztaló meggyőződés mosolyga
                  reád: hogy az erénynek nemcsak külön szenvedései, de külön, semmi által föl nem
                  ért örömei is jutottak e földön.</p>
				<p>Vándory végre letéve virágait, félbeszakasztá a hallgatást, melyben a barátok
                  majdnem fél óra óta ültek egymás mellett.</p>
				<p>- Hol járnak gondolatid, barátom?</p>
				<p>- Tudom is én - viszonzá Tengelyi, barátjára fordítva szemeit; - oskolaéveim -
                  Heidelberg - jurátus-korom körül. Emlékezel-e még Heidelbergre, barátom? Jó ideje,
                  hogy nem láttuk, közel harminc éve, hogy az egyetemet elhagytam, de valahányszor e
                  dombra feljövök s a tokaji hegy csúcsát látom, a kedves város tűnik fel
                  emlékemben: a zöld hegyek s szőlők, a nagyszerű rom, mely a város fölött
                  emelkedik; s ha ezt vidékünk véghetlen unalmasságával összehasonlítom, sírhatnám a
                  sors óriási igazságtalansága felett, mely emberi lényeknek ily sivatagot adhata
                  lakhelyül.</p>
				<p>- Ismét kedves vidékünket ócsárlod - szólt Vándory mosolyogva megfogván barátja
                  kezét -, e mező nem zöldell-e szépen itt, mint bárhol a világon? A folyó, mely
                  ingó füvek közt kígyózva tovább halad, ott az erdő sötétje, s távolban tornyok s a
                  tokaji hegy; nem szép-e mindez? ha már az égre föltekinteni nem akarsz s
                  megfeledkezel, hogy tiszta kékje s az alkonyodó nap sugárai mindenütt egyenlő
                  szépek. Az igazságtalan te vagy, barátom, ki végzeted adományait megismerni s
                  éldelni nem akarod.</p>
				<p>- Optimisták legnagyobbika! - szóla közbe nevetve Tengelyi - nem elég-e, hogy
                  nincsen ember, kinek jó tulajdonait elszámolni ne tudnád: - ha még Tiszarét
                  vidékére is kiterjeszted oltalmadat, valóban azt kezdem hinni, hogy isten maga
                  egész mindenhatóságával nem bírna semmit teremteni, miben te valami igen jót ne
                  találnál.</p>
				<p>- S rosszabb vagy szerencsétlenebb vagyok-e, mert isten bölcs határozataiban
                  megnyugszom - szóla mosolyogva Vándory -, s mert e síkon s az emberek közt, kikkel
                  napjaimat töltöm, a lehetőségig sok jót keresek? A vidék, mely nagyszerűsége által
                  bámulatra ragad, ha részleteiben nézed, többnyire szegény; s így jársz az
                  úgynevezett nagyobb emberek közelebbi ismeretségével is. A sík, melynek unalmas
                  egyenlősége felett szemeid elfáradnak, közelebbről nézve annyi termékenységet,
                  annyi egyes szépségeket mutat, hogy szinte elfelejted, mennyire szegénynek
                  látszott az egész. A magas csillagoktól a föld legmélyebb gyomráig, hol rejtett
                  erekben ágazik el az arany, nincs semmi, min az ember gyönyört ne találhatna
                  magának; miért ne keresnők hát e számunkra rejtett kincseket? Miért ne
                  választanánk oly álláspontot, honnan szemeinknek a legszebb kilátás nyílik?</p>
				<p>- Azaz, ha ezt tenni bírjuk.</p>
				<p>- Bírjuk - viszonzá nyájasan megszorítva barátja kezét Vándory -, hidd el, bírjuk,
                  született optimisták vagyunk valamennyien, te, mint én, vagy akárki más. Isten
                  boldogságra teremté lényeit, s valamint a szent könyvek szerint a pokol és
                  mennyország a paradicsomból népesíttetett, úgy minden szenvedés s öröm nem
                  természetünk, de önakaratunk műve.</p>
				<p>- És tapasztalásaink? - szóla közbe Tengelyi.</p>
				<p>- Csak azt bizonyítják, mit velök bizonyítni akarunk - viszonzá Vándory. - Ki a
                  jelennek jó oldalát föl tudja találni, múltjában is elég olyasra fog akadni, mi őt
                  vidám életnézetében megerősíti. Annak, ki vidám arccal néz az élet folyójára, sima
                  tükörén vidám arc mosolyg elébe, s a föld minden helyén öröm hangzik vissza
                  bérceiből, ha örömhangokat küldél feléjök.</p>
				<p>- Látom, nem bírok veled - szóla nevetve Tengelyi -, reménylem, ha majdan
                  Macskaházyt szentnek nevezik, te lépsz föl, mint az angyalok prókátora, s be fogod
                  bizonyítani, hogy soha ember több erénynek oka nem volt, mint ő, miután mindenki,
                  aki őt meg nem verte, a legnagyobb győzelmet vívá ki önmaga felett; s maga a nyúl,
                  melyet az úrfiak ott űzőbe vettek - szóla, ujjával nyugot felé mutatva, hol a
                  távolban több lovas vágtatva közelgett agaraival -, ha téged kérdez, azt fogja
                  nyerni válaszul, hogy nyúlnak szebb halála nem is lehet, mint halálra űzettetni. -
                  Hisz ha vasárnapokon híveidet boldogságukra emlékezteted, s mindarra, miért a
                  gondviselésnek köszönettel tartoznak - tevé keserűen mosolygva hozzá -, nem sokkal
                  könnyebb feladatod.</p>
				<p>- Ez durva, emberhez illetlen mulatság - szóla Vándory, egész figyelmét az
                  agarászatra fordítva, mely éppen a törökdombnak vevé irányát. - Meg nem foghatom,
                  mívelt ember miként gyönyörködhetik benne?</p>
				<p>- Nemde, s mégis akaratlanul magára vonja figyelmedet? - szóla Tengelyi - s
                  érdekkel nézed az egyenetlen harcot?</p>
				<p>Olvasóim között kevesen lesznek, kik az agarászat öröméit legalább ifjúságukban ne
                  élvezték volna. - Férfiaknál az első elfogott nyúl éppoly eltörölhetetlen emléket
                  hagy maga után, mint első szerelmök; sőt vannak, kik talán alig mondhatnák, melyik
                  kellemetesebb az emlékek közt. A gyöngéd nők pedig, kik e falusi történetet
                  figyelmökre méltatják, bizonyára annyiszor hallották, sokkal kedvesebb ajkakról az
                  agarászat örömeinek részletes leírását, hogy én ezúttal Szellő és Cigány
                  hőstetteit, s mennyiszer fordult meg a nyúl s miként szaladt végre ellenkező
                  irányban, s miként fogatott el ez alkalommal éppen a legutósó s legrosszabb agár
                  által - bátran elhallgathatom.</p>
				<p>A nyúl végre el vala fogva, az agarászó társaság leszállva lovairól, a lihegve
                  körös-körül fekvő kutyákat cirógatá, s Tengelyi vágyteli tekintetet vetve a
                  csoportozatra, fölsóhajtott:</p>
				<p>- Hej, barátom, be boldogok ezek!</p>
				<p>- Ami engem illet - ismétlé Vándory -, én nem foghatom meg, mívelt ember hogy
                  találhat örömet ily durva időtöltésben?</p>
				<p>- Elhiszem, barátom - szólá Tengelyi mosolyogva -, ritkán értjük más emberek
                  bánatát s még ritkábban örömeiket; de mindent összevéve - mivel esztelenebb ez más
                  örömeinknél, melyeket képzelt erőnk érzetében találunk. Aki a célt, melyet magának
                  kitűzött, szemmel tartva, magát hozzá minden percben közelíteni érzi, s azt végre
                  elérheti - az boldog; egy nyúl elfogása vagy egy világ meghódítása legyen az, mit
                  magának kitűzött, az érzet egy marad. - Csak a néző-, s nem a cselekvőre nézve
                  létezik különbség.</p>
				<p>- És a kegyetlenség - szóla Vándory -, nem jut-e eszedbe e szegény állat
                  szenvedése, a tusának egyenlőtlensége, annyi kutya s lovas egy gyáva nyúl után!
                  szinte undorító.</p>
				<p>- A vita egyenlőtlensége - sóhajta Tengelyi - igaz, de a nagy küszködő világon
                  ugyan hol találsz egyenlő harcokat? Az ángol gyáros s napszámosa; az amerikai
                  gazda s rabszolgája; a gazdag s a szegény közt e világ minden részeiben egyenlőbb
                  harc foly-e, mint milyet most látál? S ha azokat, mik a mindennapi életben
                  körülted történnek, figyelemmel tekinted, nem jut-e eszedbe, hogy ama római
                  császár, ki mulatságára fegyvertelen szolgákat ölt meg cirkuszában - bármennyi
                  undorodással említjük nevét -, több követőkre talált, mint bármily más példa, mely
                  a történet évkönyveiben számunkra fenntartatott. Oh, hidd el, barátom, az úri
                  mulatságok legkegyetlenebbike nem az agarászat, vannak olyanok, melyeknél az
                  üldözött nem élt üldözője vetésein, mint e nyúl, s nem futhatott a kegyetlenség
                  előtt.</p>
				<p>Vándory csak nehéz sóhajjal felelt e kemény szavakra, s ha optimista létére talán
                  belsőképp azt gondolá is, hogy Tengelyinek igaza nincsen - hallgatott.</p>
				<p>A vadászatnak vége levén, Réty Ákos, ki barátainkat messzünnen meglátta,
                  vadásztársaival hozzájuk a törökdombra jött, s jó estvét kívánva beszélgetéseiknek
                  véget vetett.</p>
				<p>Ha nyájas olvasónőim a társaságot, mely az öreg lelkész s jegyző körül öszvegyűlt,
                  szemről szemre láthatnák, nem kétlem, Réty Ákos s Kislaky Kálmán vonnák magukra
                  figyelmöket. Szebb fiatalembereket, mint Taksony megyében mondani szokták, hatod
                  vármegyében sem láthatni, s főképp a vadászat után, midőn az ifjak arcai
                  lángolnak, sötét hajfürteik, miután kis kerék kalapjukat levevék,
                  rendetlenségökben még szebben körítik homlokaikat, s a kék agarászó mentében sugár
                  termetök jobban kitűnik - mely női szem nem pihenne ez ifjú barátokon örömmel?
                  Képeiken éppannyi szép dolgokat olvashatni, mint Tengelyi vagy Vándory redős
                  vonásai közt, csakhogy mindez az ifjú sima arcokon szebb betűkkel áll feljegyezve
                  s a szemeknek becsületes tekintete melegebb. - Én magyar író létemre - ismerem
                  állásomat, s tudva, miként e hazában a szolgabíróval tulajdon járásában senki sem
                  versenyezhet, mindenekelőtt erre s esküdtjére, kik Rétyt a vadászatban s most a
                  törökdombhoz követték, fordítom figyelmemet.</p>
				<p>Tudósaink szerint e hazát szittya vér lakja. Vannak napok, hol erről
                  megfelejtkezhetünk, sőt azok között, kiknek neveik legvilágosabban bizonyítják
                  ázsiai származásukat, nekünk, nem filológoknak néha egészen más dolgok jutnak
                  eszünkbe.</p>
				<p>De Nyúzó Pál, e járás főbírája, ki fakó - s pedig nem forspontos - lován az
                  agarászatban részt vett, s éppen pipára gyújt, mintegy vigasztalásul áll előttünk,
                  hogy a szittya vér, melyből fajunk származik, még el nem apadt e hazában.</p>
				<p>Ha külföldieknek írnék, most * alatt szép értekezést írhatnék a szolgabírói
                  teendőkről, s talán nőnemünk, mely éltében annyi szolgabíróval társalkodott, nem
                  is gyanítja mindazon terhes foglalatosságokat, melyek legjobb táncosaik vállain
                  fekszenek, s egy munkás írónk által két vastag kötetben leírattak; azonban
                  elbeszélésem távol lévén minden politikai célzástól, elég legyen a tudatlanok
                  számára mondanom, hogy a szolgabírói hivatal minden kérdésen kívül a legnehezebb,
                  legtöbb bajjal s fáradsággal járó, mely széles e világon valaki által viseltetik.
                  Ő a közrend fenntartója, a gazdag s szegény védője, bírája s apja járásának, kinek
                  közbenjárása nélkül igazságot senki sem találhat, kinek kezein alólról minden
                  panasz, felölről minden parancs keresztülmegy. Ő a vizek szabályozója, utak s
                  hidak építtetője, szegények pártfogója, oskolák fölvigyázója, fővadászmester, ha
                  farkas mutatkozik, protomedicus, ha dögmirigy közelg, békebíró, váltótörvényszékek
                  végrehajtója, büntetőtörvényi vizsgálódó, rendőrségi bíró, hadi biztos a
                  szállásoló katonákra nézve, mezei rendőr, kórházak felügyelője - szóval minden, in
                  quo vivimus, movemur et sumus.</p>
				<p>Ha azon öt-hatszáz férfi közül, kik hazánkban e hivatalt viselik, hanyagságból egy
                  nem teljesíti kötelességét, ezrek szenvednek. Ha egy közülök részrehajló, több
                  négyszögmérföldnyire az igazság kiszolgáltatása megszűnt e hazában. Ha egy
                  tudatlan, legalább az adózó népre nézve országgyűlésünk hasztalan alkotja
                  törvényeit. S ha kegyes olvasóim e terhekhez azoknak jutalmát mérik s
                  meggondolják, hogy ez - évenkinti száz vagy százötven forint fizetésen kívül -
                  azon biztos kilátásban áll, hogy ha hivatalában részrehajlás nélkül járt el, három
                  év múlva valamely hatalmas ellenség által hivatalától megfosztatva táblabírónak
                  neveztetik -, meg fogják vallani, hogy honunknak vagy öt-, hatszáz élőszentje,
                  vagy legislegalább éppannyi százezer szenvedő polgára van.</p>
				<p>A szolgabírói hivatalnak eszerint, mint mindenki láthatja, két nagy hibája van:
                  fölötte sok munka s fölötte kevés fizetés, s ha egyesek, kik e hivatalt viselik,
                  ez alkotmányos bajon nem segítenek, s egyikből - értem a munkát - jó részt el nem
                  hagynak, míg a másikból - értem a fizetést - többet vesznek magukra, mint minek
                  elvállalására törvény szerint kényszeríttetnének, sőt ha a legügyesebbek, kik
                  hivataluk titkaiba beavatvák, e két javítást, mellyel hibás polgári szerkezetünkön
                  segítenek, nagy bölcsességgel nem egyesítik úgy, hogy azt, mit hivataluk oly
                  bőséggel nyújt - a munkát -, csak akkor vállalják el, ha egyszersmind abból, minek
                  hiányában vannak, ti. a fizetésből valamire számolhatnak, nem láthatom át, miként
                  nevelhetné tekintetes Nyúzó Pál négy fiát a haza istápjainak, s miként léphetne
                  fel főképp azon méltósággal, melyet hivatala megkíván s mely az egész tiszaréti
                  járást, valahányszor főbírája határain átment, jótékony rémülésbe helyezé - értve
                  természetesen ennek legaljasabb, ti. azon részét, mely a polgári szabadság
                  legdrágább kincsét, az igazságot ingyen követeli.</p>
				<p>De nem is szükséges ezeket tudni, hogy Nyúzó Pál előtt mindenki azon szent
                  félelemmel teljék el, mely a rend fönntartására szükséges. Már maga külseje
                  rémüléssel tölté el, s pedig nemcsak a vétkest, hanem az ártatlant is. Csontos,
                  szikár termete, a redős arc, melynek mord kifejezését sötét szakálla s hosszú
                  lelógó bajsza még inkább nevelék, zöld villogó szemei, melyek istentől nemcsak
                  hogy lássanak, de hogy sértsenek is, látszának teremtve: hozzá a rövid szárú pipa,
                  mely nélkül az angaricalis gyűléseken kívül a szolgabírót még senki sem látta, s
                  mely eszerint mintegy testének tagjai közé tartozék; s rikácsoló hang, mely minden
                  vallatásnál vagy más törvénykezési eljárásnál az egész falut rémülésbe hozá, oly
                  egészet képezének, mitől a járásban - gazembereket kivéve - mindenki remegett; s
                  főképp ki őt kocsijában látá, kénytelen vala megvallani, hogy az igazság sehol
                  rettenetesebb alakban nem lépne föl. A négy forspont ló, hadarászó kocsisával, ki
                  bármit mondjanak némely elméncek, legjobb bizonyságot tehetne: mennyire siet a
                  magyar bíróság; a lovagló kocsis után cifra forgós hajdú - post equitem sedet atra
                  cura -, a hajdú után egy egész kötelék bot, mely a klasszikus régiségek búvárát
                  akaratlanul a római liktorokra emlékezteti; a botok után a pipázó s néha káromkodó
                  szolgabíró; s végezetül az üres s ah, oly bő bőrzsák! - mely - quia natura horret
                  vacuum - azért utazott urával, hogy betöltessék; nagytól nagyobbhoz az ijesztő
                  eszközöknek oly fokozatát képezé, mely előtt nyugodtan a legbátrabb sem állhata
                  meg.</p>
				<p>Szolgabíró esküdt nélkül nem is képzelhető. Valamint a természet párosan alkotá
                  lényeit, úgy a magyar alkotmány, mely mint tudjuk, egészen a természet
                  rendszabályain alapul, csak két lény: szolgabíró s esküdt együttmunkálása által
                  hozza létre az igazságot; s miután Nyúzóról szóltam, Kant szerint a gyakorlati ész
                  postulatuma, hogy Kenyházy urat állítsam olvasóim elébe, ki nem éppen mellette, de
                  valamivel hátrább, a főbíró egyik agarával a legérdekesebb beszélgetésbe
                  ereszkedett, s szíve jó kedvében némely nemzeti kifejezésekkel élt, melyek miatt
                  az utósó törvényszék alatt egy pásztorember megfenyíttetett.</p>
				<p>Kenyházy András vagy Bandi bácsi, miként leghívebb barátai által közönségesen
                  neveztetett, főbírájának jobb keze vala, s pedig nem olyan, milyenek az esküdtek
                  között néha találhatók, kik az írás szavai szerint, nem tudva, mit a bal - ti.
                  szolgabírájok - tett, annak épp ellenkezőjét teljesítik; hanem olyan, ki
                  elöljárójának minden akaratát ismerve, csak azon iparkodik, hogy az egész, melynek
                  felét képezi, minél inkább gyarapodjék. Jó keresztény létére Kenyházy főesküdt
                  egészen az írás azon szavaihoz alkalmazá életét, melyekben rendeltetik, hogy: ha
                  egyik pofánkon megcsapattunk, a másikat is tartsuk oda... s valahányszor főbírája
                  megsértetett - értvén a sértés alatt azon legnagyobbat, mely bírót érhet, ti. a
                  megvesztegetést -, ő is odatartá kezét, sőt kész volt a legnagyobb haragra
                  lobbanni, ha ezen méltatlanság rajta el nem követtetett. Azonban csalatkozik, ki
                  Kenyházit ezért könnyen megvesztegethetőnek gondolá, sőt e
                  világon nem volt nehezebb, szinte veszélyesebb dolog, s ki azon gorombaságnak,
                  mellyel az esküdt nemes fölindulásában minden megvesztegető iránt élt, egyszer
                  tanúja volt, bizonyosan remegve nyújtá ajándékit a szilárd jellemű bírónak, ki
                  egyébiránt ilyen megbántások után is soha esküjéről meg nem feledkezett, s
                  olyanoknak, kikre ily alkalommal leginkább megbosszankodott, nehogy indulatának
                  engedjen, inkább szerfölött kedvezett, ha csak az ellenfél még nagyobb
                  megbántásokban nem keresé üdvét, mely esetben az esküdt mindenkinek, ki bízva
                  ajándékában őt már megvesztegetve gondolá, legszebben bebizonyította
                  függetlenségét.</p>
				<p>S most ahelyett, hogy Kenyházynak, kivel úgyis e történet alatt sokszor
                  találkozandunk, személyét leírjam, s ruházatának egyes részleteit festegessem, a
                  kék spenclitől, melynek hajdanában egy gombja sem hiányzott, a mellényt, mely
                  mostani színét csak a nap befolyásának köszönheté, az idő által öszvezsugorított
                  nyakravalót, mely most urán, de melyen ura éppoly kényelmesen függhetett volna, a
                  lovaglás alatt egész a térdekig fölcsúszott szép egérszínű lábravalókat, s így le
                  a sarkantyús csizmáig, mely a kerek kalappal együtt az esküdt személyének
                  különösen nemzeties kinézést kölcsönze: - legyen szabad olvasóimat egy előítéletre
                  figyelmeztetnem, mely ha köztünk, hála az égnek, gyakorlatilag nem is létezik,
                  legalább elméletileg közönségesen elfogadtatott: értem azt, mely megvesztegethető
                  bírák ellen létezik, s teljes meggyőződésem szerint egyike azon igaztalan
                  állításoknak, melyek a millió szájú közönség által ellenünk, míveltebbek ellen
                  csupa irigységből terjesztetnek.</p>
				<p>Ugyanis - nem szólva itt hazai törvényeinkről, melyek szerint az ajándékok
                  elfogadása bíráinknak megengedtetik, s melyek e részben még a legmerészebb újítók
                  által sem neveztethetnek elavultaknak - vajon nem alapja-e minden morálnak a
                  háladatosság? Nem egyike-e azon erényeknek, melyek nélkül jó embert nem is
                  képzelhetünk? s van-e jogunk azt kívánni a bírótól, hogy csak ő maga legyen
                  háládatlan az iránt, ki vele jót tett? “Amit magadnak kívánsz, azt tedd másoknak
                  is” - ezt parancsolja vallásunk; már föltéve, hogy a bíró annak helyzetében volna,
                  kitől most ajándékot fogad el; azaz: ha oly perben állana, melynek igazságáról
                  tökéletesen meggyőződve nincs, nem kívánná-e ezen esetben ő is, hogy bírája tőle
                  ajándékot fogadjon el, s kedvezőleg ítéljen? S nem kötelessége-e tehát, midőn
                  hatalmában áll -, azt tenni felebarátjával, mit ily alkalommal magának kívánna? A
                  törvény általános elvei szerint minden bíró csak a perben előadott s bebizonyított
                  dolgok szerint mondhatja ki ítéletét; már ha az egymást majdnem fölmérő okok közt
                  az egyik fél még egypár bankjegyet rakott irományai közé, s az ellenfél ezen
                  közhitelességű adatokra éppen nem felelt - a bíró tehet-e mást, mint annak adni az
                  igazságot, kinek ügye jobban védelmeztetett? S nem int-e ugyanerre a história;
                  mely Jákob lencsetálától a párizsi békességig, sőt talán annál még valamivel
                  tovább, a megvesztegetéseknek hosszú sorát állítja elénkbe, például a jövő
                  ivadékoknak, melyből tanulhassanak. Ha az Alkmoenonidák a delphii orákulumot meg
                  nem vesztegetik, Athéne a Pisistradáktól talán meg nem szabadul; s ha a
                  megvesztegetett pásztor Termopyláknál a perzsákat át nem vezeti az ösvényen,
                  Leonidás nem viheti véghez hős tettét. Ha az euboiak Themistoclest, Themistocles
                  pedig a többi vezéreket pénzen nem vásárolják meg, a görög hajóssereg visszavonul,
                  s a görög szabadság s vele talán a polgárosodás elvesznek: - s csak hely hiányzik,
                  hogy hosszú árjegyzékben előadjam, mennyibe került minden népnek s korszaknak,
                  hogy szabad vagy szolga legyen. S kívánhatja-e valaki, hogy bíráink ennyi magas
                  példa követésére föl ne buzduljanak? Hogy e nagy vásáron csak ők osztogassák
                  ingyen a kincset, mely reájok bízatott, vagy hogy egy kis becsületért adják azt
                  mindenkinek, miáltal - mert hisz a köztisztelet a tömegtől függ - arisztokratikus
                  országunk nem csekély veszélybe jöhetne. Igaz, voltak esetek, hol egyes uralkodók
                  ez előítéletben osztozkodva, egyes bírák iránt kegyetlenkedtek. Így tudjuk
                  Herodotból, hogy Cyrus egy királybírót, mert pénzért igaztalanul ítélt,
                  megnyúzatott, s bőrét azon székre vonatta, melyen helyébe lépett fia később mint
                  bíró ült. Hasonló okból Darius egy bírót felakasztatott; de hála az égnek, ez időn
                  rég túl vagyunk, s ha néha itt-ott botrány történik is - mert hisz az írás szavai
                  szerint: szükséges, hogy botrányok történjenek -, legalább biztosak lehetünk, hogy
                  ilyenen az írás azon szava is: “de jaj a botrányt okozónak”, kétségkívül be fog
                  teljesedni, s hogy példája bizonnyal vissza fogja azokat ijeszteni, kik mint ő,
                  elég szemtelenek lennének bíráik ellen kikelni.</p>
				<p>Azonban nem törvénykezésünk, hanem egy falujegyző történetének leírása lévén
                  feladatom, térjünk vissza a társasághoz, melyet a törökdombon hagytunk. Kálmán az
                  öreg Vándoryval az agarászat kegyetlenségéről vitatkozott; Tengelyi s Ákos csak
                  kevés részt vettek a vitában, amaz, mert amint mondá, e tárgy azok közé tartozik,
                  melyekre nézve, mint a párviadalról, elméletileg csak egy véleményben lehetünk, s
                  gyakorlatban mégis valamennyien épp annak ellenkezőjét tesszük; ez, mert szívét
                  más szenvedélyek, eszét egészen más gondolatok tölték el, s ki őt, midőn az öreg
                  Tengelyit Vilma leányáról kérdezé, látta, meggyőződhetett: hogy vannak dolgok,
                  melyek Ákost az agarászatnál sokkal inkább érdeklik.</p>
				<p>Tengelyi száraz rövidséggel s látszólag rosszkedvűen felelt, s másról kezde
                  beszélni.</p>
				<p>Nyúzó, esküdtjével a tisztújításról s a közbizalom megszerzésének módjairól
                  szóltak, mely beszélgetésből azonban távolabbról csak egyes helységek nevei s e
                  szavak: tíz hordó, egy ezüst tallér stb. valának hallhatók, melyeknél Kenyházy
                  mindig egy: “no, úgy megmaradunk”-at mormoga fogai közt, s nem bírva örömével,
                  sarkantyúit csapta egymáshoz, mintha táncolni akarna, s oly füstöket ereszte
                  pipájából, hogy teljes erővel járó gőzerőműhöz hasonlítanám, ha ily szünetlen
                  dolgozó tárgyat magyar nemesemberhez hasonlítani nem tartanám illetlennek.</p>
				<p>A társaság indulni készült, midőn a cselédek által két lovasra tétetett
                  figyelmessé, kik míg a beszélgetés a dombon folyt, ahhoz mindinkább közeledtek. -
                  A lovasok előtt s néha közöttök egy gyalog ember járt, s Nyúzó, kit e jelenet
                  különösen érdekelt, többször kérdé, vajon nem pandúrok-e? Miután a lovasok
                  közelebb értek, az ütlegekből, melyekkel az előttök gyaloglót időről időre
                  illették, csakhamar minden kétségen kívül kitűnt, hogy a nemes megye szolgái
                  közelgnek, kik a letartóztatotton a szokott előleges eljárást megkezdték.</p>
				<p>- Lovagoljon valaki oda a pandúrokhoz, s mondja nekik, hogy a deliquenst egyenesen
                  ide hozzák - szóla Nyúzó esküdtjéhez; - hihetőképp egyike Viola bandájának.
                  Statáriális eset, s kár volna őt a faluba vinni. Nemde mondtam - tevé hozzá
                  Ákoshoz fordulva, ki azalatt szinte a lovasokra fordítá figyelmét -, megkerítjük a
                  madarakat? Ha már kitesznek is hivatalomból, legalább azzal szolgálom meg a megye
                  eddigi bizodalmát, hogy a tisztújítás előtt itt e dombon még három ily
                  semmirekellőt akasztatok fel.</p>
				<p>- Azaz: ha megkapod - monda Ákos mosolyogva -, min, engedelmeddel, még egy kissé
                  kétkedem. Eddig Tengelyi úr nézeteinek cáfolatául, ki mindig azt mondja, hogy e
                  világon nehéz becsületes embert találni - ti csak ilyeneket kerítettetek
                  hálóitokba; s ha nem csalnak szemeim, az, kit itt hoznak, Viola cimborája - tevé
                  hozzá nevetve -, a hatalmas zsivány, kinek fölakasztásával megyénknek kedveskedni
                  akarsz, az új Jaromir s Angyalbandi - vén cigányunk.</p>
				<p>Kislaky, ki most az öreg Petit - ez híres neve - hasonlóképp megismeré, szinte
                  nevetni kezde, s az egész társaságból Vándoryn kívül - kinek szíve a rab
                  szenvedésein megesett - senki sem tartá meg komolyságát.</p>
				<p>- Szegény Peti - szóla tréfás sajnálkozással Ákos -, a hazának nincs hasznosabb
                  polgára; ha ház épül, ő veti tégláit; ha valahol lakat romlott, ő igazítja meg,
                  hogy a birtok biztosabb legyen; ha a ló patkóját vagy valamely táblabíró
                  sarkantyúját veszti, ő veri fel; - a lakadalmaknál ő húzza a brúgót, s ő ássa a
                  sírt, ha valakit eltemetnek; - sőt a rossz világ azt beszéli, hogy egyszer
                  ifjúságában a közállományt még hóhér alakban is szolgálta, s most így bánnak vele!
                  Csak hiába, mindig hálátlan a világ, s pedig még inkább hasznos, mint nagy emberei
                  iránt.</p>
				<p>- Nem tudom, miként enyeleghetsz - monda Nyúzó, mindinkább ráncokba szedve
                  homlokát -, a dolog statáriális eset lehet; én részemről legalább nem hiszem, hogy
                  akit pandúrjaim hoznak, az vén cigánytok, és ha...</p>
				<p>- Ha nem az - szakítá félbe Ákos nevetve -, ha valahogy fehér merészlene lenni,
                  természet szerint a felakasztásnak nem áll útjában semmi.</p>
				<p>- Mármost elég - szakítá félbe a főbíró Ákos enyelgéseit, egypár szót ragasztva
                  beszédjéhez, mely minden eredeti magyarsága mellett is a tudóstársaság
                  szókönyvében eddig hiányzik -; ki mondta azt, hogy ez nem cigányotok? de ki tudja,
                  a vén gazember, kit ártatlan brúgósnak gondoltál...</p>
				<p>- Nem tettette-e magát csak cigánynak, ugye? - kacagott föl Ákos, kit az érdemdús
                  tisztviselő haragja mindinkább mulattatott - s most majd kitűnik az igazság. Te
                  kivetkezteted barna bőréből a gonosztévőt, megmutatod, hogy a híres Viola, kitől
                  az egész vidék retteg, nem más, mint Peti cigány, és...</p>
				<p>- Nem fogom tűrni, hogy valaki által bolondnak tartassam - harsogá a felbőszölt
                  főbíró, kinek mérgében még pipája is kialudt. - Kövesse meg magát akárki, de Nyúzó
                  Pál nem arra való, hogy vele tréfát űzzenek, egyébiránt majd meglátjuk, ki nevet
                  utoljára. Ki tudja - az oly igen becsületes vén cigány mikkel foglalatoskodik még
                  téglavetésen kívül, s ha már egyszer a hóhér szerepet vivé, nem játszhatik-e
                  éppoly jól más szerepet valamely akasztófa körül? - A vén gazember, úgy hiszem,
                  lógva nem rosszul vehetné ki magát.</p>
				<p>Mire a szolgabíró, elméssége fölött magát nevetésre kényszerítve, pipáját ismét
                  meggyújtá, s káromkodva az ízetlen tréfák, a nem égő tapló, a nem eléggé sebesen
                  siető pandúrok s a vén cigány fölött - várá a szerencsétlen rabot.</p>
				<p>Szegény Peti, ki azalatt a törökdombhoz mindig közelebb jött, s már ötszáz
                  lépésnyire hajlongani kezde, nem is gyanítá a förgeteget, mely közelítése alatt
                  feje fölött öszvevonult, s melyet Ákos, tréfáinak következését gyanítva, most
                  minden módon enyhíteni iparkodott; - de hasztalan. Nyúzó bosszúsága teljes
                  dagályban emelkedett, neki kelle valaki, kin mérgét kiadhassa, s Peti az első
                  szavaknál, melyekkel bírája által fogadtatott, látá, hogy rossz pillanatban került
                  a tekintetes úr elébe.</p>
				<p>- Hát végre hurokra kerültél, te drága madár - így harsoga, miután inquisitusának
                  teremtését arra, hogy vele becsületesen szólhasson, eléggé keresztül mívelte -,
                  no, ne félj, lakolni fogsz, vén gazember.</p>
				<p>- Ugyan kérem a nagyságos teins főbíró urat - sóhajta fel a szerencsétlen,
                  hegedűbe szorított brúgós rekedt torkának legnyájasabb hangjával -, én...</p>
				<p>- Hallgass - dörge közbe a bíró -, én tudok mindent, s ne félj, majd eszedbe
                  juttatom neked is, ha tagadni akarnád.</p>
				<p>- Nagyságos, méltóságos uram, hisz én ártatlan, szegény, vén ember vagyok -
                  sóhajta föl Peti -, én...</p>
				<p>- Ne ugass - lármáza Nyúzó -, vagy úgy pofon nyallak, hogy még föltámadáskor is
                  emlékezni fogsz reám. Lássa csak az ember - az alávaló még tagadni mer.</p>
				<p>- Hisz én nem tagadok semmit, édes nagyságos uram, semmit sem - tevé sírva hozzá
                  -, csak...</p>
				<p>- Jobb is, ha nem tagadsz; úgyis téged nemigen kérdezünk - szakítá félbe az öreget
                  Nyúzó -, a tisztviselők mindent tudnak, s most - szóla a pandúrok egyikéhez
                  fordulva -, beszélje el kend, János, miért hozták előmbe e vén gonosztevőt?</p>
				<p>- Hát csak úgy, teins uram - viszonzá a megszólított -, mert azt parancsolták,
                  hogy minden gyanús embert fogjunk el.</p>
				<p>- S azért - szóla közbe Ákos, ki az egész jelenet alatt látszólag felgerjedve
                  többé nem mérsékelheté haragját - a vén brúgóst fogtak el, kendtek valóban
                  aranypénzt érdemelnének.</p>
				<p>- Az majd később válik meg - mondá Nyúzó, mérges tekintetet vetve a közbeszólóra
                  -, szóljon kend bátran tovább - folytatá - pandúrjaihoz fordulva -, hát mit tett
                  ez a vén gonosztevő?</p>
				<p>- Hát - folytatá a pandúr, ki Ákos szavain, amint látszott, kissé meghökkent, s
                  főbírája szokatlan nyájassága által ismét nekibátorodott -, az egész dolog csak
                  úgy volt. Már délután valami három óra felé lehetett, ugye, Pista - szóla
                  pajtásához fordulva, ki helybenhagyólag inte fejével -, midőn a Gyilkos-csárdából,
                  hol kissé megpihentünk s falatoztunk, a sz.-vilmosi erdő felé ballagtunk.
                  Napkeltétől már délig lovagoltunk, s félni kezdtünk, hogy a teins úr
                  parancsolatának: miszerint mindenesetre hozzunk valakit, nem fogunk eleget
                  tehetni; midőn Pista - kinek jobb szeme van - a sz.-vilmosi erdőnél egy lovast lát
                  s mellette egy embert, ki vele beszélget. “Hátha ez Viola volna” - szólt Pista, ki
                  épp pipára gyújtott. “Ejnye, ha ez Viola volna!” - szólék én - s oda nézve
                  csakugyan meglátom...</p>
				<p>- Violát? - kérdé Nyúzó oly hangon, melyből ki őt úgy ismeré, mint pandúrja,
                  könnyen észreveheté, mily felelet kívántatik.</p>
				<p>- Őt, teins uram - viszonzá a kérdett -, mernék fogadni, hogy ő volt.</p>
				<p>- Kend rosszabb szemeivel - szóla közbe Ákos - valóban csudálatos! Hát még Pista
                  miket láthat, ha kend is fél mérföldnyire ismeri meg az embert.</p>
				<p>- Majd megválik - szóla bosszúsan Nyúzó. - Ha rablók s útonállók ily protekciót
                  találnak, az ördög tudja fenntartani a rendet. Szóljon kend tovább, mi történt
                  azután, nem látták-e közelebbről a gonosztevőt?</p>
				<p>- Dehogy láttuk, teins uram - viszonzá amaz -, alig indítottuk meg lovainkat -
                  szegény párák oly fáradtak voltak, hogy alig bírhattuk farkasügetésre is - s a
                  zsivány elillant, s mikorra odaértünk, csak e vén cigányt találtuk, ki Sz.-Vilmos
                  felé sietett.</p>
				<p>- No és - szóla türelmetlenül a főbíró, ki mint látszék, reményében
                  megcsalatott.</p>
				<p>- Természetesen mindjárt hegedűbe szorítva idehozták - vága közbe Ákos -, hisz ki
                  tudja, mily szörnyűségeket vihetett volna véghez, ha egész Sz.-Vilmosig eresztik!
                  Ha a rablók űzésére mindig ily okos embereket küldenek ki, maholnap vége lesz az
                  útonállásnak, mert becsületes ember nem mer kimenni házából.</p>
				<p>Az öreg cigány, ki azalatt hallgatva sötét villogó szemeit körüljártatá,
                  észrevevé, hogy pártolókra akadt. Bátrabban álla vizsgálója előtt, s csak azért
                  rimánkodott, hogy hegedűjétől, mely kezét már egészen feltörte,
                  megszabadítsák.</p>
				<p>- Majd bizony - kiálta a főbíró -, kend megszokta a brúgót, s e kis hegedű igen
                  jól illik kezére. - S itt Nyúzó s esküdtje az elmésség fölött nagyot kacagtak.
                  Miután azonban Vándory - ki az egész jelenet alatt látszólag meghatva, érzelmeinek
                  többé nem parancsolhatott, a főbírót kéré, s Kálmán és Ákos kérelmét pártolák - s
                  Tengelyi embertelenségről kezde beszélni: Nyúzó főképp azért, mert e kérelmekre,
                  melyek a cselédek jelenléte miatt diákul intéztettek hozzá, nem tudott felelni:
                  megparancsolá, hogy a hegedű vétessék le, s csak patibulandus s fautores
                  criminum-ról mormogva valamit fogai között - tovább folytatá benevolumát.</p>
				<p>- És azután, mikor a cigányt elértétek, mi történt? - szóla Nyúzó a pandúrokhoz
                  fordulva, kik bámulva főbírájok szokatlan kegyességén, éppen a hegedű leszedésével
                  bajlódtak -, elfogása után mit vettetek észre? Nem találtatok semmit ez öreg
                  akasztófáravalónál, mi őt különösen gyanússá tenné?</p>
				<p>- Hát az csak úgy volt - viszonzá a pandúr, pederve bajszát s úrias méltósággal s
                  nemes öntudatának érzetében egyet köpve -, mikor a cigányt utolértük - s ez pedig
                  jó későn volt, mert az öreg more átkozottan szaladt - Pista megszólítja - a cigány
                  szörnyen megijed...</p>
				<p>- Megijed - szóla közbe Nyúzó -, szeretném tudni, miért?</p>
				<p>Mire az esküdt fejét csóválva szokása szerint - egy “valóban gyanús”-sal
                  felelt.</p>
				<p>- Kérem alássan - ellenzé, fájó kezeit dörzsölve a cigány -, mikor csak úgy
                  káromkodva rám fogják a pisztolyt, nem is gondolhattam mást, mint hogy
                  haramiák.</p>
				<p>- Hallgass, átkozott barna kutya - kiálta a szolgabíró -, mert úgy megrakatlak,
                  hogy fél esztendeig ki nem hevered; beszélj tovább, Jancsi.</p>
				<p>- Azután - folytatá ez - Pista kérdezi: merre ment Viola? s ő azt mondja, hogy nem
                  látta.</p>
				<p>- Mikor mi pedig láttuk, hogy vele beszélt - szóla közbe Pista, ki észrevéve
                  főbírájának helybenhagyását, részesülni akart a becsületben, mely belőle pajtására
                  háramlott -, “ez nem igaz, Péter cigány - mondtam én -, kend itt beszélt vele
                  szemünk láttára, s ha nem vallja meg, mindjárt más nótán táncoltatjuk”. A cigány
                  még mindig tagadta. “Hát ki lett volna azon lovas ember, kivel kend előbb
                  beszélt?”</p>
				<p>- No, s mit mondott erre a cigány? - kérdé az esküdt, mély belátású kifejezésre
                  kényszerítve arcát.</p>
				<p>- Hát csak azt felelte: hogy nem ismeri - felelt János -, s mikor erre
                  fölpattantam - mert hisz amint a teins úr is tudja, Peti minden embert ismer -,
                  szaladni kezdett.</p>
				<p>- Oh, édes nagyságos teins uram - rimánkodék a cigány -, hogyne szaladtam volna,
                  mikor agyba-főbe kezdenek verni, s a hegedűt is rám akarják tenni.</p>
				<p>- Becsületes ember - szólt közbe az esküdt - nem fél a hegedűtől.</p>
				<p>- Azt gondolám én is - viszonzá János -, mihelyt tehát tudtuk, hogy gonosztevővel
                  van dolgunk, mindjárt utána mint a forgószél - s fejére a hegedűt s ide a teins úr
                  eleibe - itt majd kisül az igazság.</p>
				<p>- Kendtek becsületesen viselték magokat - szóla Nyúzó -, most vezessék előbb
                  hozzám ez öreg rókát s maradjanak ott; szükségem lesz kendtekre, majd holnap talán
                  a megyeházhoz küldjük e drága virágot.</p>
				<p>- De kérem - rimánkodék Peti -, mikor én ártatlan vagyok, oly ártatlan, mint a ma
                  született gyermek.</p>
				<p>- Tudjuk, tudjuk - viszonzá a főbíró, szavának legkeserűbb hangján -, te nem is
                  ismered Violát; nem is te patkoltad meg minap a lator paripáját, ugye?</p>
				<p>- Hisz az igaz, hogy ismerem - sóhajta a cigány -, de mit tehetek én róla, hogy
                  húsz esztendeig egy helyen laktam vele. Hisz mielőtt először a vármegye kezére
                  került, oly becsületes ember volt, hogy bírónak választhatták volna. - Az igaz,
                  hogy lovát egyszer megpatkoltam, de ily öreg ember mit tegyen, ha csákány- s
                  pisztolyos zsiványok jőnek hozzá, s patkoltatni akarnak - szörnyű halált haltam
                  volna, ha nem teszem.</p>
				<p>- Hát becsületes kovácsokhoz mért nem járnak a zsiványok? - kérdé a szolgabíró,
                  esküdtjére nézve, ki mosolygó helybenhagyással integete fejével.</p>
				<p>- Én csak azt gondolom - viszonzá Peti nyugodtan -, hogy zsiványok azért járnak
                  inkább hozzám, mint más kovácshoz, mert én a falun kívül lakom.</p>
				<p>- És miért lakik kend (a címeket, melyeket az érdemes tisztviselő ide ragasztott,
                  ortográfikus nehézségek miatt elhagyjuk) a falun kívül?</p>
				<p>- Mert a teins vicispán úr, mióta egyszer Barna Jancsi viskójában tűz támadt, nem
                  tűri, hogy mi, cigányok benn a faluban lakjunk - felelt a cigány alázatosan -,
                  elég baj ily öreg embernek!</p>
				<p>Nyúzó, kinek az írás szavai szerint: “egy eltévedt bárány, kit az igaz útra - azaz
                  a megye házához vezethetett, kilencvenkilenc olyannál, mely soha a jó ösvényről el
                  nem tért” - kedvesebb volt, minden feleletben, mely valamely vizsgálat alatt álló
                  személy által adatott, a bírói méltóság megsértését látta: s nem képzelhetik
                  olvasóim a hatást, melyet szegény Peti egyszerű válaszai az érdemdús tisztviselőre
                  tevének. Minden embernek megvan hiúsága, melynek megsértését más lényegesebb
                  károknál nehezebben tűri; maga a jobb ember is neheztel, ha ítéletében csalódott,
                  s embertársai hibáit könnyebben bocsátja meg néha, mint azt, hogy őket jobbaknak
                  találta, mint gondolá; - mi csoda tehát, ha Nyúzó Pál - kit önismeret (mely
                  bármint tagadjuk is, emberismeretünknek alapja) pesszimistává tett -, senkit, kit
                  egyszer gonosztevőnek tartott, ártatlannak ismerni többé nem akart, s főképp ez
                  esetben felbosszantva Ákos tréfái által, mindent elkövetett, hogy az öreg cigány
                  bűntettei napvilágra jőjenek.</p>
				<p>- Jól van, jól - szóla elfojtva, amennyire bírá mérgét -; majd meglátjuk, ily
                  hetykén viseled-e magadat nálam is; holnapig híres cimborád meglesz, s majd
                  szembeállításkor meglátszik; vezessék őt kentek hozzám; s hogy el ne szökjék,
                  mert...</p>
				<p>A cigány rimánkodott, s már a pandúrok igazítani kezdték a hegedűt, midőn Ákos
                  megkönyörülve könnyein, kezességet ajánlt a főbírónak, s kéré, bocsássa szabadon.
                  Nyúzó örvendve, hogy tréfáit kérése megtagadásával megbosszulhatja, tagadólag
                  rázta fejét.</p>
				<p>- Tudod - szóla a lehetségig nyájasan -, örvendek, ha kedvedet tölthetem, de most
                  az egyszer megbocsátasz; lehetetlen! Holnap reggelig Viola kezeink közt lesz, s
                  meglátjátok, e cigány cinkosaihoz tartozik.</p>
				<p>- Ha Petit addig tartod magadnál - szóla Kislaky nevetve -, míg Violát elfogod,
                  örökös kenyérre fogadtad.</p>
				<p>- Majd meglátjuk - viszonzá a főbíró gúnyosan -, én csak azt mondom, hogy Viola
                  még ma kezeim között lesz, s ha nem, nevessetek szemembe. Bizonyos hírből tudom,
                  hogy estve s pedig magánosan a Tiszaréti csárdához jő. Mihelyt elsötétedik, a
                  csapláros cselédei s mind, kik épp a csárdában lesznek s hírt vihetnének,
                  öszvekötözve a pincébe záratnak, s helyökbe parasztos ruhában a komisszárius s
                  pandúrjaim várják a vendéget. A többi magában értetődik.</p>
				<p>- Igen, ha eljő - szóla közbe Ákos -, de...</p>
				<p>- Ez egyszer el fog jőni - viszonzá tisztviselői méltósággal az előbbi. - Nyúzó
                  Pálnak vannak kémei, kikben bízhatik. Most - szóla a pandúrokhoz fordulva -
                  induljatok.</p>
				<p>Ki e rövid beszélgetés alatt figyelmét az öreg Petire fordítá, észreveheté
                  kérdésen kívül a hirtelen változásokat, melyeken barna arca átment. A legnagyobb
                  érdektől, midőn Viola elfogatása először említtetett, egész a kétségbeesésig,
                  midőn a készületeket hallá, tíz érzelem vala kimondva keleti vonásain, de
                  szerencséjére csak Tengelyi vevé észre megindulását, s mikor Nyúzó figyelmét ismét
                  reá fordítá, az öreg könyörgő helyzetben álla ott a pandúrok között, kik főbírájuk
                  parancsára lökdösve indulásra inték foglyukat.</p>
				<p>- Kérem alássan, nagyságos úrfi - szóla ez Ákoshoz fordulva -, ha már éppen mennem
                  kell, s ártatlan, öreg ember létemre tömlöcbe hurcolnak, mondja meg a nagyságos
                  úrfi édesatyjának, hogy az öreg Petit elfogták, s hogy nem én vagyok oka, ha a
                  leveleket át nem adtam.</p>
				<p>- Mily leveleket? - kérdé Ákos.</p>
				<p>- Hát azokat, melyeket a teins vicispán úr reám bízott - szóla a cigány, egypár
                  ruharongyokba takart levelet vonva ki mellényéből, melyet Ákosnak átadott. -
                  Mindig én vagyok a nagyságos úr expresszusa, s most se késtem volna el, mert a
                  nagyságos asszony is jó borravalót ígért, ha a leveleket még napvilágon
                  Sz.-Vilmosra viszem, mert mondta, hogy igen fontos dolog; - s ha ezek... - a
                  substantivumot Peti csak gondolá - ott az erdőben el nem fognak...</p>
				<p>Soha iromány nagyobb változást nem tett még ember sorsában, mint mely e levelek
                  átadása után szegény Petire nézve történt. S midőn Ákos az egyik nyitott ívet
                  átfutva Nyúzónak adá s ez rajta végignézett, nem képzelheti senki a zavarodást s
                  bosszút, mely arcain mutatkozott.</p>
				<p>- Meg kell vallani, ezt ügyesen intézted el - szóla Ákos, valamivel halkabban a
                  főbíróhoz. - Ha a tisztújításnál kimaradsz, legalább azzal vigasztalhatod magad,
                  hogy az ellenfélt győzelmében segítéd, mert hogyha a sz.-vilmosi háromszáz voks
                  ellenetök szavaz, valamennyien kimaradtok, arról még kétség sincs - ez pedig
                  alkalmasint úgy lesz.</p>
				<p>- Dehogy lesz - mormogá Nyúzó fogai közt, míg esküdtje a kimaradást hallván
                  említettetni, fejét csóválva nagyokat sóhajtott -, dehogy lesz, hisz a
                  sz.-vilmosiak...</p>
				<p>- Téged úgysem igen szeretnek - vága szavába Ákos -, s ha választanak, csak atyám
                  vagy inkább jegyzőjök kedveért teszik, ki ismét nem szemeidért, hanem más
                  lényegesb okok miatt ragaszkodik atyámhoz. - Ma reggel hírt kaptunk, hogy a
                  bántornyaiak nótárius uramékkal egyezkedni kezdtek, de nem jöhettek rendbe. Atyám
                  használta az alkalmat s e zárt levélben mindent megígér, mit a falusi penna kíván,
                  egyszersmind holnapra meghívja az egész sz.-vilmosi nemességet, hogy velük kezet
                  fogjon, s most ide állsz te pandúraiddal s elfogod a hírnököt, hogy ellenségeid,
                  kik azalatt zsugoriságukat megbánták, megelőzzenek. - Ha ez nem vígjátékba való -
                  én nem tudom, min nevethetnék jobb ízűt.</p>
				<p>- De ki gondolta volna - szóla Nyúzó -, hogy apád ily fontos üzeneteket ily ember
                  által küld?</p>
				<p>- Mikor már mondtam - viszonzá Ákos, látszólag örvendve a főbíró zavarodásán -,
                  hogy az öreg Péter hű emberünk, s évek óta hordja leveleinket; kinek juthatna
                  eszébe, hogy az alispán fűtő cigányát minden ok nélkül elfogják s hegedűbe teszik,
                  s még kezességre sem bocsátják ki?</p>
				<p>- Igaz - szóla Nyúzó kínjában fejét vakarva -, de mikor nem szól, mikor egy
                  szócskával sem mondja, hogy ily fontos levelekkel jár. Átkozott vén gazember -
                  folytatá legnagyobb mérgében a szolgabíró úr, ki azon kellemetes lények közé
                  tartozott, kiknek mérge minden alkalommal fölforr, s kik soha nem gorombábbak,
                  mint midőn engedelmet kellene kérniök; úgyhogy ha ők hágnak lábadra, majdnem
                  nagyobb veszedelemben forogsz, mintha te tetted volna -, mért nem mondtad, hogy a
                  teins alispán úr parancsolatában jársz? Kedvem volna olyan huszonötöt vágatni rád,
                  hogy...</p>
				<p>A cigány, ki most az egyszer hátulról biztosítva érzé magát, mondá: “hogy a
                  pandúrok úgy bántak vele, hogy még azt is elfeledé kínjában, honnan jő; azonkívül,
                  folytatá -: a nagyságos asszony azt parancsolta, hogy ez írásokat senkinek se
                  mutassam, főképp ki a teins vármegyéhez tartozik, s én azt gondoltam, hogy végre
                  úgyis kisül ártatlanságom.”</p>
				<p>- Ártatlanságod? szörnyűség! - szóla kezeit öszvecsapva Nyúzó - táskájában levelet
                  hord az alispántól, s ő ártatlanságában bízik. De most menj, lódulj, takarodj -
                  itt vannak leveleid, s ha estig Sz.-Vilmoson nem vagy, vigyázz magadra.</p>
				<p>A cigány, noha a nap már a láthatárt éré, ellentmondás nélkül fejet hajtva
                  főbírája teljesíthetlen parancsára, Sz.-Vilmos felé sietett. Nyúzó a cigány
                  távollétében egész mérgét pandúraira fordítva sok káromkodás között álmélkodott
                  szemtelenségökön, hogy az alispán tulajdon cigányát elfogni merészlették. Az
                  esküdt vasraveretéssel vigasztalá a bámulókat, kik csak pár perccel előbb már
                  kancsó borról álmodoztak. Ákos s a többiek majd Nyúzó hadarászó gesztikulációin,
                  majd a cigányon nevetve - ki időről időre visszanézve, Lóth nejének ellentéteként
                  mindig sebesebb futásnak eredt, valahányszor a fergetegként háta mögött zúgó
                  főbírót látá - útra készültek: s csak a jegyző s lelkész tarták meg komolyságukat,
                  s mikor a víg vadásztársaság tőlök búcsút véve a falu felé ügetett, s Nyúzó
                  káromkodásai s a hahota, mellyel a többiek által kísértetett, a távolból többé nem
                  hallatszott: Tengelyi megfogá barátja kezét s így szólt: - Mit mondasz - hát
                  nincs-e igazam? az agarászat nem a legkegyetlenebb időtöltés, ugye, mellyel ez
                  urak mulatnak?</p>
				<p>- Oh, istenem - sóhajta Vándory -, s ha arra gondolok, hogy ezek tisztviselők,
                  hogy ezerek sorsa oly emberek kezeiben fekszik, kik szenvedő embertársokat látva
                  még nevetni tudnak!...</p>
				<p>- S ki az, ki nem nevet embertársai szenvedésein? - szóla Tengelyi keserűen; - a
                  gyermektől, ki társának játék közt lábat tart alá, hogy megbotoljék, a férfiúig,
                  ki a láb alátartásokat nagyban űzi vagy legalább látja: nincs egy, ki embertársai
                  botlásán ne örülne néha, ki az elbukottat, főképp, ha nagyobb bántalma nem
                  történt, ki ne nevetné - miért volnának ezek jobbak másoknál? - De - tevé rövid
                  hallgatás után hozzá - a nap leszállt, menjünk mi is hazafelé.</p>
				<p>Vándory, ki most az egyszer ellentmondani nem mert, fölkelt s a két férfiú
                  hallgatva indult egymás mellett a falu felé.</p>
				<p>- Nézd csak - szóla Tengelyi, ki egy percre visszafordulva megállt s egy pontra
                  mutatott -, nem vén cigányunk-e az, ki ott fut?</p>
				<p>- Bizonyosan - viszonzá Vándory -, szemmel követtem, de nem tudom, nekem úgy
                  látszik, mintha inkább felénk, mint Sz.-Vilmos felé sietne.</p>
				<p>- Úgy látszik, barátom - felelt Tengelyi -, ez egyszer a teins alispáni
                  parancsolatok nem fognak teljesíttetni. Peti vagy megvesztegettetett az ellenfél
                  által, vagy ki tudja, talán Nyúzónak némileg igaza volt, s ő csakugyan
                  szövetségben áll Violával, s most hírt visz a készületekről, melyek ellene
                  tétetnek, s melyeket a főbíró oly igen bölcsen közlött vele. De mi közünk hozzá -
                  menjünk haza, hűvesedni kezd.</p>
				<p>S ezzel a két férfi ismét elindult, s gondolatokba mélyedten, szó nélkül haladott
                  a falu felé, honnét az estharang szelíd hangjai szálltak üdvözletként a közelgők
                  felé.</p>
				<p>De hagyjuk őket most gondolataikra; éltök leírása - melyet a jövő fejezetben
                  találandunk - közelebb fog vezetni jellemök ismeretéhez, mintha jelenöket bármi
                  részletesen leírnám. Csak a múlt azon egyetlen kulcs, mely által az egyes
                  emberekben látszólag létező ellentétek megérthetők. Mint a folyónál, úgy többnyire
                  az embereknél is nem annyira természetük, hanem inkább azon út, melyen átfutottak,
                  határoz jellemükről; ki ezt figyelemmel követi, néha messze távolban, de mindig
                  föl fogja találni okát, miért zavarosak a folyam habjai? miért veszté tisztaságát
                  az emberi kebel? s isten, csak mert mindentudó - azért véghetlenül irgalmas s
                  igazságos egyszerre.</p>
			</div>
			<div type="chapter">
				<head>2.</head>
				<p>Ott, hol a Kárpátok hegysora lejjebb s lejjebb szállva, végre zöld dombokban
                  ereszkedik Magyarország nagy rónaságára, két - hosszan elnyúlt halom között,
                  melyeknek egyikét sűrű tölgyesek, másikát szőlők fedik, fekszik Bárd helysége.
                  Szegény külsejű magyar falu, melyet - az országúttól távol, mintegy elrejtve
                  fekvén - még közel szomszédai is alig ismernek, de melyhez az, ki egyszer ott
                  volt, nyájas fekvése miatt szívesen visszatér. E faluban élt majdnem félszázad
                  előtt Tengelyi Ézsaiás, a bárdi reformált község lelkésze s Jónás apja, kivel most
                  mint tiszaréti jegyzővel ismerkedtünk meg. Ez a hely, hol szent munkásságában
                  folyt élete, kevesektől ismerve, de szeretve mindenki által, ki vele egyszer
                  találkozott.</p>
				<p>Ki a ref. lelkészek helyzetét e hazában ismeri, könnyen el fogja hinni, hogy ötven
                  év előtt, főképp oly kis helységben, mint Bárd, az öreg Ézsaiás helyzete nem
                  lehete fényes, s mégis olvasóim között (ha e könyv, melyet rokonszenvei kunyhókhoz
                  vezetnek, valaha termekbe jutna) kevés van, ki termeiben annyi derült, annyi
                  valóban boldog órákat élne, mint az ősz hajú bárdi tiszteletes házának
                  szalmafedele s a kis szoba időbarnított gerendái alatt. Voltak napok - midőn
                  szobája ablakát valamivel nagyobbnak kívánta, sőt egypárszor életében föl is tevé
                  magában, hogy lakának ezen hiányát, mely őt főképp borús napokon szentírása
                  olvasásában akadályozá, maga költségén helyrehozatja. A kályha, mely fűtésen kívül
                  kenyérsütésre is használtatott, a szobának egyhatodát foglalá el, s főképp nyári
                  napokon, ha benn sütöttek, inkább melegített, mint azt a kényelem megkívánta; s
                  valahányszor a szomszéd lelkészek látogatóba eljövének, nagy ócsárlás s lárma
                  támadt a bárdi község ellen, mely lelkészének még szobáit sem padlóztatja ki. Nem
                  hiányzottak fölszólítások s unszolások, hogy miként mások - szobáik agyag alapja
                  ellen rég beadták alapos észrevételeiket a tractushoz, úgy ő is, kinek hallgatása
                  nekik szemökre hányatik, végre szólaljon föl a papi méltóság védelmére. De ha az
                  idő ismét kiderült, s Ézsaiás javítandó ablakát megnézve, arra emlékezett, hogy
                  hány szent igét olvasott mellette, hányszor látá - ha estve házához visszatért -
                  nejének kedves arcát a kis táblák mögött; s midőn eszébe jutott, hogy e nagy
                  kemence télen mily hosszú kemencepadnak ad helyet, s meggondolá, hogy ez agyag
                  talap, melyen föl s alá jár, ugyanaz, melyen apja, az egykori lelkész
                  predikációira gondolkozott, s ő első lépéseit mászta - akkor átlátá, hogy végre is
                  ablak, kályha s szobatalapzat legjobbak úgy - mint állnak; - hogy semmi kényelem
                  azon emlékkincseket, melyek velök összekötvék, nem pótolhatná ki; s a ház ott
                  maradt régi egyszerűségében - szerény külső alatt -, mint a gyöngycsiga egy házi
                  boldogság egész kincsét rejtve. S ha van, ki azt hiszi, hogy megelégedésünk földi
                  javaktól függ, az e tűzhely nyugodt körébe lépve, meggyőződhetett, hogy a valódi
                  szerencse nem külső állásunk következése, s hogy kár annyit fáradni oly dolgokért,
                  melyek keblünk érzelmeit éppoly kevéssé változtathatják meg, mint a bíbor vagy
                  dísztelen kötés azon könyv értelmét, mely belé foglaltatott.</p>
				<p>Egy természetes, de váratlan eset földúlta e szerény háziboldogságot. Erzsébet
                  meghalt; s a szív, melyben egykor annyi szerencse megfért, azóta csak egy nagy
                  fájdalmat horda magában. Az öreg lelkész nem panaszkodott, nem szóla mély
                  bánatáról, nem tett semmit, hogy nevelje vagy feledje keservét, de ki őt előbb
                  ismerte és most, az érzé, hogy fájdalma egyike azoknak, melyek idővel enyhülni nem
                  szoktak, s hogy vágyai s reményei már csak a síron túl teljesülhetnek.</p>
				<p>Egy volt, mi az öreg lelkészt e földön visszatartá - kis fia, Jónás. A gyermek,
                  mikor anyja meghalt, alig tölté be negyedik évét, s mi történnék vele, ha apjától
                  is megfosztatik? Az emberek többsége alig bír elég szívvel, hogy csak övéit is
                  igazán tudná szeretni; az idegen árvának hol jutna egy kis szeretet e nagy
                  világon? S mégis... a gyermek oly szép vala. Égszínű szemei anyja szelíd
                  tekintetével nézének a bús apára, beszéde annak szavára emlékeztetett, kitől az
                  első szavakat rebegni tanulá, arany fürteiben még mintegy nyomai látszottak a
                  kéznek, mely által oly szorgosan ápoltattak: mi legyen e gyermekből, ha szüléi
                  helyett csak kettős sírt találna a világon, hová bajai között sírni mehetne? S ha
                  van élet a síron túl, s a halál jég keze a fonalat, mely az egymást szeretőket
                  összeköti, nem szakítja szét, Erzsébet boldog lehetne-e isten mennyországában, ha
                  fiát magányosan tudná e földön? Az öreg Tengelyi meggondolá mindezt, s mint annyi
                  becsületes embernek - kit egyéb vigasztalások elhagyának -, kötelességérzete erőt
                  ada neki éltének elviselésére.</p>
				<p>A kis Jónás azalatt vígan fejlődött apja ápolása alatt. A boldog nem gyanítá még:
                  mi szomorú anyátlanul állni e világon; hol a szív mindig szerelmet kér, s az anyai
                  keblen kívül nincs hely, hol azt biztosan találhatná. A gyermeki kebelben, hol
                  annyi öröm megfér, nagy fájdalom nem talál helyet. Mint a facsemete felszívja
                  gyökerével a langy nyári esőt, s a nap meleg sugárai alatt nő s fejlődik, de nem
                  ismeri még a vihar hatalmát, melynek nyugodt rejtekében eleibe nő: úgy az ember,
                  létének bajaival csak később ismerkedik meg. A kis Jónás, ki az első napokban,
                  melyek anyja halálát követték, tízszer kereste őt, s ha nem találta, sírva egy
                  szegletbe ült, s éjjel kiterjesztve kis karjait, anyja nevét rebegé álmai között,
                  később mindig ritkábban említé kedves ápolóját, míg végre a boldogság, melyet
                  egykor anyja ölén élvezett - csak mint egy szép álom vagy lassanként elhaló zene
                  kedves emléke tartá fenn magát szívében, melynek bájló hangjaiból csak azon hatás
                  marad meg, melyet a hallgatóra tettek. Miként is lehetne másképp? talán
                  legirigylendőbb kiváltsága a gyermeknek, hogy hamarébb felejthet. Körülötte száz
                  virág nyílik - a múlt sötét aknáiba miért merülne ő? Körében ezer hang szólal föl,
                  melyre szíve földobog, s miként hallhatná a távolból gyöngén fölszólaló
                  szavakat?</p>
				<p>Semmi sem zavarta kis Jónásunk boldogságát, s ki olvasóim közül gyermeksége
                  emlékeit megtartá, jobban elképzelheti azt, mint én leírhatnám; elég, ha mondom,
                  hogy miként a fűszerrel telt edény illatát, úgy e gyermeki szív a boldogságot,
                  mellyel csordultig telve vala, elárasztá egész körére, s hogy az öreg Ézsaiás
                  maga, kinek haja évről évre szürkült, midőn tekintetét az égtől, hol éltének
                  szerelme vára reá, földi körére fordítá, itt sem találta magát öröm s remények
                  nélkül.</p>
				<p>Így múltak az első évek. Jónás nyolc esztendős vala s az öreg tiszteletes elkezdé
                  nevelését.</p>
				<p>Ne várja senki, hogy neveléstani részletekbe ereszkedem. Az öreg Ézsaiásnak
                  egyetlen nevelési elve azon meggyőződés vala, hogy miután az, ki meleg szerelmet
                  nem érez keblében, sem valódi boldogságra, sem valami nagynak kivitelére nem képes
                  - az embert csak szeretet nevelheti az életre. Ezen elv szerint bánt fiával; mi
                  már azért is célszerűnek mutatkozott, mert ezen elv szíve érzelmeivel
                  ellenkezésben nem állván, általa következetesen alkalmaztatott; s mert ez úton
                  fiának legalább azon kincset biztosítá, mely tanulmányaink egész tömegénél többet
                  ér: boldog gyermeki emlékeket, melyekre a férfi visszatekintve, végzetével
                  kibékül. - Tudományunk úgyis elég öröm árán vásároltatik meg, miért áldozzuk fel e
                  kincsért - mely után fáradva szívünk elszegényedik anélkül, hogy fejünk magát
                  gazdagnak érzené - még a gyermek ártatlan örömeit is, éltünk ez egyetlen tiszta
                  élvezetét? - A gyermek kérdezett, az apa felelt, amennyire lehet részletesen s
                  növendékének fölfogásához mérve, s így lőn, hogy a kisfiú már tízéves korában
                  eszmék s fogalmak tisztaságában semmi, vele egykorú gyermek mögött nem állt, habár
                  nem is azon rendszer szerént neveltetett, mely iskoláinkban divatozik, s melynek
                  egyetlen jó oldala talán csak az, hogy a gyermek idegen nyelven kapván oktatását,
                  mindazon esztelenségek által, melyeket tanul, kevésbé zavartatik meg, mintha
                  azokat anyai nyelven tanulá.</p>
				<p>Ne gondolja azért senki, hogy Jónás azon csudagyermekek közé tartozott, kiknek -
                  főképp szép anyáknál, vagy oly házakban, hol jó ebédek adatnak - egész seregével
                  találkozunk. Az öreg Ézsaiás, ki szegény legény létére maga is komoly tudományos
                  nevelést szerze magának, sokkal józanabb vala, mint hogy fiát erre nevelné.
                  Fogalma szerint, valamint a morál, nem egyes fönséges tettekben, hanem abban áll,
                  hogy éltünk minden tettei bizonyos erkölcsi elvek szerint intéztessenek, úgy a
                  valódi tudomány is kevés elvek tökéletes fölfogásában s alkalmazásában keresendő;
                  - s minden törekvése csak arra vala irányozva, hogy szűk körre szorítva észbeli
                  munkásságát, se el ne nyomassék a tárgyak súlya, se fölületességhez ne szokjék
                  azoknak sokasága által. Régi nyelvek s klasszikusok, mennyire a gyermek azokat
                  fölfoghatá, hozzá egy kis természet- s történettudomány, éppen annyi, hogy az
                  anyagi világ csudálatos rendében teremtőjét bámulni, erények nagy példáiból az
                  embereket szeretni tanulja, s mindenekelőtt a vallásnak tiszta, erkölcsi
                  fölfogása, ez vala minden, mire az öreg Ézsaiás fiát oktatá, s mit arra, hogy fia
                  hivatásának megfeleljen, szükségesnek gondolt.</p>
				<p>Az öreg Ézsaiás ti. jókor, sőt mint hiteles kútfőből tudjuk - már pár órával
                  születése után szép pályát választa kicsi Jónásnak: s habár jobb vala s józanabb,
                  semhogy fiát arra kényszerítse, mégis a meggyőződés, hogy Jónás őt egykor
                  hivatalában követni fogja, oly erős vala az öreg lelkészben, hogy a gyermek
                  jövőjéről gondolkozva, más lehetőség még eszébe sem jutott. Mintha a bárdi
                  lelkészhivatalon kívül oly valami, mi után a bárdi lelkész fia vágyódhatnék, nem
                  is volna a világon; - mintha gondolni sem lehetne, hogy fia máshol pihenjen agg
                  napjaiban, mint azon fák alatt, melyek egykor apja ősz fürteit árnyékozák. Ő, ki e
                  házban született s növekedett, ki e falak közt szorítá apját utólszor kebeléhez,
                  ki, mióta az meghalt s őt hivatalában követé - itt tölté életét, kit a faluban
                  minden ház, a temetőn minden sír olyanokra inte, kiknek ő volt legjobb
                  vigasztalója, s ki a pálya vége felé közelgve érzé, hogy emlékei közt más keserűek
                  nincsenek, mint melyeket a halál hagyott: - miként álmodhatott más szerencséről,
                  miként kívánhatott volna fiának más pályát, mint melyen önmagát oly boldognak
                  érzé? S miután szerény kívánatoknak az éppen legszebb jutalmuk, hogy mindig
                  reményekké válnak - miként kétkedhetett volna ennek teljesedésén?</p>
				<p>De van valami minden gyermek kebelében, mire a nevelés hatalmát ki nem
                  terjesztheti: a gyermek képzelő tehetsége; - s ez az, mitől az út, melyen haladni
                  fogunk, többnyire függ. Miként a gyümölcs, melyet a fa őszkor hord, azon
                  virágokból fejlődik, melyek tavaszkor ágain illatoztak: úgy fejlődik a férfiúi
                  tett a gyermek könnyű álmaiból, s ki fogja ezeknek kijelölni határait? Így volt ez
                  a kis Jónással is. Míg apja jövőjéről terveket alkotott, s kertében egypár
                  gyümölcsfát, udvarában szép terepély hársat ültetett, sőt még arról is többször
                  gondolkozott, miként padoltathatná ki szobáját legolcsóbban, csak hogy szíve
                  kedvesének, ha majdan a bárdiak lelkészévé válik, helyzete kényelmesebb legyen:
                  addig a tízéves fiú más körökben jára gondolataival, s az ifjú lélek, mely e
                  szerény lak otthonos kényelmei közt máris megszorítva érzé magát, egy távol szebb
                  jövő reményei közt tévelygve keresé örömeit.</p>
				<p>Miként a hajós csak miután vészeket ismert, vágyódhatik a kikötő után: úgy az, kit
                  az élet még nem hányt körül - a nyugalom élvezetét nem foghatja fel; s minden
                  ifjúnak első szüksége oly kört keresni magának, melyben küszködve erejét
                  megkísérthesse. Közelebbi alkalmat e gondolatok ébredésére s irányozására a
                  véletlen adott. - Az öreg Ézsaiás, ki ifjú korában néhány német s hollandi
                  egyetemet bejárt, más könyvek között egy szép bőrkötésű Plutarchot is hozott
                  magával, melyet egy akademikus barátjától ajándékba kapott, s melyben minden
                  életrajz előtt a leírt férfi arcképe vala rézmetszetben látható. Ez lévén az
                  egyetlen képeskönyv házánál, természetes, hogy a kis Jónás vele jókor
                  megismerkedett, s valahányszor apja engedé, órákat töltött a komoly férfiarcok
                  nézésével, míg minden kép ösmerősévé s szinte barátjává vált. - Apja, ki fiának
                  tudvágyán örült, sok boldog órát töltött e képek magyarázatával, s Jónás nem vala
                  nyolcesztendős, s már majdnem minden kép nevét s történetét oly szépen tudá
                  elmondani, hogy az öreg Ézsaiás szemei néha örömkönyűkbe lábadtak, s habár
                  sajnálta is, hogy az említett könyv nem biblia, mely mellett fiának a vallás
                  történeteit mondhatta volna el, valahányszor a gyermek Aristides erényeiről
                  lelkesedve szólt, s lángoló arcokkal Leonidás vagy Sokrates hősi halálát elmondá,
                  az apai szív örömében dagadozva áldá a pogány írót s barátját, ki neki e könyvet
                  ajándékozá, s mindazokat, kik elkészítésében részt vettek, le a könyvkötőig. -
                  Hisz mi készítheté fiát jobban a vallás oktatásainak elfogadására, mint azon
                  férfiak története, kik először sejdíték a morált, melyet a kereszténység
                  általánossá tett?</p>
				<p>E könyv Jónásnak egész életére elhatározó befolyással bírt, s habár apja nem
                  mulasztá el őt figyelmessé tenni, hogy a szentírásnak, melyet később tőle ismerni
                  tanult s mely mélyen érdeklé a fogékony gyermeket, morálja sokkal magasabban áll
                  annál, melyet kedves Plutarchjában tanult - az első benyomás megtartá hatását, s
                  valahányszor ideje engedé, visszatért kedves arcképeihez, melyekhez lelke több
                  rokonszenvet érzett, s melyeknek példái keblét inkább melegíték fel.</p>
				<p>Sokszor, ha apja a szomszéd falukba ment, vagy hivatalos foglalatosságiban eljárt,
                  Jónás kiment a hegyek közé cél s ösvény nélkül tévelyegve a sötét erdőségben, míg
                  lelke kedves ábrándjait követé. A lakosok sokszor a bárdi rom mellett láták a
                  gyermeket, majd az erdős hegyeken jártatva szemeit, melyek azt egy részről
                  környezék, majd a távolban határtalanul terjedő rónaságon, míg az est pirosan
                  elvonult a határ fölött s ábrándjaiból fölébredve hazatért. S ki képzeli a
                  boldogságot, mely lelkét e pillanatokban eltölté? Nincs magasabb öröm e világon,
                  mint az, mely romlatlan szívet egy valóban nagyszerű tett vagy ember emlékénél
                  áthat. Mint minden nép kifejlődése első korszakában: úgy a gyermek félistent lát
                  minden nagy férfiúban, s Jónás azon korban vala még, hol e gyönyört egész
                  tisztaságában élvezheté.</p>
				<p>Valamint az anyagi távolságról csak később támadnak fogalmaink, úgy van az a
                  szellemi világ körében is. A gyermek amit csak lát, azt egyenlőn közelnek tartja,
                  s bátran terjeszti karjait minden után. Az életet, melyben még azt is, mi
                  úgyszólván mellettünk áll, sokszor csak hosszú kerület után érhetjük el - ő nem
                  ismeri még; ő nem tudja, hogy a világ magaslataira többnyire csak egy oldalról
                  juthatni föl, s hogy mi egynek könnyű, másoknak lehetetlen, s pedig csak azért,
                  mert azon helyről, hol ők állnak, út nem vezet a tetőre. A nagy férfi, kit bámul,
                  a gyermeknél egyszersmind példa, mely után törekszik, remény, melynél szíve
                  földobog, s ez teszi boldogságát. Mint minden magánosan - azaz más gyermekek
                  társasága nélkül nevelt gyermek, mert csak hasonlók társaságában nem állunk
                  egyedül -, úgy Jónás is ábrándozóvá s komollyá vált, s ha valaki a gyermeket
                  hallá, midőn a Periclesekről s Gracchusokról szólt, meggyőződött, hogy azok egyike
                  előtt áll, kiket a végzet elítélt, hogy nagyok vagy szerencsétlenek legyenek
                  embertársaik közt; úgyis e kettő nemigen távol áll egymástól!</p>
				<p>Szerencsére e gondolat az öreg Ézsaiásnak nem zavará nyugalmát. A lelkesedés,
                  mellyel fia a régiek erényeiről szólt, a lángoló gyűlölet, mellyel az emberi nem
                  elnyomói ellen kikelt, s szánakozása mások szenvedései iránt, az apát csak arról
                  győzék meg, hogy fia jó lelkész lesz. De az, hogy e lelkesedés másban, mint
                  lángoló egyházi szónoklatban törjön ki: gondolatainak körén kívül feküdt. Sőt maga
                  is csak azon fáradott, miként erősítheti meg fiát még inkább e nemes érzelmekben.
                  - Sokszor szólt a szegények szenvedéséről, a gazdagok szívtelenségéről, az
                  embereknek istenelőtti egyenlőségökről - s mennyire kötelessége mindenkinek
                  embertársai javára szentelni életét! S így lőn, hogy mikor Jónás tizenhárom éves
                  korában a debreceni reformált oskolába küldetett, minden jó s rossz tulajdonai,
                  melyek őt később jellemzék, már kifejlődve voltak lelkében. Határtalan lelkesülés
                  minden jó- s nemesért, minden alávalóságnak lángoló gyűlölése, rokonszenv minden
                  szenvedés iránt, bátorság mindig s mindenütt, hol igaztalanság ellen szóval vagy
                  tettel fel kelle lépni, de egyszersmind azon elvbeli szigor, mely néha maga
                  igaztalansághoz vezet; egyszóval mindazon tulajdonok, melyek Utópiában Jónást a
                  polgárok legerényesbikévé, magas civilizációink közepette pedig tűrhetlen vagy
                  legalább oly emberré teszik, kit kerülni szoktak. Az oskolában azonban, hol minden
                  férfinak nyilvános élete kezdődik, mindezen tulajdonok még tiltva nincsenek.
                  Gyermekek között az erény mindig többségben van, s azért nem csudálhatja senki a
                  méltányló szeretetet, melyet Jónás mind tanítói, mind pajtásai között talált. Azok
                  örültek sebes előmenetelén, melyet növendékjök, nagyravágyása által buzdítva a
                  tudományokban tett; ezek tisztelék igazságszeretetét, bátorságát, s habár komoly
                  pajtásuk ritkán osztá gyermekjátékaikat, mihelyt egymás közt összevesztek vagy
                  valakinek tanácsra vala szüksége, ő volt békebírójok, tanácsadójok.</p>
				<p>Így múlt el majdnem öt év boldog változatlanságban. Jónás éltének legszebb,
                  legtisztább élvezetű korszaka, azon korszak, melyben szíve a világ követeléseivel
                  még ellenkezésben nem állt, s a büszkeség és nagyravágyás, melynek csíráit
                  lelkében hordá: szabadon követheté célját anélkül, hogy valakinek gyűlölségét
                  fölébresztené. Maga a tanulás is, mely más ifjaknak legnagyobb, sőt egyetlen
                  kínja, tudomány után szomjúzó lelkét azon gyönyörrel tölté el, melyet a tudományos
                  pályának csak kezdetén találhatunk, midőn, mint a hajós, ha duzzadó vitorlákkal
                  megindul - csak azt érezzük, hogy haladunk, s még nem gyanítjuk az elem
                  mérhetetlenségét, melynek magunkat átengedjük, s nem gondolunk arra, hogy nehéz
                  napok várnak reánk, melyek alatt nem érezve haladást, nem látva célt s partot
                  magunk előtt, tévelyegni fogunk a véghetetlen síkon.</p>
				<p>Az öreg Ézsaiás azalatt nyugodtan folytatá életét. A szerény lak még csöndesebb
                  vala ugyan, mióta a kedves fiú köréből távozott, s az agg lelkész, kinek már ezüst
                  fürtök környezék homlokát, kertének gyümölcsfái alatt, hol egykor gyermekének
                  játékait nézé, most magánosan járt körül; de lelke nem veszté derültségét. Mint a
                  könnyű felleg, melyet a nap ragyogó sugárai átvilágítanak, maga a vágy, mely távol
                  kedvesei után szívében néha támadott, csak egy örömmel több vala e tiszta
                  kebelnek. De, valamint a folyó bármily nyugodtan haladva végre a tengerhez jut; s
                  a virág szellő nélkül is elveszti leveleit, ha az idő lefolyt, mely a természettől
                  illatozására adatott, úgy az emberi élet szintúgy múlik csend, mint vészek között.
                  Ézsaiás érzé, hogy napjai számítvák, és e gondolatban nem vala semmi, mi lelkét
                  nyugtalansággal töltené. A halál eszméje csak addig rettentő, míg benne az elválás
                  eszméjével a viszontlátás gondolata nem egyesül, s Ézsaiás meg vala győződve
                  halhatatlanságáról. Mint a fa, míg él, zöldellni meg nem szűnik, úgy e jámbor
                  kebel el nem veszté reményeit végső leheltéig, csakhogy azok most egy más, szebb
                  hazából intének feléje.</p>
				<p>Egy kívánata vala még: az, hogy fiának karjai közt végezze életét, s az ég
                  teljesíté e kívánatot is. - Jónás az őszi szünnapokban Bárdra jött. Tíz holnapig
                  nem látták egymást, s midőn a fiú apját oly évtörötten s gyöngén, ez fiát oly épen
                  s erősen látá, sírva szoríták egymást karjaik közé, amaz fájdalomnak, ez örömnek
                  könnyeit hullatva. Jónás nem volt pesszimista. Valamint az emberek, úgy sorsunk
                  iránt csak a tapasztalás tesz gyanakodókká, s ő még azon boldog korban állt, hol
                  minden fájdalom váratlanul éri szíveinket, de mindamellett apjára nézve nem
                  kétkedett, hogy e kedves lénynek napjai számítvák. S Jónás, nem csalódott.</p>
				<p>Egy hét, melyet apa s fiú szeretetöknek élvezetében töltöttek, elmúlt, a nyolcadik
                  nap első sugárai a jámbor öregnek hideg arcaira veték fényöket; s a bárdi közönség
                  könnytelt szemekkel kíséré barátját nyughelyére, melyen paraszt kezektől faragva
                  egyszerű kő jelöli a helyet, hol a legnemesb szívek egyike hamvad el, mely valaha
                  emberi kebelben dobogott.</p>
				<p>Jónás egész életének új irányt adott apjának halála. - Ösmerve apja kívánatát,
                  eddig a teológiára fordítá egész szorgalmát. Minden életpálya szép, mely által
                  azt, kit szeretünk, boldoggá tehetjük, s ha apja él s neki a bárdi lelkészséget
                  átadja, ő kívánatinak kielégítésére helyet s alkalmat talált volna ezen körben is.
                  De most, miután az ok, mely őt az egyházi pályán visszatartá, többé nem létezett,
                  szabadon követé saját vágyait, s ezek őt zajosabb mezőre hívák. Azon korban,
                  melyben Jónás akkor állt, keveset találunk, ki nyugodt életpályát választana
                  magának. Az ifjú csak a hullámzó s nem a csöndes tengernek érzi nagyságát, s
                  erejének érzetében csaták s küzdelmek után vágyódik. Jónás tehát a politikára
                  szánta magát, s miután e pályán nálunk jogtudomány nélkül haladni nem lehet, a
                  jusra veté magát egész erejével; s rövid kurzusa alatt annyira haladt, hogy
                  tanárainak ajánlatára ösztöndíjt nyerve, jogi tanulmányainak bevégzésére német
                  egyetemre mehetett.</p>
				<p>Valamint kevés ember van, ki a honvágyat nem ismeri, s ha hazája határain soha túl
                  nem lépett is, nem érzene néha leírhatatlan vágyat legalább azon hely után, hol
                  született vagy ifjúságát tölté; úgy ritka, ki főképp ifjú korában hazája határain
                  túl ne vágyódott volna, s a kálvinista diákok közt talán egy ilyen sem található.
                  Természetes, hogy ez érzemény Jónásunknál sem maradhatott el. Pénzzé tevé tehát
                  mindenét, mi apjától rámaradt, s mintegy hatszáz forinttal zsebében útnak indult
                  egypár társsal Németország, a tudományok ezen áldott Colchisa felé, hol mogorva
                  arcú német professzorok által őrizve a spekulatív filozófia arany - s épp ezért
                  oly nehezen emészthető - almái függnek, s honnan tógátusaink aranygyapjú helyett
                  az egyetemi matrikulát s bizonyítványokat hozzák magokkal. Mondám, elmene ő is
                  tudományt keresni, s három évig ülte a német egyetemek kollegiális padjait. E
                  három év részleteivel azonban keresztényi szeretetből megkímélem olvasóimat, csak
                  azt említve itt, hogy idejének nagyobb részét Heidelbergben tölté, s a többi
                  között, mert hisz mely ifjúnak ne volnának számos barátai, Rétyvel, ugyanazon
                  teins alispán úrral, kinek falujában őt most mint jegyzőt találjuk, a legszorosabb
                  barátságban élt.</p>
				<p>E három év - kétségen kívül a legboldogabb, mely e becsületes szívnek a világon
                  jutott - elmúlt, s Tengelyi Jónás egypár forinttal zsebében Pesten, azaz
                  gyakorlati pályája küszöbén találta magát.</p>
				<p>Egy öreg barátom (szegény jámbor ember, míg élt, mindig azt hittük, sokat beszél,
                  csak most tudjuk, mi nagy baj az, hogy oly egészen elhallgatott) - valahányszor
                  egy-egy fiatal ember bohóságot követett el, vagy ellenkezőleg valamely öreg ember
                  oly célt ért el, mely után soká fáradott, azt szokta mondani: “be kár, hogy nem
                  mint aggok születve, visszafelé éljük létünket, az aggkoron kezdve, s hideg téli
                  napjaiból a férfikor derült s az ifjúság forró napjai felé haladva. Ha agg fővel,
                  hideg kebellel lépnénk az életbe, könnyen s olcsóbban nyernők tapasztalásainkat, s
                  midőn fáradságaink után végre célt érünk, legalább volna még erőnk szerencsénk
                  élvezésére.” Az öreg, ki csaknem mindig ily hasznos tárgyakkal foglalkozott, sokat
                  törte fejét e tézis bebizonyításán, s ha a világ kormánya csak oly konstitúcióval
                  bírna is, mint hazánk, kétségen kívül indítványba hozta volna retrográd rendszerét
                  - de én nem oszthatom véleményét. Meglehet, kevesebb ostobaságot követnénk el e
                  rendszer mellett, s egyenesebben haladnánk célunk felé, de törüld ki éltedből
                  bohóságaidat, vedd el azon tévedéseket, melyek között haladtál, s ha csak a cél
                  maga marad, s azon poros egyenes országút, melyen azt elérhetnéd - megelégszel-e?
                  Igaz, nem fogsz megbotlani, nem fogsz felbukni soha; de ha például midőn
                  rókavadászatra készülsz, az elfogott rókát akkor adják kezedbe, mikor éppen lóra
                  ülsz - örülni fogsz-e? s nem éppen azon botlások s fölbukások lehetősége-e az, mi
                  vadászatodban legtöbb gyönyört ád? A világ, mint dr. Pangloss mondá - legjobb úgy,
                  mint úristen teremté. Igaz, sokat tévelygünk, sokat botlunk, sokat esztelenkedünk
                  rajta, de végre e botlás s tévelygés közt nem hiányzanak örömeink, s még nagy
                  kérdés: ki irigyelhetőbb - az-e, kinek léte legédesb gyümölcsöt hozott, de mint a
                  fügét virág nélkül, vagy kinek bájos, de gyümölcstelen virágozás juta
                  osztályrészül? Én az utóbbival tartok, s valahányszor bohóságim eszembe jutnak,
                  mindig áldom istenemet, hogy nem teremtett józanabbnak. Tizenegy év alatt, meddig
                  oskolába jártam, többet tanulhattam volna; s mint jurátus sokkal hasznosabban
                  tölthettem volna időmet; de hová lettek volna mindazon szép labdázás s verekedés,
                  séta s pajkosság és később édes ábrándaim, ha szorgalmasabban járok oskolába, s
                  mint jurátus többet az ülésekbe? Még egyszer mondom: legjobb a világ úgy, mint
                  teremtetett.</p>
				<p>De most miután kis kerüléssel ismét a jurátusokhoz értem, térjünk vissza
                  Jónásunkhoz. (Ne vegye rossznéven senki, hogy többesben szólok, mint az más, nem
                  tudom hamarjában, melyik magyar írónak rossznéven vétetett - én mindig legalább
                  tízezer olvasót képzelek hátam mögött, ki történetem tekervényes útjain lépésről
                  lépésre követ, s azért nem szólhatok másképp.) Nálunk magyaroknál a politikai,
                  mint a házasélet, mindig esküvéssel kezdődik, s pedig - mert Pythagoras
                  elődeinknél hihetőleg nagy tiszteletben állt - a hallgatás esküjével, melynek azon
                  sükerét nem tagadhatja senki, hogy jurátusok magok között törvényes tárgyakról nem
                  szólnak. Jónás tehát fölesküdött, s másfél évig csörögteté kardját a fölséges
                  curia lépcsőin, föl s alá; s így elkészülve ügyvéddé vált.</p>
				<p>Ezen egész idő alatt hősünk életében semmi rendkívüli nem történt, mit följegyezni
                  szükségesnek tartanék, kivévén azon egy negatív csudát, hogy Tengelyi jurátus
                  létére másfél év alatt csak kétszer volt kávéházban, senkit meg nem vert s ki nem
                  fütyült, minek természetes következése az volt, hogy tekézni nem tanult, s
                  csakugyan kevés barátot számíthatott pajtásai között. Említhetném még az érdekes
                  események között azt is, hogy a censurán, fáradozásainak dacára, csak
                  “dicséretest” kapott, de miután ennél sokkal csudálatosabb az, hogy egypár úrfi,
                  kiket ő készített a vizsgálatra “kitűnővel” bocsáttatott el - kár volna tovább
                  tartózkodni e ténynél, főképp miután Jónásnak ez első igaztalanság, melyet a
                  gyakorlati életben tapasztalt, fájt ugyan, de csak éppen addig - míg szekerére
                  ülve szerény alkalmatosságán Taksony megye felé indult, mi még ugyanaz nap
                  délután történt. Szekere első döcögéseinél, melyekkel az ifjú ügyvéd életének
                  színhelyéhez közelgett, a jövő fényes ábrándai tölték el lelkét, s a múltnak nem
                  maradt helye annyi gondolatok között.</p>
				<p>Kíváncsiak lesznek - kérdésen kívül olvasóim, miért választá Jónás éppen Taksony
                  megyét jövő tetteinek színhelyéül? s azt hiszik: vagy birtok, vagy hatalmas
                  összeköttetések várják e megyében, melyek nélkül, mint valamennyien tudjuk,
                  törvény s mindennapi tapasztalás szerint semmire sem mehetünk; de kénytelen vagyok
                  megvallani, hogy olvasóim ez egyszer csalódnak. A legfőbb ok, mely hősünket e
                  határozatra bírta, az vala: mert Magyarország ötvenkét megyéje közül nem volt egy,
                  hová menni több oka lett volna, mihez még az járult, hogy minden taksonyi
                  ismerőseinek állítása szerint míveltebb megye az országban nem található, míg a
                  szomszéd megyékből való pajtásai mind azt vitatták, hogy a hazában nincs
                  törvényhatóság, mely az értelmiségnek nagyobb szűkében lenne, s így mindkét
                  esetben ily szép készültségű ifjúnak, mint Jónás, jövője biztosítottnak látszott;
                  az elsőben, mert érdemei el fognak ismertetni, a másodikban, mert szükség lesz
                  reájok. Végre Réty, kivel még mint jurátus a legregényesebb barátságban élt,
                  Taksony megye alispánjának fia lévén, arany hegyeket ígért, ha e megyében
                  telepedik le.</p>
				<p>Dobogó szívvel s mindazon érzeményekkel, melyek ifjú kebleket azon számos
                  pillanatokban eltöltenek, melyeket tapasztalatlanságukban fontosaknak gondolnak,
                  ért végre hősünk Porvárra, Taksony megye főhelyére. Ha épp vásárkor jő, az utas
                  észrevehetné, hogy városban van. Köznapokon Porvár közönséges falunak látszanék,
                  ha az emeletes megyeház, melynek kapuja előtt naponkint több javítandó gonosztevő
                  hirdeti a derestől jajgatva a magyar törvények hatalmát, nem emlékeztetne
                  mindenkit, hogy azon helyek egyikén áll, hol az igazság sújtókarja pihenni nem
                  szokott.</p>
				<p>Átadva leveleit, melyekben a fiatal Réty őt apjának és porvári ismerőseinek
                  ajánlá, a kántornál egy kis szobát bérelt magának, kihirdetteté ügyvédi oklevelét
                  s munka után látott.</p>
				<p>Orvos s ügyvéd mindig szegények testén s birtokán próbálják mesterségöket, s azért
                  hősünk is csak ezen téren kezdheté munkásságát; de szíve kedvessé tette a nem
                  jövedelmező munkát, és soha szegények ügyvéde több lelkesedéssel, több örömmel nem
                  folytatá nemes mesterségét, mint ő. Az ember- s igazságszeretet kisebb-nagyobb
                  mértékben megvan minden ifjúban, mindenik a jó- s nemesnek egy kis tőkéjét hozza
                  magával, melyet küzdései közt később néha elveszt, de melyet egészen nem nélkülöz
                  senki. Jónásnál ez érzemények egész lelkét tölték el. Benne minden elnyomott,
                  minden szenvedő, kit mások elhagyának, barátot s védelmezőt talált. Ő mártírja,
                  vagy mint Porváron nemsokára mondák, egész bolondja volt az igazságnak. Most
                  mindenki gondoljon önmegyéjére, s képzelje, mily sebes előmenetelt tett volna
                  hősünk azon körben. Porváron nem sok sikerrel dicsekedhetünk.</p>
				<p>Eleinte, míg csak büntető perekben dolgozott, állása még meglehetős maradt. Igaz,
                  hogy az egyik rab, kit ártatlannak tartott, halálra ítéltetett, s hogy egypár más,
                  kinek tettét menthetőnek állítá, a közönségesnél szigorúbban fenyíttetett meg -
                  mert mint a táblabírák mondják: “az ember csak megbosszankodik, ha egy ily
                  jöttment prókátor az egész törvényszéket leckéztetni akarja, s épp ezért meg kell
                  neki mutatni, hogy haszontalan beszédére nem hallgat senki”, de legalább ő maga
                  nem üldöztetett, s csak vállat vonító szánakozással tekintetett még. Miután
                  azonban polgári perekben is megkezdé ügyvédi tevékenységét, s egy fő-főtáblabíró
                  ellen, ki egy szegény adósának fizetni nem akart, oly hatalmas replikát írt, hogy
                  az perét még a taksonyi törvényszék előtt is majdnem elvesztette: akkor a
                  közbotránkozás nem ismert többé határt, s tizennégy napig valahányszor két porvári
                  az utcán egymással beszédbe állt, nem volt szó másról, mint az ifjú ügyvéd
                  szemtelenségéről. Az ifjak, kikkel eddig megismerkedett, visszavonultak tőle, a
                  kántor maga fölmondá lakását, S kétségen kívül szilenciumot kapott volna, ha az
                  alispán, fia kedveért nem szólal föl mellette, s nem teszi figyelmetessé a
                  rendeket: hogy még ifjú, s kétségen kívül, ha egy ideig köztük lakik, ifjúságának
                  ezen hibáit megbánva, kitűnő ügyessége által igen hasznos szolgálatokat tehet a
                  nemes publikumnak.</p>
				<p>Ezek valának Jónás ügyvédi pályájának első léptei, s noha nem kedvező körülmények
                  között történtek is, hősünk talán tovább folytatja e pályát, ha egy becsületes
                  kollegája, kinek ezennel mind magam, mind kiadóm nevében köszönetet mondok, őt más
                  gondolatokra nem hozza. Minden ember fején - Gall szerint - a küzdés orgánuma
                  (l’organ de combativité) kisebb-nagyobb mértékben kifejlődve található, s ez
                  orgánum, mely békés századunkban csak szóvitákhoz vezet, sokszor ellentállhatlan
                  hatalmú. Tisztelt olvasónéimra hivatkozom, nem tapasztalták-e ezt - nem magukon,
                  mert hisz erről szó sem lehet - de férjeiken, rokonaikon? s nem bosszankodtak-e,
                  hogy minden szelídségök mellett szóvitázni kényteleníttettek? Ez vala Jónás
                  főhibája is. Nincs ember, ki szívesebben vitatkozott, mint ő, s természetes, hogy
                  az ügyvédi pálya, mely e hajlandóságnak oly tágas tért nyit, annyival kedvesebb
                  lőn előtte, mert rajta azon másik szenvedélye kielégítésére is alkalmat talált,
                  mely őt az elnyomott igazság pártolására készté. Ezenkívül még egy ok vala, mely
                  őt e pályán visszatarthatá. A Kályhásy család táblaügyvédje épp akkor halt meg, s
                  miután ezen becsületes ember az írás szavai szerint: semmit sem vihetett magával,
                  a Kályhásyak pereit is itt hagyta, s a családfő, ki Porváron Tengelyivel
                  megismerkedett, majdnem eltökélte magában, hogy törvényes ügyeit reá bízza.</p>
				<p>Amint mondám, egy embernek köszönhetjük, hogy ez nem történt - Hajtó Pál,
                  Porvárnak eddig leghíresebb ügyvéde (megkímélem olvasóimat leírásával, hisz megyei
                  ügyvédeink nagy részint éppúgy hasonlítanak egymáshoz, mint pereik, egyik
                  valamivel hosszabb, másik rövidebb - a fiziognómia ugyanaz), Hajtó Pál, mondom,
                  rendkívüli hajlandósággal viselteték hősünk iránt. Ha mások hevességét rosszallák,
                  ő (ha maguk voltak) egyre biztatá, hogy még élesebben támadja meg a törvényszéket,
                  ő őrzé meg erényét most is azon veszélyektől, melyek, mint sokan hiszik, az
                  ügyvédi pályát környezik.</p>
				<p>“Barátom, te nem vagy ügyvédnek való - így szólt ifjú kedveltjéhez -, téged
                  magasabbra teremtett az ég. Ha úgy lennék, mint te, egészen a politikára adnám
                  magam, hisz látod, csak ez úton használhatsz igazán. Amint a dolgok állnak, minden
                  iparkodásod dacára egy pert vesztesz a másik után, s fáradságod nemcsak hogy nem
                  jövedelmez, hanem még haszontalan is. Magyarországot reformálni kell, s erre éppen
                  te születtél; hisz a politikával együtt űzheted ügyvédségedet.”</p>
				<p>E szavak sokszor s mindenféle alakban ismételtetve, végre meggyőzék Jónásunkat, s
                  akinek ifjúkorában ily dolgok mondattak, s ki el nem hívé, az bátran hiú bohócnak
                  vagy akárminek nevezheti; elég az hozzá, hogy gyűlés közelgvén, egész komolysággal
                  készült új hivatásához.</p>
				<p>A nap eljött, Tengelyi elmondá beszédét, s az egész közönség elbámult fölötte. Nem
                  a beszéd maga, mely mint mindenki gondolhatja, diákul tartatott, s melynek nyelve
                  Ciceróét utánozva annyira elavult, s elvei annyira újak valának, hogy bámulásra
                  már ez is elég okot nyújthatott - hanem, hogy egy fiatal ügyvéd, alig huszonnégy
                  éves, nem is táblabíró, s még kevésbé birtokos, szólni mert, ez oly meglepő, oly
                  hallatlan dolog vala már magában véve is, hogy a nemes táblabírói sereg első
                  pillanatban alig találhata szót indignációja kifejezésére. Végre a sokáig
                  visszatartott nemes harag kitört egész hatalmában. Alispán, főjegyző, főügyész és
                  a fő-főtáblabírák egész serege fölzúdult a szerencsétlen ellen, ki nemes céhök
                  körében kontárkodni merészelt. Tengelyi mindenről megfeledkezve viszonzá
                  csapásaikat, s mosott alispánt, főjegyzőt, ügyészt s fő-főtáblabírákat, egészben s
                  egyenként, míg e hosszú vita végén az egész közönség akciót kiáltott fejére. Utósó
                  huszonöt forintja, melyet magával hordott, ott maradt a kegyetlen főügyész kezei
                  közt, s Jónás haragtól lángoló arcokkal tért vissza lakába, esküdve, hogy bosszút
                  áll e méltatlanságokért.</p>
				<p>Amint látjuk: hősünk politikai fölléptében sem volt sokkal szerencsésebb, mint az
                  ügyvédi pályán, s első jutalmul, melyet fáradozásaival kiérdemelt, a huszonöt
                  forinton kívül csak azt nyeré, hogy Kályhásy, kit a gyűlésben különös szorgalommal
                  oktatott, pereit Hajtó barátjára bízá. De szilárd lelke nem csüggedett el azért.
                  Minden alispánnak, főügyésznek, jegyzőnek van mindig legalább egy ellensége: az
                  ti. ki utána alispán, ügyész, vagy jegyző akarna lenni: így vala az Taksony
                  megyében is; s midőn a jelen tisztviselők ellen kikelt, Jónásnak természetesen
                  nemcsak ellenei, de barátai is támadtak. Főképp Konkolyi, kit Réty ellenei
                  alispánnak jelöltek ki, nem győzé eléggé dicsérni eszét s bátorságát, mellyel
                  föllépett. Konkolyi büszke volt, vagy legalább annak tartatott, s azért a kisebb
                  nemesség közt kevés népszerűséggel bírt. Réty e részben az ország minden
                  alispánjait sokkal felülmúlta, senki szívesebb hangon valakit uramöcsém- vagy
                  urambátyámnak nevezni, nejéről s gyermekeiről kérdezősködni, vagy végre egy pohár
                  bort ajánlani nem tudott - s ez utolsó, népszerűség dolgában a főpont - mert hisz
                  szeretetünknek, mint a rét füvének, öntöztetni kell, hogy nőjön: - senki több
                  nemestársat egyhuzomban kebléhez szorítani s megcsókolni nem bírt. Félni lehetett
                  tehát, hogy ámbár Konkolyi részéről minden megkísértetett, mi a nemességet
                  érdemeiről meggyőzhette, s a szegényebb nemesség csapszékekben, az előkelőbbek
                  barátságos lakomáknál eleget tapasztaltak, mi őket az alispánjelölt
                  hivatalképességére figyelmezteté, mégis Réty népszerűsége a választásnál győzni
                  fog. Konkolyi ügyvéde, Hajtó, ki e viszonyokat mindenkinél jobban ismeré, s tudta,
                  hogy jó bor, minő principálisa szőlejében termett, szép kastély, húszezer forint
                  jövedelem s hozzá még a kamaráskulcs a lehető legszebb tulajdonok arra, hogy
                  valakiből tökéletes alispán váljék, de hogy ezekhez mindenekelőtt még az is
                  szükséges, hogy az annyi érdemmel fölruházott meg is választassék: éjeket
                  virrasztott a dolgok ily aggasztó állása felett, midőn Tengelyi föllépte egyszerre
                  új reménnyel tölté szívét.</p>
				<p>Elment tehát még aznap, midőn beszédét tartá, Jónásunkhoz. Elmondá: mennyire
                  fölindult azon méltatlanságon, mely rajta elkövettetett, mennyire meggyőződött,
                  hogy azon tisztviselői karral, mely ma véle is érezteté zsarnokoskodását, tovább
                  élni nem lehet, hogy mindennek csak Réty oka, hogy bosszút kell állniok ezen
                  alávalóságért, s hogy Konkolyi őnagysága is osztja e nézeteket, s örvendeni fog,
                  ha egy ily kitűnő fiatalemberrel megismerkedhetik.</p>
				<p>Valami hatása a hízelgésnek mindenikünkre van, s főképp szónok talán nincs a
                  világon, ki ha neki az mondatik, hogy beszéde által valakit meggyőzött, kételkedni
                  tudna e vallomáson. Estve Jónás, Hajtó barátjával elment Konkolyi kamarás úrhoz, s
                  midőn a számos társaságot látá, mely mind oly nyájas volt iránta, s szabad elveit
                  annyira helybenhagyá, szinte sírhatott volna örömében. A kamarás úr majdnem
                  ugyanazokat mondá, miket előbb Hajtótól hallott, s végre egész komolysággal
                  fölszólítá, hogy a jövő tisztválasztásnál hivatalt vállaljon. Mert, úgymond:
                  miután nem a megye törzsökös családjai közé tartozik, más mód nincs, mely által
                  szavainak hatást szerezhetne.</p>
				<p>Eleinte Jónás vonakodott: ifjúságát, szegénységét, s hogy a megyében ismeretlen -
                  egyszóval fölhozott mindent, mi neki e körülmények közt akadályul lehetett. - “Nem
                  ismerjük-e mi? - szóla ellenben a nyájasan mosolygó kamarás - csak egy beszédből
                  igaz, sed ex ungve leonem! bízzék bennünk s főbírónak tesszük. Hisz ön nemesember,
                  s az Magyarországban bármi szegény s ismeretlen legyen, mindenné válhatik.” Jónás
                  tökéletesen kapacitálva volt, s ha az éjjel nem hunyta is be szemeit, Porváron
                  aligha vonult valakinek fején több álom keresztül, mint az övén. Hisz Magyarország
                  alkotmányos ország, hol csak a többség határoz, s ennek megnyerésére, legalább
                  nemesembernek, érdemnél egyéb nem kell. Százszor biztatta
                  magát hősünk e gondolattal, s most, midőn a kir. kamarás is ugyanazt mondja, midőn
                  az ő meggyőződése szerint is magyar nemesből minden válhatik, miként kételkednék
                  ezen elv valóságán ő maga?</p>
				<p>Jónás tehát testestől-lelkestől konkolyiánussá vált. Hajtónak föladata az vala,
                  hogy neki a kisebb nemesség között minél nagyobb pártot szerezzen. Szerencséjére a
                  beszéd, melyért megakcióztatott, e célra különösen alkalmatosnak mutatkozott.
                  Jónás azon elnyomásról szólt vala, melyben alsóbb osztályaink e hazában élnek.
                  Hajtó megszerzé s a változandók megváltoztatása után lefordítá e beszédet. Hol a
                  beszédben szegények említtettek, “szegény nemesemberek” tétettek. Hol a büntető
                  perek hosszúsága- s a rabok kínzásiról vala szó, ott az említtetett: mi sebesen
                  folynak le a megye nemessége ellen indított büntető keresetek, úgyhogy némelyek
                  közülök, mikor a végső ítélet hozatik, még meg sem halhattak. Hol Jónás
                  szívrehatólag festé a nyomort, melybe az adózó nép a közmunkák által helyeztetik,
                  jelesen, hogy marhái elcsigázva annyi fáradság után maholnap elpusztulnak, ott a
                  fordító az annyi abakció és invagiacio súlya alatt naponként inkább elsoványodó
                  nemesi marhákra fordítá figyelmét, melyek minden urasági földek- s legelőktől
                  elzáratnak. Hogy e fordítás ha Jónás kezébe jut, talán nem elégíti ki kívánatát,
                  azt hiszem (minden író ócsárolni szokta fordítóit), hogy azonban e beszédnek így
                  sokkal több hatása volt, az nem szenved kétséget; s alig múlt két hét s már a
                  ráciak s pálfalviak s a többi községek nem szóltak másról, mint jövendő
                  főbírájokról, kinek Konkolyi tanyáin a legnagyobb lelkesedéssel emeltettek
                  naponkint a tisztelet poharai. Midőn Réty pártja e taktikát észrevevé, s
                  ellenméregként más fordítást köröztetett, már késő volt. Tengelyi népszerűsége,
                  főképp azáltal növelve, “mert ez áldott ember, ki a szegényeket védelmezi, már egy
                  akció mártírságán is keresztülment”, nem volt oly könnyen megrontható.
                  Valahányszor a nemesek Porvárra jöttek, elmentek új tribunusokhoz, valahányszor ő
                  Konkolyival vagy a párt egy másik fejével valamely nemesek hadnagyánál megszállt,
                     éljenek fogadák. Mindenki előhozá füstös leveleit,
                  tanácsot kért, s rá bízta ügyét. Véletlenül azon rabok közül, kiket a törvényszék
                  előtt védelmezett, az egyik ráci nemes volt, azon táblabíró pedig, ki ellen az
                  adóssági perben oly hatalmasan allegált, a pálfalviakkal most éppen tilalomtörés
                  végett viszongásokban élt. Így ez ügyvédi érdemek is nem kis hasznára szolgáltak,
                  s a jó vörös bor árjain ugyanazon gályán, melyen Konkolyi duzzadt vitorlákkal az
                  alispánság felé evezett, szegény hősünk is közelge főbírói hivatalához, melyre már
                  a legszebb boldogítási terveket készen tartá fejében.</p>
				<p>Így álltak a dolgok, midőn a főispán, mint valóságos békeangyal - mint a fogadó
                  küldöttség szónoka egészen új fordulattal mondá - a megyébe jött. Konkolyi mellett
                  nevezetes többség, Tengelyi főbírósága ellen alig egy szó. De “minden dolognak két
                  oldala van, így szóltak sokan, és végin pattan az ostor, s amely tyúk sokat
                  kotkodácsol, keveset... - és audiatur et altera pars, mindenesetre jó volna
                  transigálni”. De miként? Konkolyira nézve nincs nehézség, az öreg Réty szívesen
                  átengedi neki húsz évig viselt alispáni hivatalát, de azon egy föltétel alatt,
                  hogy János fia, ki a főispánnál együtt jött a megyébe, főbíró legyen, s pedig a
                  legnagyobb szerencsétlenségre épp azon járásban, mely Tengelyinek volt szánva.
                  Mit tegyünk? ha egyezség nem történik, a megye zavarba jő, s egyes
                  törvényhatóságában az egész haza kárt szenved; és ha történik? de erre természet
                  szerint mi konkolyiánusok nem gondolhatunk, Tengelyi meg lenne csalva. Itt csak a
                  főispán segíthet. - Konkolyi tehát elment őexcellenciájához, és egy óráig tartó
                  magánbeszélgetésben, amint mondá, szüntelen arra kéré, hogy Tengelyit főbírónak
                  kandidálja, de hasztalan! A főispán nem engedett. Kétségen kívül utasítása
                  lehetett, hogy Jónást a kandidációból kihagyja; s midőn estve a konkolyiánusok
                  vezéröknél konferenciát tartottak, nem volt senki, ki ily körülmények közt valami
                  józan tanácsot adhatna. Igaz, ha Tengelyi le akarna mondani követeléséről, melynek
                  kivitelére a főispán nyilatkozata után úgyis semmi remény, így minden a legszebb
                  rendbe jöhetne. Az egész megye nyugalma tőle függ, s ez áldozat által érdemet
                  szerezhetne magának, minőt soha fiatal ember nem szerze; de ki kívánhatná tőle
                  azt? El kell követni mindent, habár komisszáriust kapna is a megye.</p>
				<p>Jónás azon korban volt, hol könnyebben semmire nem határozzuk magunkat, mint éppen
                  áldozatra, s természetes, hogy e beszédeknek vége azon határozott nyilatkozata
                  vala, hogy minden követeléseiről szívesen lemond, ha azáltal a közjót mozdíthatja
                  elő. - “Jól teszed - szóla őt megölelve egy öreg táblabíró -, még fiatal ember
                  vagy, kezdjed esküdtségen, mint mások. Réty úgyis testi-lelki jó barátod,
                  azonkívül úrfi, s nem sokat fog gondolni járásával, s te mindent kedved szerint
                  rendezhetsz el. A jövő tisztújításig pedig, ő kétségen kívül valami dikasteriumhoz
                  felebb megy, te pedig minden ellenszegülés nélkül elfoglalhatod helyét. A főispán
                  is mondta már, hogy gondja lesz reád.” S a dolog el lőn határozva, Tengelyi
                  főbíróság helyett esküdtségre konkurrált, s tökéletes béke s egyetértés közt
                  virradt föl a tisztújítás nagy napja.</p>
				<p>Réty lemondása, az alispánok, főügyész, jegyző s főbírák választása mind úgy
                  történt, mint előre ki volt csinálva; az ifjú Réty választásáig - ki a főbírák
                  közt utósó vala - nem mutatkozott véleménykülönbség; s ki a tisztújítás előtti
                  ingerültségnek tanúja volt s mindazon szitkokat hallá, melyekkel a most közhanggal
                  választottak érintettek, s a tranzakcióról értesítve nincs: alig hihetne szemének,
                  hogy Konkolyi veres s Réty fehér borából oly egybehangzó lelkesülést ihattak
                  Taksony patriotikus rendei, hogy ennyi színkülönbségnek de csak legkisebb nyoma
                  sem maradt a választásnál. Szintúgy maradtak a dolgok az alszolgabírói s első két
                  vagy három esküdti hivataloknál, Az egész egy jól betanult színdarab mesteri
                  előadásának látszott, s Tengelyi, ki Rétyt valóban szereté s mindazon jót, mit egy
                  esküdt embertársainak tehet, költői lélekkel előre élvezé, oly biztos vala
                  választásáról, s oly nyugalommal hallá nevét a kijelöltek között, minőt soha
                  esküdt restauráción nem élvezett. De vannak dolgok az égben s a föld felett,
                  főképp tisztújítások alkalmával, melyekről bölcseink nem álmodoznak, s ilyen vala
                  az, hogy Tengelyi, kit előbb a közakarat főbírónak kívánt vala, most midőn
                  esküdtnek jelöltetik ki, egyszerre a legparányibb kisebbségben látja magát; s
                  habár Konkolyi, mint Brutus, fiainak halálos ítéleténél, hallgatva tűri el e
                  csapást, mely szívének kétségen kívül mindenekfölött fáj, s Hajtó annyira meg van
                  hatva, hogy e jelenetnél a tanácskozási termet elhagyni kényteleníttetik, és a
                  fiatal Réty szomorúan lehajtja fejét, s hősünknek minden barátai nemes haragukban
                  mind elnémulnak, ez a dolgon nem változtat semmit. Tengelyi keresztülesett s
                  esküdtnek egy ráci közbirtokos kiáltatott ki, ki Konkolyinak legjobb kortese
                  lévén, a köznemesség szeretetét magának is megszerzé.</p>
				<p>Jónás el vala keseredve. Élte minden reményei s - mi még fájdalmasabb - azon
                  bizodalom, mellyel az emberekhez viseltetett, meg valának ingatva. Fényes jövő
                  helyett előtte komoran intve a szükség állt, és senki a világon, kihez ennyi baj
                  között támaszkodnia, kiben bíznia lehetne. Igaz, itt volt Réty; de habár
                  valahányszor szóba álltak, kedves Jónás- s Lászlónak nevezék, s igen barátságosan
                  tegezék is egymást, azon napok, hol a heidelbergi egyetemben jobb pajtás e két
                  magyarnál nem volt, mégis elmúltak. A többiekről nem is szólok; aki olvasóim
                  között tisztújításnál átesett, tudni fogja saját tapasztalásából, hogy azon
                  kisebbség is, mely őt hivatalára választani akará, mint homokos földön a víz eső
                  után, ily körülmények közt mindig eltűnik. Jónás egészen elhagyatva állt, s alig
                  tűrhette volna életét, ha a kegyes végzet nem nyújt új vigasztalást bajai
                  között.</p>
				<p>Jónás szeretett. Először életében s igazán, mint csak az szerethet, ki
                  visszataszítva mindenünnen, lelkének egész erejével azon egy lényhez ragaszkodik,
                  melyet a kegyes istenség elébe vezetett, hogy reményljen és élvezzen ő is. Nem
                  leszek hosszas e tárgyról, s főképp Erzsi leírásával egészen megkímélem
                  olvasóimat. Leányok majdnem mind hasonlítanak egymáshoz. Ha kedveseiket kérdezed,
                  csak angyalokat találsz; ha másokkal szólasz (nem mondom, ugyanazon faluban vagy
                  társasági körben élő leányokkal vagy anyáikkal, hanem csak más férfiakkal),
                  jobbadán bizony csak jó, csinos, derék leányok azok nagy részint mind. Ilyen vala
                  Erzsi is (kivel mint Erzsébet asszonnyal nemsokára megismerkedünk), a nevezetes
                  csak az, hogy Jónás kedvese személyes tökélyein kívül nem bírt egyebet, s hogy
                  hősünknek mindenekelőtt valami keresetmódról kelle gondoskodnia, ha e szép
                  világon, hol még a liliomoknak is csak igen könnyű tavaszi köntös adatott,
                  kedvesével együtt az éhenhalás processzusán keresztülmenni nem akar.</p>
				<p>A sors Jónásnak ez egyszer kedvezni látszott. Apjának jó barátai, a jó hír, melyet
                  mint kitűnő deák a debreceni kollégiumban maga után hagyott, mindez segíté őt,
                  midőn egy nagyobb község kántori helyeért folyamodott; s habár e helyzet fényesnek
                  nem nevezhető, szükségeiről gondoskodva volt, s azon ígéret, hogy az első
                  nyílásnál a debreceni kollégiumban professzorságra számolhat, szebb jövőt
                  ígért.</p>
				<p>Nem állt tehát szerencséjének útjában semmi, s a boldog kántor örömdagadó kebellel
                  vezeté ifjú nejét kis házába, melynek szalmafödele éppúgy védheté őket vész s
                  zivatar ellen, mint bármely palota, s melyben ennyi szeretet egész mennyországot
                  alkotott számukra. Csak egy vala kifeledve a számolásból, Erzsébet katolika volt.
                  Jónásunk szerelme hevében s annyi szép remények közt feledé hitéről kérdezősködni,
                  s így történt, hogy a reformált község, fölzúdulva a botrányon, hogy kántorja más
                  vallású nőt választott magának, hősünket egy év múlva elküldé, S hogy, mi igen
                  természetes, a professzorsági remények is füstbe mentek.</p>
				<p>Újra aggódni, újra küszködni kelle tehát mindennapi kenyeréért, s Jónás
                  elkeseredett szívvel, de nyugodtan fogott e nehéz munkához. “Kit az istenek
                  gyűlöltek, abból nevelőt csináltak”, szól a deák közmondás, s így természetes,
                  hogy sorsüldözte hősünk sem kíméltetett meg a bajtól, s hosszú keresés után
                  csakugyan egy nevelői hivatalra tett szert. A ház, melybe jutott, a jobbaknak,
                  azaz azoknak egyike volt, hol a nevelő szép fizetés s nyugpénz mellett a
                  szakáccsal s komornyikkal majdnem egyenlő lábon áll, s noha két fiú bizatott
                  gondjára - mi már csak azért is elég baj, mert két úrfi mindig többet lármázik s
                  kevesebbet tanul, mintha csak egy volna; s noha apai s anyai szeretet a két fiú
                  között megosztva, a nevelő fáradozásai sikeres ellensúlyát képezék, s mindazon
                  kicsi bajok s szenvedések, melyek egy nevelőnek életét elkeserítik, nem hiányoztak
                  nehéz ösvényén - Jónás mindezt eltűré. Minden jobb ember életének legfájdalmasabb
                  időszaka az, melyben meggyőződve magas terveinek kivihetetlenségéről, egoizmusra
                  kényszeríttetik, s kik előbb az egész emberi nemet vagy legalább hazánkat akartuk
                  boldogítani, vérző kebellel egy kis szerencsét keresünk önmagunknak. Jónásra nézve
                  rég eljött, ő szerénnyé vált kívánataiban. Erzsébet vele egy házban lakott, jövője
                  biztosítva volt, ő megelégedett helyzetével. - Sorsa másképp határozá. A ház,
                  melyben nevelősködött, katolikus volt, ő reformált, mint midőn még kántor volt, s
                  katolikus nőt választott magának, az egész község, úgy most az apa barátai s az
                  anya rokonai felzúdultak e vallási botrány ellen, s jeléül, hogy e honban minden
                  vallásfelekezet legalább a keresztény türelemre nézve egyenlő, Tengelyi ismét
                  elbocsáttatott, s mint gazdasági tiszt kezdé meg újra éltének nehéz ösvényét.</p>
				<p>Tengelyi azon emberek egyike vala, kik minden foglalatosságnál föltalálják az
                  öszveköttetést, melyben az valamely szép vagy nagyszerű eszmével áll; s innen van,
                  hogy valamint senki magát könnyebben új életmódhoz nem határozá el, úgy senki
                  többször csalódva nem érzé magát. Így járt most is. Midőn magát gazdatisztségre
                  szánta, Virgil Georgiconja tölté el képzetét, később csak ablaka előtt a magas
                  szemétdomb s azon még sokkal mocskosabb érintkezések maradtak meg ábrándjaiból,
                  melyekbe hivatala által jött. Virgil Georgiconjában egészen megfeledkezett az
                  urbariumról, s mégis ennek alkalmazása volt Tengelyi tisztségének egyedüli vagy
                  legalább fő kötelessége, mihez még az járult, hogy ura - igen szabadelvű nagyságos
                  úr, ki Voltaire-t s Rousseau-t majdnem könyv nélkül tudá, az urbariumot elavult s
                  felvilágosodott századunkhoz nem illő törvénynek tartva, azon szebbnél szebb
                  javításokat kísértett meg, melyek szegény Jónásunkat majdnem kétségbeejtik.</p>
				<p>Miután parasztjai sokkal kevesebb földet bírtak, mint az úrbér szerint bírniok
                  kellett volna, s tudta, hogy egész idejöket, mely az isten, úr s megye
                  szolgálatából fölmarad, telkeikre nem fordíthatják, a méltóságos úr, ki a henyeség
                  veszélyeit magáról ismeré, mint jó apa gondoskodott, hogy gyermekei az úrbéri
                  kötelesség felett is, elégséges munkával láttassanak el. Ezenkívül még más, igen
                  célszerű javítások hozattak be e nemes férfiú jószágain. Így, jó hazafi létére nem
                  ismervén el a devalvációt, mennyire hatalma terjedett, azaz jószágain, csak ezüst
                  pénzt fogadtatott el, s természet szerint ebben szedette a füstpénzt is.
                  Hasonlóképp gondoskodott jobbágyai neveléséről. Nem azon közönséges nevelést
                  értem, mely írásban, olvasásban s több ily haszontalanságokban áll, hanem azon
                  fontosabb gyakorlatit, mely az életre készít, s mert ezt természet szerint az
                  urasági udvarban kaphatni legcélszerűbben, egész háza teli van jobbágyfiúkkal s
                  leányokkal, kik majd mint lovászok, majd mint konyhaszolgálók, vagy a fonóban
                  minden díj nélkül az élet leghasznosabb mesterségeiben oktattattak.</p>
				<p>Jónás, ki mindezen dolgokban akaratlan eszköz vala, szíve keserűségében evé
                  mindennapi kenyerét, s csak a szükség ellenállhatlan filozófiája tarthatá őt
                  vissza helyén, mely érzeményei- s meggyőződéseivel egyaránt ellentétben állt. De
                  mit vala tennie? hisz Erzsébet legalább boldognak érzé magát, s itt-ott volt egy
                  könny, melyet letörölhetett, egyes szenvedések, melyeknek enyhet nyújthatott - e
                  helyzetében is. Két év múlt el így, midőn egyszerre fenyegető levelek szórattak
                  szét, melyekben az uraság minden épületeire a vörös kakas leszállása ígértetett. A
                  vizsgálatnak nem lett eredménye, s éppen pünkösd napján egyszerre csűrök- s
                  aklakon kívül Jónásunk háza is lángban állt. A többi tisztek lakásai csereppel
                  lévén födve, kárt nem szenvedtek. A gonosztevők egyike tetten kapatott s a
                  statáriális bíróság s később az akasztófa alatt nyilván kimondá, hogy csak
                  mindazon kegyetlen igazságtalanságok, melyek rajta az uraság által elkövettettek,
                  bírták őt gonosztettére, s hogyha a tisztek előbbi bánásmódukat meg nem
                  változtatják, találkozni fognak utána többen is, kik rokonaik kedveért tettét
                  ismételni fogják.</p>
				<p>A botrány irtóztató vala. A méltóságos földesúr, kiben a megye egyik
                  legfelvilágosodottabb s szabadelvűbb táblabíráját tisztelé, ki soha templomba nem
                  ment, soha még az esküdtet sem nevezé másképp, mint uramöcsémnek, s ha az utcán
                  végigment, minden gyermeknek nyájasan arcára veregetett (később ha ily gyermekek
                  lovászokká vagy más cselédekké nőttek, e veregetés velök együtt nőtt), ily
                  földesúr miként lehetne ily úrbéri kihágásoknak elkövetője? Természetesen csak a
                  tisztek egyedüli okai mindazon elkeseredésnek, mely a jobbágyok között létezett.
                  Itt példa kelle, azt átlátta mindenki s leginkább a méltóságos úr maga; s mivel
                  minden tisztjei között nem volt senki, kihez őméltósága kevesebb szívvel
                  viseltetett volna, mint Tengelyihez, miután ő vala minden tisztek között az
                  egyetlen, ki az igazgató világos, noha csak szóval adott parancsainak épp az
                  úrbéri viszonyokra nézve ellentmondott, ki midőn a szerencsétlenség kitört,
                  nyilván és kíméletlenül az uraság ellen szót emelt, végre ő, kinek háza
                  felgyújtatott, s kit eszerint maga a gyújtogató mint azt jelölte ki, ki ellen az
                  ingerültség legmagasb polcra hágott: semmi sem természetesebb, mint hogy ismét ő
                  választatott áldozatul, s minden kérés ellenére röviden elbocsáttatott.</p>
				<p>Kevés bútora s az, mit magának szolgálata alatt szerzett, elégett, s szegényebben,
                  mint kiindult, tért vissza kétévi fáradozás után Porvárra, honnét annyi reménnyel
                  távozott.</p>
				<p>Itt kezdődik hősűnk életének legszomorúbb, habár éppen nem legköltőibb szaka, mely
                  alatt számtalan ínség s önmegtagadás közt mindennapi kenyeréért küzdött, s melynek
                  részletes leírásával olvasóimat nem fogom fárasztani. Tengelyi kész vala mindenre,
                  elvállalt volna minden szolgálatot, nem irtózott semmi munkától, hasztalan! a sors
                  nem engedé, hogy valahol megpihenhessen. Ahol gazdasági tisztséget kért, ott
                  utolsó szerencsétlensége - ha pört keresett, a Taksony megyei bírák
                  ellenségeskedése, mely miatt minden pöreit elveszté -, ha mint nevelő ajánlkozott
                  - majd elvei, majd vallása, majd nyugtalan természete, mely miatt eddig nem
                  férhetett meg sehol, hozattak fel ellene, egyszóval ha egy vagy más ügyvéd helyett
                  itt-ott replikát vagy kérelemlevelet nem ír, s neje mosás- s vasalással nem keres
                  pár forintot, Tengelyi minden tudománya s szorgalma mellett koldulni
                  kényszeríttetik.</p>
				<p>Így múlt el ismét három év, s amit nem csudálhatunk eléggé, anélkül hogy Réty, ki
                  azalatt apja után örökségébe lépett s alispánná lett, barátjáért csak a
                  legkisebbet tett volna. Annyira tisztelé barátját, hogy őt még legnagyobb
                  ínségében sem akará valamely adomány vagy ajándék által megsérteni; ami pedig
                  befolyását illeti, mely által hősünket valamely hivatal- vagy tisztséghez
                  segíthette volna, Réty azon ritka erényű emberek közé tartozott, kik hatalmukkal
                  soha barátjaik elősegítésére vissza nem élnek; s így elvei által lekötve, azon
                  szomorú helyzetben látá magát, nem tehetni semmit leghívebb bajtársáért. De az
                  akarat azért egyiránt erősen élt kebelében, s miután Jónásunk három évig ennyi
                  bajjal küszködve, már majdnem lemondott minden reményről is, egyszerre ott terem
                  kis szobájában a nemes lelkű alispán, s tudtára adva, hogy a tiszaréti jegyző
                  meghalt, kéri, nem vállalná-e el hivatalát? nemeslelkűségének túlzásában annyira
                  menve, hogy valamint az előtti jegyzőt, úgy őt is a hivatallal öszvekötött telekre
                  nézve fölmenti minden úrbéri tartozásoktól.</p>
				<p>Jónás megköszöné Réty gondoskodását, s még azon héten kiment Tiszarétre, hol őt
                  történetünk kezdetén, mint e helységnek húsz éven át hivataloskodott jegyzőjét,
                  ősz fürtökkel, de még testi- s lelkiképp ép erőben találjuk.</p>
				<p>Ha olvasóim ezen időről valami érdekest kívánnak tudni, legfelebb azt említhetem,
                  hogy Tengelyi pár évvel történetünk előtt Tiszaréten egy kis kuriális házat s
                  fundust vásárolva magának, jegyzőségén kívül gazdasággal foglalatoskodott; hogy
                  egy leánya, Vilma s fia, Pista született, kikkel mint az egész környék legszebb
                  leányával s legpajkosabb fiával nemsokára megismerkedünk; hogy Erzsébet asszony
                  egy idő óta jóval többet pöröl, s Jónásnak Rétyvel való barátsága főképp az utósó
                  követválasztás óta igen elhidegült. Más érdekest nem mondhatok. Tengelyi e hosszú
                  idő alatt nem változott; annyi szenvedés kissé elkeseríté, de azon
                  igazságszeretet, melyet rajta ifjúkorában láttunk, a bátorság, mellyel minden
                  elnyomás, minden törvénytelenség ellen fölszólalt, ugyanazok maradtak, s Erzsébet
                  asszonynak igaza volt, ha fejét csóválva azt mondá, hogy férje soha megokosodni
                  vagy valamire menni nem fog.</p>
				<p>Tengelyinek már külseje is tiszteletet gerjesztett, de még inkább nevelé ezen
                  érzeményt a komolyság, vagy hogy úgy mondjam, ünnepélyesség, mely e férfiú
                  magaviseletét legszorosabb házi körében is jellemzé, s mely által, ha társasága
                  kellemetlenné vált is, a falusi jegyző azon megvető barátság kitöréseitől
                  őrizteték meg, melyekkel leereszkedés neve alatt sok becsületes ember felsőbbek
                  által annyira kínoztatik. Felsőbbekkel, kik által a megyei nemességre gyakorlott
                  befolyása végett fölkerestetett, senki az udvariasság szabályait szigorúbban meg
                  nem tartá, de senki hidegebb közönösséggel nem viszonozhatá barátságukat.
                  “Felsőbbjeink - így szóla többször - minket, alsóbbakat csak annyiban becsülnek,
                  mennyiben hasznunkat vehetik, mi őket, csak amennyiben tőlök félünk; én nekik
                  használni nem akarok, félni nincs okom, miért fogadjam hát vagy keressem
                  barátságukat?” Hogy Tengelyinek ezen tulajdona neki barátokat nem szerzett, azt
                  olvasóim könnyen átláthatják. A felsőbb osztályok, midőn az alsóbbak legaljasabb
                  hibáit magokévá teszik, eléggé leereszkednek; ki vehetné nekik rossz néven, hogy
                  legalább tulajdon hibáikat, minő a büszkeség, másokban tűrni nem akarják? De
                  falusi jegyzőnél, ki befolyása által, melyet a nemességre gyakorol, hivatalában
                  biztosnak érzi magát, s a kis házat, melyben lakik, mint nemesi tulajdont bírja,
                  én függetlenebb teremtést nem ismerek; s így hősöm nyugodt lélekkel nézheté
                  mindazon neheztelést, mely az alispántól az utósó esküdtig majdnem minden kebelben
                  ellene forraltatott. Tengelyi egyike vala azoknak, kik - mint mondani szokta -
                  caesaroknak vagy falusi jegyzőknek születtek; azaz, ha véletlenül caesarokká nem
                  lettek, a jegyzőségnél magasabbra emelkedni nem tudnak; s ő rég nem vágyódott más
                  után, mint amivel bírt; meggyőződésből, mint maga mondá, vagy kénytelenségből,
                  mint ellenei hirdeték, én nem mondhatom; de józanul mindenesetre, mert azon út,
                  melyen magasra haladhatunk, nem olyan, hogy azáltal, ki azt meghajlott fővel
                  keresni nem akarja, föltaláltathatnék. De valamint Tengelyinek ezen hibái vagy jó
                  tulajdonai (nem tudom, minek nevezzem, s olvasóimra bízom e felette kétséges tárgy
                  elhatározását, mely bizonyosan aszerint fog történni, amint az alispánhoz vagy
                  falusi jegyzőhöz állnak közelebb) őt elöljárói előtt gyűlöletessé tevék: úgy nem
                  vala talán az egész ország jegyzői közt egy sem, ki azon nép között, melynek ügyei
                  rá bízattak, annyi népszerűséggel bírna, mint ő. Voltak itt is, kik elveinek
                  túlvitt szigorúságát rossz néven vevék, s azon fellengző igazságszeretetet,
                  mellyel minden jó ügyet, személytekintet nélkül pártola, sokallák.</p>
				<p>De végre Tiszaréten s tíz mérföldre a környéken nem volt talán ember, ki
                  Tengelyiről el nem mondaná, hogy becsületes ember; s ez legbizonyosabb jele annak,
                  hogy csakugyan az volt, mert valamint nagy körökben semmi sem csalódik többször,
                  mint a közvélemény, úgy egy falu szűk korlátai közé szorítva biztosan építhetünk
                  reá. A színhely nagyságával nőnek a csalódások, kis színpadon csak azon hibák nem
                  vétetnek észre, melyek nem léteznek.</p>
				<p>Szorosabb barátságban azonban Tengelyi csak egy férfival állott, Vándory
                  Boldizsárral, kivel őt olvasóim most a törökdombon először láták. S e barátság
                  vala az, mi életének egyik fő örömét tevé.</p>
				<p>Vándory s Tengelyi egyébiránt a legkülönbözőbb emberek valának, kiket magunknak
                  képzelhetünk, s épp ez vala talán oka változhatatlan barátságuknak. Ugyanazon
                  tulajdonukat, melyeket magunk bírunk, csak egyszer, azaz önmagunkban szoktuk
                  szeretni. E két barát hajlamai s tulajdonságai kiegészíték egymást. Mintegy azért
                  látszának egymás mellé állítva, hogy bennök mindent, mi emberi kebelt nemesíthet,
                  egymás mellett találjunk. Tengelyi szigorúsága után, mellyel az emberekről szólt -
                  Vándory derült életnézete, ki mindennek jó oldalát kiemelve, mindenben valamit
                  talált, mit szeretni lehessen, jóltevő vigasztalásként hatott reád.</p>
				<p>Ötvenéves koráig mindenki vagy kibékült, vagy megbosszankodott a sokaságra; s ha
                  oly férfinál, ki, mint Tengelyi, többször szorult barátaira, ez utóbbi történt,
                  nincs mit bámulni, s nincs mit neheztelni, főképp ha e szigorúság csak az
                  elméletben létezik, s így volt ez Tengelyinél. Ki őt beszélni hallva, azon
                  ingerültséget, mellyel minden gonoszról szólt, öszvehasonlítá tetteivel,
                  meggyőződhetett, hogy irgalmasabb férfi széles e világon nem volt annál; ki
                  önmagát minden gonosz kérlelhetlen üldözőjének hirdeté. Ne vádolják azonban
                  olvasóim következetlenséggel e férfiút, főképp a fiatalabbak ne, kik éltökből még
                  csak föltételeiket ismerve, nem tudják, mennyi erényeket vesztünk az életben,
                  mihelyt gyakorlásukra alkalmunk jutott. - Ezer ember közt alig van egy, ki nem
                  éppen azon tulajdonokról szólna legtöbbet s legszívesben, melyeket nem bír, s nem
                  épp azon dolgokra nézve szerezte volna a legtisztább elveket magának, melyekre
                  nézve érzi, hogy ily elvekre szüksége van. Gyávák bátorságáról, rossz bírák
                  részrehajlatlanságáról, önzők a hazáról szólnak legszívesben; miért ne tárhatna ki
                  jámbor jegyzőm is néha szigorú elveket? Nyugodtan eltűrjük az alávalóságot,
                  szenvedjük, sőt néha kedveljük a legocsmányabb erkölcstelenséget, ha kellemes
                  alakban közelít hozzánk; miért ne volnánk engedékenyek az erény kis hibái iránt?
                  Ha tetsző formába öntetett is, azért senki sem taszítja el magától az aranyat, s
                  nem panaszkodik senki, hogy terhes elhordani vállain.</p>
				<p>Vándoryról csak keveset mondhatok; azon idő óta, melyet mint lelkész Tiszaréten
                  töltött, hol hősünknél pár évvel előbb telepedett le, nyugodt egyenlőségben
                  folytak napjai. Múltjáról mást nem tudunk, mint hogy Heidelbergben tanult, s hogy
                  ott, noha majdnem tíz évvel idősebb s teológus, mégis egyedül Tengelyivel
                  társalkodott. Családjáról s gyermekkoráról soha nem beszélt. Azon, hogy magyar,
                  senki sem kételkedett, ki őt szólni hallá; s ki Tiszarétre jövén az agg lelkészt
                  ott látta hívei között, apának hinné gyermekei körében, annyi tisztelet környezi a
                  jámbor öreget, annyi szeretet mosolyg arcain mindenkinek elébe. Maga a Réty család
                  osztozott e köztiszteletben, s talán nem volt ember, ki ez oly büszke házban annyi
                  tekintéllyel bírt, mint Tiszarét szerény lelkésze.</p>
				<p>Ez az, mit hőseim múlt életéről mondani szükségesnek tarték. Ha hosszasabb voltam,
                  s valakit olvasóim közül untattam, gondolja meg, hogy nem éltem azon írói
                  jogommal, mely szerint őt hosszú előszóval vendégelhettem volna meg, s ne tegye
                  azért félre könyvemet. Regényem csak az élet képe akar lenni, s az
                  nem lehet mindig mulatságos.</p>
				<p>Már a nap lealkonyodott, s csak még nehány piros felleg jelölé a helyt, hol az
                  eltűnt, midőn a barátok a faluhoz értek, s Vándory jó éjszakát kívánva Jónástól
                  elvált.</p>
				<p>Hősünk magánosan, s meglehet, mert a törvénykezési jelenet, melynek a törökdombon
                  tanúja volt, érzelmeit sérté, vagy talán mert múltjára gondolt, komorabban, mint
                  máskor tért házába. De midőn a kapunál Vilmát látá, ki vígan elébe lépett, s midőn
                  kebléhez szorítá a nyájas gyermeket, a gond, mely homlokát ráncokba voná, eltűnt,
                  s csak boldogságának érzete tölté el szívét.</p>
				<p>Be akart menni, leánya nyájasan visszatartóztatá:</p>
				<p>- Előbb még egy kis kérésem van - szóla mosolyogva -, míg nem ígéred, hogy
                  teljesítni fogod, nem eresztlek be.</p>
				<p>- S mi volna az? - kérdé Jónás jókedvűen simogatva leánya arcát.</p>
				<p>- Hogy meg nem haragszol - felelé Vilma kérőleg.</p>
				<p>- Én - s ugyan miért?</p>
				<p>- Tudtod nélkül tettünk valamit.</p>
				<p>- Ha csak az, hogy meg nem haragszom - szóla Tengelyi nevetve -, azt
                  megígérem.</p>
				<p>- És hogy helybe fogod hagyni?</p>
				<p>- Ez más kérdés, de ha te tevéd - folytatá mosolyogva -, legyen megígérve ez
                  is.</p>
				<p>S apa s leány bementek a házba, boldogan, s meg kell vallani, jegyzőnk részéről
                  nem minden kíváncsiság nélkül.</p>
			</div>
			<div type="chapter">
				<head>3</head>
				<p>Tiszarét helységében, hová a jegyzővel s lelkésszel mi is visszatérünk, azalatt
                  csend s béke uralkodik. Egyes munkások, kik a mezőről hazatérve, kaszával
                  vállaikon házaik felé ballagnak, itt-ott pár csevegő szomszéd a kapuk előtt vagy
                  egy gyermekcsoport az utca közepén, porban játszva, ez minden, mit észrevehetünk,
                  s mi felett az estharang elzengi dalát, lassú kongásokban, mintha fáradva volna ő
                  is, s félig szunnyadozva mondaná el esti imádságát. Maga a korcsma, hol máskor
                  vígan folyt a tánc, s Icik zsidó jó áron - de hitelbe, még nem termett gabonáért
                  méré borát, ma üresen állt; s ha a csapszék ajtaján benézünk, csak a Rétyek cseh
                  kertészét s Ákos vadászát látjuk, kik, mint Izrael a pusztában Egyptom hústálaira,
                  híg italok mellett hazájok jobb sörére emlékeznek. - Ugyanazon csendet találjuk az
                  uraság udvarában is, mely köztudomás szerint hazánkban a korcsma után mindig a
                  legzajosabb hely. Az úrfi, mint tudjuk, kutyáival együtt agarászni ment. Az
                  alispán, a főügyésszel s jegyzővel szobájába zárkózott, s kétségen kívül igen
                  fontos tárgyakról beszélgetne, ha a közelgő est homálya s talán maga a beszédnek
                  fárasztó fontossága álomba nem szenderíti mindnyájokat. A teins vagy nagyságos
                  alispánné pedig, ki mint csattogány a berket, e házat máskor mindig eltölti
                  szavával, s e kedves madártól talán csak abban különbözik, hogy szava hangosabbá s
                  szüntelenebbé lett, mennyivel inkább eléhaladott élte nyarában - a kertben sétál.
                  Kövessük őt.</p>
				<p>A tiszarétiek kertje, mint már említém, csudája vala az egész vidéknek. Remete
                  ház, szilvaaszaló, templom formára épült galambház, halastó, s hozzá
                  halászkunyhó, barlang, parasztház stb. - mert ki mondhatná el egyszerre a Rétyek
                  képzelet- s szeszélyeinek fényes eredményeit, melyek a szerencsés utast, ki
                  kertökben körüljárhata - nem szűnő meglepésben tarták? Mindezeket bámulni lehet,
                  de leírni nem. A kertnek legtávolabbi részét mintegy húszholdas erdő foglalá el,
                  melyet a teins alispán úr már rég kivágatott volna, ha a főispán - ki megszállva
                  Rétyéknél, ez erdőt dicséré leginkább - a tiszteletreméltó magas nyársudarakat nem
                  menti meg urok kertészi ízlésétől. A magas nyárfák messze terjedő ágai s alattok a
                  bokroknak egymásba font zöldje valóságos vadont képezének, hová a dél forró sugára
                  nem hatott; s ha a tizennyolc tálas ebéd után visszavonulhatál, itt félórára
                  legalább szabadnak, nyugodtnak érezhetéd magad. Ez erdőben csak egy út volt, mely
                  számtalan tekervényekben rajta keresztül- vagy inkább körülvezetett; s ez az,
                  melyen most Rétyné őnagyságát leghívebb szolgájával, Macskaházy ügyvéd úrral, a
                  legfontosabb beszélgetésben találjuk.</p>
				<p>Októberben vagyunk, az estharangot is hallottuk már, mint olvasóim talán emlékezni
                  fognak, efelett még erdőben járunk, hol nappal is minden homályosabb, s azért
                  olvasóim természetesnek fogják találni, ha személyeink részletes leírásába nem
                  ereszkedem, mit én főképp Rétyné őnagyságára nézve úgyis nem szívesen tennék. Ha
                  azonban nappal volna, olvasóim láthatnák, hogy Rétyné negyven és ötven között,
                  azaz azon korban, melyet negyvenen túlélt emberek a férfikor legszebb idejének
                  tartanak, s mely eszerint ily férfias asszonynál is talán a legszebbnek
                  nevezhető. Termete magas, s mint egyéb birtoka, szépen arrondirozott. Haja - de
                  ehhez, mindaddig, míg olvasóim őt főkötő nélkül nem látják, mi alig fog történni,
                  jóformán közünk sincs -, az erős szemöldek s gyönge bajszocska szerint ítélve,
                  hihetőképp fekete. Arca csupa nagyságos méltóság, néha, s pedig elég csudálatosan
                  harminc hónap után visszatérő s hat hónapig tartó időszakokban, midőn a
                  tisztújítás közeledik, szerfölött nyájas és leereszkedő; egyébkor fölséges
                  büszkeségű, melyet két hatalmas szemölcs még inkább nevel, egyike felső ajkának
                  jobbik oldalán, mely arcának, még ha mosolyog is, megvető kifejezést ád, másika
                  álla fölött. Királynőnek gondolnád, ha a megyei hajdú, ki mellette áll, nem
                  intene, hogy alispánnéval szólsz. Rétyné dáma volt a szó legszorosabb értelmében.
                  Háztartása pompás, ebédei soha két óránál nem rövidebbek, udvara telve
                  aprómarhával s vendégekkel, melyeknek előkelőbbjei a legpontosabb szolgálatot
                  találják. Ha beszélni hallod, valamely gazdag forrásnál képzelheted magadat, mely
                  nem szűnő futásban minden tárgyakon elárad. Szava hatalmas és csengő, hogy Jérikó
                  falai rengenének, s az egész háznép elhalványul hallásánál. Az, amit mond,
                  bámulásra gerjeszt minden elfogulatlant, nemcsak, mert majdnem szóról szóra
                  ugyanaz, mit az alispán mondani szokott, s ezen házassági egyetértés romlott
                  korunkban csudálkozásra méltó, de főképp azon mély juridicus tudomány által,
                  melyet napjainkban már magyar asszonyoknál is csak ritkán találhatni, s mely az
                  asszonynak oly különös bájt s kellemet ad. Nem vala ügyvéd széles e hazában, ki
                  törvényes tárgyakról szívesebben s többet szólott volna, mint Rétyné, s annyi
                  tudománnyal s mélységgel, hogy Macskaházy úr sokszor megvallá, miként legjobb
                  replikáit egészen őnagysága tanácsa szerint készíté.</p>
				<p>Ez utóbbi, kit most kegyes uraságával az erdőben sétálva találunk, mintegy ötven s
                  hatvan év között lehetett, alacsony, száraz férfiúcska, kit inkább hosszú
                  megszokás, mint évek terhe hajtott meg. Halvány arc, hegyes orr s áll,
                  bizonytalanul tekintgető szem, mellyel csak néha s mintegy véletlenül találkozol,
                  de mely szúró tekintetét azonnal elvonja, mihelyt észrevétetett, s kopaszság által
                  nagyított homloka, melyet nehány ritka ősz fürt környeze, oly egészet képezének,
                  mely előtt minden ember - a Réty családot természetesen kivéve - rosszul érzé
                  magát. E családnak hívebb embere nem volt. Közel harminc évet töltött a háznál, s
                  annyi jó s rossz napokban részesült, hogy szinte a család egyik tagjává vált, s
                  érdekeit talán állhatatosabban védé, mint a család maga. Csupa haszonvágyból,
                  mint ellenei hivék, valódi hajlandóságból, mint Réty gondolá, s ki tudja, némi
                  tekintetben talán igaza volt mind ennek, mind amazoknak. Az ember oly csudálatos
                  vegyüléke a jó s rossz tulajdonságoknak, hogy alig van, ki sokáig alávaló cél után
                  fáradhatna anélkül, hogy valami jobb érzemény ne támadjon keblében, valamint ritka
                  az, kinek nemes indokai közé ne vegyülne előbb-utóbb egy kis haszonvágy, hiúság
                  vagy más, ehhez hasonló nemtelenebb anyag is; s meglehet, hogy Macskaházynak is
                  előbb csak színlelt ragaszkodása utóbb valódi érzeménnyé változott, de nem engem
                  illet ítélni az ember fölött!</p>
				<p>Most azonban az egyetértés, mely Rétyné s hű ügyvéde közt létezett, úgy látszik,
                  meg vala zavarva. Az alispánné sebes léptekkel s látszó fölgerjedésben jára föl s
                  alá a fák alatt, Macskaházy egy lépéssel hátrább, s a szokottnál még inkább
                  meghajolva követé hatalmas asszonyát; csak néha egy-egy engesztelő szót szőve
                  felingerült beszédei közé, de amint látszék, kevés sikerrel, mert amaz
                  nyughatatlanul rázá fejét ily félbeszakasztásoknál, mondva, hogy beszélni könnyű,
                  s hogy jól tudja úgyis, miként Macskaházy senkit sem enged szóhoz jutni, de hogy a
                  valódi hűség csak tettek által bizonyulhat be, s több efféléket.</p>
				<p>- S én nyíltan megmondom önnek - monda végre Rétyné, ki a szünteleni beszélgetés
                  vagy járás miatt fáradtan megállt, s szemeit a kis ügyvédre szegezve napernyőjével
                  a földet üté -, az, mit ön mond, engem kétségbe ejt.</p>
				<p>- De mikor mondom nagysádnak - viszonzá Macskaházy, ki mint látszék, hasonlóképp
                  kétségbeeséshez közelgett, habár egészen más okból -, hogy erre semmi ok nincs,
                  hogy kétségen kívül...</p>
				<p>- Oh, tudjuk - szakítá félbe az alispánné -, hogy ön kétségbeesni nem fog; mit
                  bánja ön a mi bajainkat. Ha koldusbotra jutunk, vagy az egész világ előtt
                  meggyaláztatunk, ön azért ügyvéd marad, és ki tudja, talán...</p>
				<p>Macskaházy sértve érezé magát, s miután türelme elfogyott, véletlenül azon nagy
                  találmányt tevé, melyet a társas életben oly fölötte jól használhatunk, hogy
                  szenvedély ellen csak hasonló szenvedéllyel léphetünk föl sikerrel. A harag,
                  mellyel most szólt, sokkal inkább hatott Rétyné kitöréseire, mintha a világ minden
                  filozófjainak okoskodásaival lép föl ellenök. - S hát ez a köszönet - szólt a kis
                  ügyvéd nemes haragjában -, ez a hála, melyet harminc éves szolgálataimért
                  érdemeltem? A család dísze s böcsülete fenntartásaért én - Macskaházy Ádám,
                  fejemet kockáztattam, s köszönetül gyanúsítást találok.</p>
				<p>- Ne vegye fel úgy ön - szóla közbe engesztelőleg Rétyné, ki észrevevé, hogy kissé
                  túlment hevében, s hogy Macskaházy nem férje, kitől válóper nélkül nem lehet
                  megválni -, lám, én asszony vagyok és szerencsétlen viszonyaim - és...</p>
				<p>- Asszony, asszony! az mind szép és jó - szóla amaz, ki észrevevé, hogy a csata rá
                  nézve kedvezőleg fordul -, én ismerem nagysádat, nagysád nem oly asszony, mint a
                  többiek. Amit szól, azt replikába tehetni. Látom, jobb lesz, ha más helyet keresek
                  magamnak - ügyvéd, ki a család bizodalmát elvesztette...</p>
				<p>- De ki mondta, hogy bizodalmunkat elvesztette? - szakítá félbe kérőleg a nő - mi
                  csak önbe bízunk, mit tegyünk, ha önt elveszítjük? azonkívül - tevé hozzá a már
                  ellenállhatatlanná vált alispánné - ismeri ígéretünket. Azon nap, mikor az
                  irományok kezembe jőnek, elmegyünk a káptalanhoz, s az inskripció, melyet maga
                  kívánt, kezében lesz.</p>
				<p>- Ami az inskripciót illeti - dörmögé Macskaházy szelídebb hangon -, isten látja
                  lelkemet, hogy nem azért teszem. Ám ha méltóságtok hű szolgálataimért - ob fidelia
                  servitia - felőlem gondoskodnak, én éltem végeig meg fogom hálálni - de...</p>
				<p>- Hisz tudom, ön lelkéhez nem fér haszonvágy, de az inskripció szép, s habár nem
                  éri is föl azon szolgálatot, melyet családomnak tesz, mégis szép osztályrész.</p>
				<p>- Melyet bizonyosan meg fogok érdemleni, habár még száz akadály gördülne is elémbe
                  - szóla nemes lelkesedéssel Macskaházy.</p>
				<p>- S valóban azt gondolja, kedves barátom? - sóhajta az alispánné - én
                  kételkedem.</p>
				<p>- S miért? mert az első próbatét nem sikerült? gyermekség! Minden jól s helyesen
                  vala elkészülve, ki tehet róla, hogy az ég ez egyszer nem kedvezett? Az ember, ki
                  Vándorynál betört, biztos és ügyes. Mondám neki, hogy ne csak az írásokat,
                  melyeket nagysád kívánt, hanem pénzt s egyéb valamit érő dolgokat is vigyen el
                  magával, azért, hogy a dolog közönséges lopásnak látszassék, s reánk semmi gyanú
                  ne háramoljon. Ez volt oka, hogy az egész nem sült el. A szerencsétlen tolvaj csak
                  nehány garast találva az asztalfiókban, több pénzt keresett. Azalatt a tiszteletes
                  visszajött, s lármát ütött, még mielőtt Cifra az írásokhoz juthatott. A tolvaj az
                  ablakon ugrott ki, s így illant el - Vándory nem véteté űzőbe, mint másnap mondá:
                  mert félt, hogy statárium alá kerülne; s így látni, hogy néha a filantrópiának is
                  vannak hasznai. - Az iratok most Tengelyinél vannak, mint az öreg szolgálótól
                  tudom, a nagy vasládában az ajtó mellett, hol a jegyző a maga s a község
                  irományait tartja; s ne féljen nagysád, megtaláljuk azokat ott is. Sőt még
                  szeretem, így két legyet ütünk egy csapásra, úgyis Tengelyivel van még egy kis
                  számolásom.</p>
				<p>- Remegek - szóla az alispánné -, a jegyző háza teli van emberekkel, hátha a
                  tolvajt megfogják.</p>
				<p>- Fölakasztatjuk - szóla közönyösen Macskaházy -, hisz statáriumunk van.</p>
				<p>- És ha az egészet megvallja?</p>
				<p>- Nem fogja megvallani. Azt ígérjük neki, hogy ha hallgat, bántása nem lesz; ha
                  pedig - tevé hozzá a kis ügyvéd enyelgő hangon - mégis vallani akarna, nem lesz rá
                  ideje; fölakasztatjuk, minekelőtte vallhatna.</p>
				<p>- Oh, ha tudná ön - szóla Rétyné sóhajtva, szinte érzelgő hangon -, mennyit
                  küzdék, míg e lépésre határzám magam, mennyit szenvedek még most is, ha arra
                  gondolok, hogy... De ki tehet róla! nevem becsülete, gyermekeim java - minden, mi
                  az életben kedves s neki becset ád, kényszerítnek...</p>
				<p>- Mit nem tesz anya gyermekeiért - viszonzá meghatva Macskaházy, midőn szemeit
                  törlé, s setétségben könnyekre nem levén szüksége -, mily szív lakik nagysád
                  keblében, azt csak én tudom. Ha tudná a világ, leborulna előtte.</p>
				<p>- Isten mentsen - szakítá félbe ügyvéde lelkesedését Rétyné, ki egyébiránt nem
                  vevé kedvetlenül óriási hízelgéseit, s örült, midőn hallá, hogy kis ügyvédi
                  ügyességgel tette, melyet a pór lopásnak nevezne, nemes feláldozásnak tekinthető
                  -, isten mentsen, hogy e tettről kívülünk más valaki tudjon. A világ kegyetlen
                  ítéletében, ki tudja, nem mondaná-e... - S itt az alispánné elakadt, talán
                  bámulatában, mert érzé, hogy arca pirulni kezd.</p>
				<p>- Ugyan miért kínozza magát, nagysád? - szóla közbe Macskaházy, földesasszonya
                  zavarodását észrevéve - mi rossz van az egészben, amit teszünk? Egy kis
                  irományelsikkasztás; - oly dolog, mely naponként történik, s mely Magyarországban
                  oly közönséges, hogy legfelebb azáltal, ki magát sértve érzi, tartatik különösnek.
                  Hányszor nem hallotta nagysád, hogy egész perek vesztek el, nem hónapos vagy éves,
                  hanem harminc éven át vastagra nőtt perek, minden irományokkal együtt, s mi lett
                  belőle? Keresték, s végre, ha lehetett, újhoz fogtak, s nem szólt senki felőle.
                  Hát még ez esetben! Kötelezvényeket orzunk-e el, vagy fassiókat, vagy donációt?
                  Isten ments! közönséges magánleveleket, melyeket nagy részben maga a nagyságos úr
                  írt, s melyeket, éppen mert családi dolgokat érdekelnek, más kezekben hagyni nem
                  akar. A dolog maga egészen ártatlan, legfeljebb módja ellen lehetnének
                  kifogások.</p>
				<p>- Igen, igen, de a mód - sóhajta az alispánné -, háztörés, rablás, mit tudom én,
                  mily iszonyú neveket fognak adni az egésznek.</p>
				<p>- Igen, háztörés, rablás - szóla nyugodtan a tudományos jurista -, mennyiben az
                  egész a tett elkövetőjét illeti, de mi közünk hozzá? Ha valaki, más embernek, kit
                  éppen szentnek senki sem mond, de ki most büntető per alatt nem áll, s ki mellett
                  eszerint a “jus connatum bonae existimationis” szól, beszéd közt elmondja, hogy
                  tiszteletes Vándory hálószobájában nagy diófa szekrény áll, melynek felső fiókja
                  jobb oldalánál bepecsételt s zöld szalaggal öszvekötött iratcsomó van, melyet ő -
                  ti. a szóló - annyira szeretne látni, kíváncsiságból vagy tudományos célokból vagy
                  akármiért, hogy annak, ki azt neki elhozza, száz forintot adna, kérdem: van-e
                  ebben valami vétkes vagy éppen büntetésre méltó? Kétségen kívül nincs. S most
                  megyek tovább: ha ugyanazon ember, például mondjuk A. a másiknak, B-nek még
                  azonfelül azt beszéli, hogy a tiszteletes úr szombaton estve az udvarban vacsorál,
                  s hogy mivel kertfelőli ajtaját bezárni nem szokta, félni lehet, hogy egyszer
                  valaki estve a kertfalon át minden akadály nélkül házába mehet, azután
                  hálószobájába s így a szekrényhez, melynek felső fiókja jobb oldalán fekszenek az
                  iratok, ismétlem, ha valaki mindezt csak úgy beszélgetés között elmondja - van-e
                  ebben valami vétkesebb az első beszélgetésnél? S ha később ezen egyed B., ki
                  mellett a jus bonae existimationis szólt, betör, s az iratcsomót kezembe adja, én
                  törtem be, én raboltam a tiszteletesnél? Nem volna-e bolond, ki ezt mondani
                  merészlené? Amit ígértem, azt megteszem, a száz forintot kifizetem, mert
                  természetesen szavát megtartani minden becsületes embernek kötelessége, a többihez
                  közöm nincs.</p>
				<p>- Igaz, igaz - sóhajtá Rétyné, ki lelkiösmeretét ez okok által teljesen
                  megnyugtatva érezé -, de a világ nem így okoskodik!</p>
				<p>- A világ mindig ferdén ítélt, s így fog ítélni az utósó ítéletig, s ez kétségen
                  kívül az első leend, mely általánosan elfogadtatik - szóla komolyan Macskaházy, ki
                  jó reformált létére teológiával szívesen fűszerezé beszélgetéseit. Az úgynevezett
                  erényes embereknek egyik mesterségök az, hogy legszebb oldalukat fordítják kifelé.
                  - Ne féljen, nagysád, erről a közönség beszélni nem fog.</p>
				<p>- Ha az iratok még Vándorynál volnának, elhinném - viszonzá Rétyné -, de most
                  Tengelyinél a falu házában, hol annyi ember jár s kél, hol éjjel őr áll,
                  kételkedem.</p>
				<p>- Azt bízza, nagysád, reám; az iratok a vasládában vannak ez elég; a vasládának
                  csak két kulcsa van, s mennyi lakatos e világon! - Itt Macskaházy gondolatfolyamát
                  Ákos vizslája szakítá félbe, ki urát megelőzve, Rétynéhez szaladt, s hízelkedve
                  ugrándozék körülte.</p>
				<p>- A vadászok hazajöttek - szóla Rétyné -, menjünk. - Már indulni akartak, midőn a
                  vizsla egyszerre a sűrűnek fordulva ugatni kezd. Az ágak közt gyönge csörgés
                  hallatszik, a kutya ugatva a bokrok közé szalad, s észrevehetni, hogy valaki az
                  ágakon keresztül tör. Végre a vizsla fölsikolt, s jajgatva, sántán tér vissza az
                  előbbiekhez, épp midőn Ákos, Etelka testvérével, hozzájuk lép.</p>
				<p>- Mi a baj? - kérdé Ákos, mostohájának kezét csókolva, ki azalatt hív ügyvédével
                  együtt néma rémülésben állt.</p>
				<p>- Nem hallottál semmit? - kérdé remegő hangon emez.</p>
				<p>- Igen, vizslám ugatott, talán nyúl vagy róka.</p>
				<p>- Nem, nem, tekintetes uram - viszonzá Macskaházy, még mindig arra szögezve
                  szemeit, hol a zaj eltűnt -, fejemet teszem rá, hogy ember.</p>
				<p>- Meglehet, szegény fickó a faluból - szólt Ákos, vizsláját simogatva -, ki
                  megtudta, hogy holnap gyümölcsöt szedünk, s még egyszer használni akarta az
                  alkalmat, s az egész idő alatt, melyet rejtekében töltött, hihetőképp éppúgy
                  remegett, mint most barátom uram. - Ej, be merész ember ön, a francia közmondás
                  szerint; a bátor csak a veszély után ijed meg, s ezt sohasem láttam oly mértékben,
                  mint most.</p>
				<p>- Ez az ember hallgatózott, minden kérdésen kívül csak azért jött, hogy
                  hallgatózzék - szóla közbe aggodalmasan Rétyné, míg Macskaházy, karját taszítva,
                  vigyázatra figyelmezteté.</p>
				<p>- Nem hiszem - szóla Etelka nevetve -, Macskaházy igen mulatságos úriember, de
                  alig hiszem, hogy valaki, csak hogy beszélgetni hallja, októberben ide a hűvösbe
                  álljon.</p>
				<p>- Édes Etelka kisasszony, magácska azt nem érti - válaszolt az ügyvéd, kihez
                  nyugalmával egész ildomossága visszatért -, őnagyságával fontos dolgokról,
                  pereinkről szóltunk.</p>
				<p>- És hihetőképp az ellenfél ügyvéde azért rejté magát el e fák alatt, hogy mesteri
                  fogásait előre kitudja, nemde? - szakítá félbe Ákos nevetve a szólót. - De ha
                  annyira szívén fekszik, miért nem fogta el a zsiványt? Tekintetes s vitézlő
                  Macskaházy úr megbirkózik tízzel, s azt hallám - csak egy volt...</p>
				<p>- Én? - kiálta föl Macskaházy elrémülve már a gondolatnál - én magam?</p>
				<p>- S miért nem? De jöjjön velem, most ketten vagyunk; ha csakugyan volt itt valaki,
                  mit még most sem hiszek, elfogjuk; ha nem, jót kacagunk.</p>
				<p>- De kérem, domine spectabilis - szólt zavarodva Macskaházy, kit Ákos kezénél
                  fogva maga után húzott -, így fegyvertelenül, sötét éjszaka, mégis jobb lenne, ha
                  cselédeket hínánk.</p>
				<p>- Hová gondol - nevete Ákos -, hisz míg cselédeket találunk, gonosztevőnk tízszer
                  megszökik. Csak bátran, barátom, anyám Etelkával addig hazamegy, mi pedig regényes
                  kalandunkban járunk el; s győzünk vagy... elszaladunk. Nemde, barátocskám? - tevé
                  nevetve hozzá - hacsak ijedtünkben a guta meg nem üt.</p>
				<p>Macskaházy, ki még mindég annyira el vala rémülve, hogy e tréfákon megharagudni
                  eszébe sem jutott, csak némely észrevételt rebegett: mennyivel jobb s célszerűbb
                  volna cselédeket vinni magukkal! De miután Rétyné is kéré őt, hogy menjen Ákossal,
                  s miután ildomos ember létére kiszámítá, hogy az üldözendő gonosztevő hihetőleg
                  utolérhetetlen, a kis ügyvéd nagy merészen begombolá felső ruháját, s azon
                  ünnepélyes óvással, hogy mi őt illeti, ő nem fél, Ákos után elindult.</p>
				<p>Rétyné s Etelka, amaz aggodalmak közt, ez Macskaházy félelmén kacagva, hazafelé
                  indultak, s a vizsla hihetőképp az erdőben tett kellemetlen tapasztalásaira
                  emlékezve, ura helyett most az egyszer őket követé.</p>
				<p>A bátorságnak különböző nemei között, melyek egyenlő mértékben senkinek sem
                  tulajdonai, Macskaházy épp azt bírá legkevésbé, mely zsiványok elfogására
                  szükséges, habár nem merném állítani, hogy félt, legalább annyit mondhatok, hogy
                  nemigen kellemetes helyzetben érzé magát. Képzelje ugyanis magát valaki helyébe.
                  Macskaházy járatos vala a törvény legtekervényesebb ösvényein, s a homálynak nem
                  éppen ellensége, de ily út, milyenen most vékony lábacskái botorkáltak, ennyi tőke
                  s ág, mely járását egy hosszú botlássá tevé, fölülmúlta képzetét, valamint azon
                  sötétség is, mely az erdő sűrű lombja alatt a haladókat körülfogá. Gondoljuk
                  ehhez, hogy Ákos fiatalsága hevében az úton inkább szaladt, mint ment, úgyhogy
                  ügyvédünk minden erőködés mellett alig követheté vezetőjét, ki minden kímélet
                  nélkül törve az ágakon keresztül, hű követőjét szűnni nem akaró vesszőzés
                  processzusán vezeté keresztül. Más alkalommal Macskaházy megemlékezve
                  nemeslevelére, nem tűrte volna e bánásmódot, most miután szerény észrevételeire,
                  melyeket e rohanó haladás ellen, megvesszőzött arca tekintetéből tett, csak azt
                  nyeré válaszul: maradjon valamivel hátrább, hallgatott, s minden verés, botlás
                  dacára nem maradt hátrább egy lépéssel sem, hanem néma méltóságban, mint a
                  haldokló római - köpönyegével takarva arcát, nyomban követé Ákost, s azon
                  gondolattal bátorítá magát, hogy ily sötétben puskával senkit sem lehet eltalálni,
                  azon esetben pedig, ha véletlen szerencsétlenségből mégis találkoznának keresett
                  ellenökkel, ő Ákosnak segítséget szerezni azonnal hazaszalad. Erre azonban nem
                  nagy valószínűség létezett. Sötét éjszaka, zárt, s még efelett kék köpönyeggel
                  takart szemekkel, még oly ügyes ember mint Macskaházy ügyvéd úr, se lát igen
                  tisztán; Ákos pedig mint látszik, barátja kedveért, csak a legsűrűbb helyeket
                  keresi, s a zajt hallva, melyet követőjén a visszacsapó ágak tevének, oly jó
                  kedvben érzi magát, hogy e percben senkinek, habár a világ legnagyobb zsiványa
                  volna, kellemetlenséget okozni nem akarna.</p>
				<p>Negyedórai keresés után az erdőszélhez érve Ákos végre megállt, s midőn
                  Macskaházyhoz fordult, ki szemeit fölnyitva ismét lélegzetet vett, így szólt: - Az
                  erdőben nincs senki, arra esküt tehetünk, itt nem látszik s nem hallatszik egy
                  emberi teremtésnek legkisebb nyoma, most talán csak elhiszi, hogy csalódott, s
                  legfölebb nyúl volt, mi előtt annyira elrémült.</p>
				<p>- Egészen úgy tetszett, mintha emberlépteket hallanánk, édesanyja őnagysága is
                  megesküdnék reá.</p>
				<p>- Ha úgy van - viszonzá Ákos, alig tartva vissza nevetését -, menjünk még egyszer
                  vissza, két vagy három sűrű helyet tudok, hol még nem voltunk, talán ott
                  van...</p>
				<p>- Dehogy van - sóhajta fel Macskaházy, Ákost, ki már visszafordult, feltartva -,
                  ha egy egér lenne is ott, ráhágtunk volna, annyira keresztül-kasul jártunk, alig
                  bírnak lábaim - s a kis ügyvéd sóhajtozva törülé homloka izzadságát.</p>
				<p>- Jól van - mondá Ákos -, ha azt hiszi, hogy az erdőben nincs, menjünk itt a kert
                  körül, talán másik oldalán találunk valakit, itt minden csendes. - S ezzel Ákos
                  átugrott az árkon, Macskaházy előbb az árok közepébe, azután pár csudálatra méltó
                  gimnasztikus evolúcióval föl, másik oldalára mászott, s a két kereső némán haladva
                  egymás mellett, rövid idő után a kert szögleténél fölfelé fordulva a fák által
                  eltakartatik szemeink előtt.</p>
				<p>Minden hallgat. Az éj sötét s kedvetlen, mint októberben lenni szokott. A tiszta
                  napnyugot után mindig több föllegek vonulnak össze a láthatáron, s a téren hosszú
                  sóhajokban lejt át az őszi szél, hideg érintése alatt a fák gallyai s levelei
                  remegnek. Csak itt-ott egy csillag, mely néha a föllegekből kiragyog, s a távol
                  mezőn fellobogó pásztortüzek terjesztenek kis világot a tárgyak felett. Ákos s
                  követőjének léptei rég elhangzottak, s csak távol kutyaugatás, mely a faluból
                  hallatszik, s egy messze pásztor tűznél fölhangzó dal, melynek egyes hangjai a
                  kertig hatnak, szakítják félbe az éj csendét - midőn az árokból, közel a helyhez,
                  melyen a kettő előbb átment, egy ember emelkedik fel. Ha nem lenne is setét, arcát
                  és termetét széles kalapja s a nagy bunda, mely vállain függ, eltakarnák. A férfi,
                  mint látszik, a dalra hallgatva mozdulatlanul áll, s miután bizonyossá válik,
                  hogy senki sincs közelében, halkan kilép az árokból, és sebes léptekkel a mezei
                  tüzek egyike felé veszi útját.</p>
				<p>De hagyjuk őt magára - úgy látszik, maga is ezt kívánja -, s térjünk vissza
                  Tengelyihez, kit épp akkor hagytunk el, midőn leányától vezetve szerény lakába
                  tért.</p>
			</div>
			<div type="chapter">
				<head>4</head>
				<p>Láttál-e valaha házi boldogságot, olvasóm? Ha láttál, vagy azon szerencsések közé
                  tartozol, kik azt élvezik, ha az áldást ismered, melyet kölcsönös szeretet egy
                  családra áraszthat, ha tudod, hogy minden hír s dicsőség, melyért fáradunk,
                  mindazon vagyon, melyet oly forrón óhajtunk, nem ér fel azon örömök
                  legkisebbikével, melyeket tiszta keblek kedveseiknek körében a világtól nem
                  gyanítva élveznek, akkor lépj tisztelettel a tiszaréti jegyző lakába, s kérd
                  istenedet, hogy vészeit magas paloták fölé küldje, de kímélje meg csapásaitól e
                  csendes lakot, hol e család önalkotott boldogsága között áldja teremtőjét.</p>
				<p>Miután Tengelyi, leányától vezetve, szobájába lépett, botját s kalapját szokott
                  helyére téve, újra kérdé jókedvűen: mi hát azon kérés, melynek teljesítését
                  ígérnie kellett, mielőtt önházába ereszteték?</p>
				<p>Erzsébet mondá, hogy csak leánya kedveért egyezett meg, s Vilma szavakat keresve,
                  melyekkel kérését legjobban előadhassa, még habozott.</p>
				<p>- De hát fogom-e végre hallani a nagy titkot - szóla Tengelyi kissé türelmetlenül
                  -, csak valami gonosztettet nem követtetek el?</p>
				<p>- Igen, atyám - viszonzá Vilma nyájasan -, hisz megígérte, hogy nem fog haragudni
                  reám.</p>
				<p>- Haragudni? mintha valóságos zsarnok volnék - mióta szoktál félni apádtól?</p>
				<p>- Félni - szóla leánya, apjára függesztve nyugodt tekintetét -, azt lányod nem
                  fogja megtanulni soha. Ha hibáztam, megmondod s megbocsátasz - s úgy hiszem, nem
                  hibáztam -, várj egypár percig, s mindent előadok. Tudod, exekució járt a faluban
                  s azért mentél ki a tiszteletes úrral, mert mint mondád, nem segíthetsz e szegény
                  embereken, s szívednek fáj nyomorúságukat látni. Mi hon maradtunk, s láttuk e
                  szörnyűségeket. Szomszédunknak elvették utósó tehenét, itt átellenben Farkas
                  Jánosnál elszedték a dunnákat, vánkosokat az ágyakból, szegény Péternétől, kinek
                  nehány tyúkja s egy szamárkája volt, melyen tojásaival a városba járt s egynek s
                  másnak holmit hozott, elvették azt is, durván s káromkodva, mintha gonosztevőkkel
                  szólanának. Farkas fia nem akará engedni, hogy az ágy, melyen anyja fekszik,
                  elvitessék, s őt megverték, s kötözve vitték a szolgabíróhoz, honnan, úgy mondják,
                  holnap a tömlöcbe fog küldetni. Mi láttuk s hallottuk mindezt - folytatá szemeit
                  törülve Vilma -, s keservesen sírtunk. Anyám mondá, hogy mindez nem lehet másképp,
                  mert az adót törvény veti ki, s ezek nem tudták lefizetni tartozásukat; én csak
                  arra kérém istenemet, hogy hazajöjj, hisz e két vastag könyvben, melyet annyit
                  forgatsz, úgy gondolám magamban, csak lesz egy kis törvény, melyben az áll, hogy a
                  szegényt, ki önvétke nélkül tartozásának eleget nem tehet, mindenétől megfosztani
                  nem szabad.</p>
				<p>- Csalódol, kedves leányom - viszonzá Tengelyi feszült kebellel -, e két vastag
                  könyvben ily törvényt hasztalan keresnél, nyolcszáz év alatt ennek alkotására még
                  nem ért rá nemzetünk.</p>
				<p>- Oh, akkor nem is lesz isten áldása e törvényeken - szólt elfojtott hangon Vilma
                  -, de isten neki, mi nem változtathatjuk meg, s ha a törvényben erről nem is áll
                  semmi, legalább a vallás parancsolja, hogy felebarátink terheiben részt vegyünk, s
                  azért megkérém anyámat s átmentem Farkasnéhoz, ha nem segíthetnők-e valamivel. Nem
                  vagyunk gazdagok, de annyit mégiscsak adott isten, hogy egy-egy becsületes
                  emberrel megoszthatjuk kenyerünket, anélkül hogy éhen maradnánk, s Farkasék mindig
                  jó szomszédink voltak.</p>
				<p>- Ezt jól tevéd, leányom - szóla Tengelyi, kinek szemei könnyekbe lábadtak -,
                  isten megáld érte. Ettem én is a nyomorúság keserű kenyerét, s most, midőn az ég
                  megáldott, kapumat nem fogom elzárni felebarátom előtt.</p>
				<p>- Azt gondolám én is - szóla Erzsébet kezét szorítva -, s áteresztém
                  lányunkat.</p>
				<p>- Mikor Farkasékhoz jöttem - folytatá Vilma -, az egész házat kétségbeesve
                  találtam. A gazda ott ült a pitvarban, s fejét öklére támasztva üres istállójára
                  nézett, az asszony összetett kezekkel járt körül szobájában s fia után jajgatott,
                  a kisebb gyermekek a kályha körül ülve, anélkül hogy a történteket értenék,
                  anyjokkal sírtak. A szobában pár törött szék, az ágyból kihányt szalma, a
                  legnagyobb zavar, mintha ellenség pusztított volna a házban, hozzá még a
                  szomszédok, kik majd vigasztalva, majd az igaztalanság ellen szitkozódva nevelék a
                  zavart. Az ember szíve fáj, ha csak rágondol. Miután szegény Farkasnét azon
                  ígérettel, hogy majd a tiszteletes úr szólni fog az alispánnal, s hogy fiát nem
                  fogják a megyeházhoz küldeni - mitől leginkább fél, mert úgymond: aki csak oda
                  jön, mint valóságos zsivány jön haza -, megvigasztaltam s ajánlám segedelmünket.
                  Szépen megköszönte jóakaratunkat, de mondá, hogy csak fia szabaduljon meg, s majd
                  segítnek magukon. “Mi szegények - szóla a többiekhez fordulva, kik addig
                  körülállták - nem hagyjuk el egymást. Ím e jó szomszédom pár napra ágyat ád, ez
                  itt egy cipó kenyeret, ez egypár garast, s úgy talán megsegít az isten. Ha
                  Kenyházy esküdt úr, kinek férjem pünkösdkor két lovat adott el, megfizette volna
                  árát, nem jutottunk volna ennyire. De ez a baj, minket exekválnak a
                  kontribucióért, s ha az embernek keresete van, nem kap igazságot sehol. De
                  restalláció lesz, majd elmegyek a főispánhoz, ki múlt restalláció előtt többeknek,
                  kiknek Nyúzó főbíró úr tartozott, megszerezte pénzöket.” “Éj, kendnek még jó dolga
                  van - szólt az öreg Liptákné, ki ez egész idő alatt mellette állt -, kendnek férje
                  van, s Jancsi is, mint a kisasszony mondja, szabad lesz s majd dolgozik. Kend
                  becsületes asszony, de szegény Violáné majd mit csinál? Halálán fekszik
                  csecsemőjével s hétéves kisfiával, mellette strázsa, s a szolgabíró azt
                  parancsolta, hogy mindenkit, ki csak a házhoz közelít, fogjanak el, mert mind
                  Viola cimborája. Pedig Zsuzsi szép, jó leány volt gyermekkorában, mit tehet ő
                  róla, hogy férje zsivány lett. Ha azon segíthetne a kisasszony, isten megáldaná.”
                  Kérdezősködtem, s elbeszélték, hogy Viola, ki előbb magát jól bíró gazda volt,
                  most, mert gazdasága után nem láthat, egészen elszegényedett. Marháit s gazdasági
                  eszközeit rég elszedték; telke parlagon hever, ami egyéb vagyonából megmaradt, azt
                  károk fejében ma vitték el, úgyhogy az asszony egészen elhagyatva s minden nélkül
                  kínlódik súlyos betegségében gyermekei között. Oda vezettetém magamat; hisz engem
                  talán mégsem tartanak Viola cimborájának, gondolám, s az asszonyt csak nem lehet
                  úgy segedelem nélkül halni hagyni.</p>
				<p>- Igazságod van, kedves Vilmám - szólt a jegyző, leánya arcát simogatva.</p>
				<p>- A nyomorúság, melyet Farkaséknál láttam - folytatá Vilma -, nem volt semmi ahhoz
                  képest, mely most előttem állt. Már mikor a házhoz közeledtem, irtózatos lármát
                  hallék. A főbíró, nem tudom kitől, megtudta, hogy Viola ma éjjel nejéhez jő; s
                  három hajdút rendelt oda, kik elrejtve, mihelyt belép, elfogják. Ez emberek borral
                  készültek hőstettökhöz, és senkit a házból ki nem eresztének, mi nekik hihetőképp
                  azért parancsoltatott, hogy Violát senki ne tudósíthassa, mi lármájuk mellett igen
                  fölösleges őrizkedéssé vált. A ház maga egészen üres volt, egy kis hamuhalom a
                  tűzhelyen, s a pad a kályha körül, melyet vályogból lévén, el nem vihettek, s a
                  katonák most kancsóiknak asztalul, maguknak pedig székül használtak, ez volt
                  minden, mi egykori kényelmeinek emlékeül maradt, a többi az igazság kezeibe
                  jutott. Mikor a konyhába léptem, a hajdú káplár, ki levelekkel párszor megfordult
                  házunknál, azonnal megismert, s elémbe jőve kérdé: mit akarok? Mondám, hogy a
                  beteg asszonyt akarom látni; mire ő megjegyzé, hogy bizony kár fáradnom, mert
                  Violáné már meg is halt, mi reá nézve annyival kívánatosb, mert ha holnapig él, az
                  akasztófa elcsábítja férjét s özveggyé teszi. Több ehhez hasonló tréfa után,
                  melyet pajtásai röhögéssel követtek, a kamara ajtajához vezetett, hol a beteg
                  fekvék. Kértem, hogy csak kissé csendesebben mulassanak, s bemenék. A kamara oly
                  setét vala, hogy belépve első pillanatban alig láttam. Egyik szegletben kevés
                  szalmán feküdt a szerencsétlen asszony, mellette egyfelől csecsemője, a másikon
                  egy hétéves fiú, ki anyja felé fordulva könnyek közt követé minden mozdulatát.
                  Minden hallgatott, csak a katonák hahotája szakítá félbe a mély halotti csendet,
                  mely a beteg körül uralkodott. Most úgy látszék, csecsemőjével együtt elaludt, s a
                  kisfiú mihelyt rám ismert, bizodalmasan hozzám vonult, s gyermeki felfogása
                  szerént suttogva elbeszélé szerencsétlenségüket. Már három napja, hogy anyja
                  megbetegedett. Első napokban még ágyaik voltak, ő kevés száraz gallyat szedett a
                  sövények mellett, az öreg Liptákné házuknál volt s főzött. Ma reggel egyszerre
                  eljött a főbíró s anyjának megparancsolta, hogy százötven forintot fizessen. Neki
                  nincs pénze, s azért nem adhatott semmit. Akkor a főbíró szörnyen káromkodni
                  kezdett s megparancsolta hajdúinak, hogy mindent vigyenek el, anyját kihajtották
                  ágyából, Liptáknét maga a szolgabíró lökte ki a házból, s a három katonának, kik a
                  másik szobában isznak, megparancsolta, hogy senkit ki s be ne eresszenek. Akkor a
                  főbíró elment. “Oh, azóta anyám még sokkal rosszabbul van - folytatá a kisfiú,
                  szemeit törülve. - Kevés szalmát, mit az ágyakból kiszórtak, szedtem össze, s itt
                  csináltam egy kis ágyat neki, alig bírt odamenni, s azóta meg sem ismer. A főbíró
                  s ott azok a katonák a szobában oly szörnyűket beszéltek, hogy apám ma éjjel el
                  fog jőni, s hogy akkor majd fölakasztják. Most sokáig anyám is csak ezt beszélte,
                  s úgy sírt s kiáltozott, én féltem. Később kis testvérem is sírni kezdett, eszembe
                  jutott, hogy nem evett semmit, mert magam is éheztem, s kimentem szomszédainktól
                  valamit kérni. Senki sem adott. A szolgabíró megparancsolta, hogy senki se
                  merészeljen nekünk valamit adni, s hogy dögöljünk meg, mint a kutyák. Csak kevés
                  vizet hoztam s egypár virágot, melyet a bokorról szakítottam, hogy kis öcsémnek
                  legyen legalább, mivel játszhassék, s hogy egészen üresen ne jöjjek haza.” S ezzel
                  a fiú, fejét ölembe rejtve keservesen sírt.</p>
				<p>- Szegény fiú - szóla Tengelyi, kinek szemei ez egyszerű történet elbeszélése
                  alatt nedvesedni kezdének -, jókor ismerkedik meg az élet keserűségeivel.
                  Reménylem - tevé Erzsébethez fordulva hozzá -, küldél valamit a gyermekek számára,
                  magam is mindjárt odamegyek s megnézem...</p>
				<p>- Ne fáradjon, kedves atyám - szóla Vilma nyájasan - nincsenek ott többé, mi nem
                  vittünk nekik semmit, őket hoztuk ide házunkhoz.</p>
				<p>- Ide, az én házamhoz - szóla Tengelyi megijedve -, s meggondoltad-e a
                  következéseket?</p>
				<p>- Igen - viszonzá Vilma nyugodtan -, meggondolám, hogy ha tovább ott hagyom,
                  meghal, s addig kértem s rimánkodtam a káplárnak, míg ígéretemre, hogy mindent
                  magamra veszek, megengedte, hogy a szegény asszonyt elhozassuk, sőt még maga is
                  segített.</p>
				<p>- Hogy ott nem hagytad, azt jól tevéd - szóla Tengelyi, nyugtalanul föl s le járva
                  -, vitetted volna bárkihez, én szívesen fizetnék értök, de itt az én házamnál, a
                  legnagyobb zsivány családja a tiszaréti jegyzőnél szálláson! Mit fognak mondani
                  elleneim?</p>
				<p>- S nem mondtad-e, atyám - viszonzá Vilma szelíden -, ha keblünkben erős
                  meggyőződés mondja, hogy jól tevénk, az emberek ítéletét megvethetjük?</p>
				<p>- Igen, ha egészen tisztában vagyunk magunkkal - szóla Tengelyi. - Viola, mondják,
                  szereti nejét s most betegsége alatt bármily veszélyek közt el fog jőni hozzá. Mit
                  tegyek akkor? Mint tisztviselőnek esküdt kötelességem elfogni őt, mint ember
                  borzadok e gondolattól.</p>
				<p>- Te nem fogod elfogni, nemde, apám - szóla Vilma hozzá simulva -, azt te nem
                  teheted.</p>
				<p>- S ha nem teszem - szóla Tengelyi homlokát redőkbe vonva -, ocsmányul
                  elkergettetem hivatalomból, zsiványok cimborájának neveztetem, s ismét
                  koldulhatunk.</p>
				<p>- Nem, atyám, az nem lesz - szóla Vilma bizalommal, noha szemei könnyekbe lábadtak
                  -, jó tettet isten nem büntethet.</p>
				<p>- Isten nem - viszonzá Tengelyi komolyan -, az emberek néha szokták. Ne sírj,
                  leányom - tevé hozzá -, talán csak agyrémekkel kínzom magamat.</p>
				<p>- De nem neheztelsz reám - zokogta Vilma -, én nem tudtam mindezt, nem
                  képzelhettem, hogy ily szerencsétlenségnek leszek oka.</p>
				<p>- Neheztelni - kiálta az öreg kebléhez szorítva gyermekét -, reád neheztelni, nem
                  vagy-e jó s kedves, egyetlen leányom, éltemnek öröme s büszkesége, legszebb emléke
                  múltamnak, reménye jövőmnek, egy egész mennyország, melyet ez angyalnak
                  köszönhetek - tevé hozzá kezeit Erzsébet felé terjesztve.</p>
				<p>- Igen, de ha Viola eljön - zokogá Vilma -, s ha azután mind az történik, amit
                  mondál?</p>
				<p>- Nem fog jőni - vigasztalá apja, ki most egy országot adott volna, ha kételyeit
                  ki nem mondja -, s végre ha jön, talán nem tudja meg senki, tudod, nekem mindig
                  kételyeim vannak. Te pedig mindenesetre nem tehetsz róla semmit. Ha idehaza
                  vagyok, s ez asszony helyzetét látom, én is befogadom házamba, ha az egész világ
                  fölzúdulna is ellenem. Törüld le könnyeidet, kedvesem - folytatá leánya homlokát
                  megcsókolva -, te jól tettél. Így, kedvesem, most menj be a beteghez, én addig
                  Vándoryért futok, ő félorvos. Isten áldjon meg.</p>
				<p>S ezzel az öreg sietve elment, nehogy ő is könnyekre fakadjon; s míg az asszonyok
                  a beteg ágyához ültek, szüntelen szidá gyáva lágyságát, mely miatt könnyektől
                  elszokni még vénkorában sem tud.</p>
			</div>
			<div type="chapter">
				<head>5</head>
				<p>Az ismeretlen, kit előbb a kertárokból kibújni láttunk, most közel a tűzhöz, de
                  még világkörén kívül megállt, s vizsgáló tekintetet vete maga körül. A lobogó
                  szalmalángok kétes világában magas rémként egy kútágas tűnt fel a homályból. A tűz
                  mellett öszvegörnyedve, s kis pálcával piszkálva az égő szalma között, egy férfi
                  ült, ki épp most újra kezdé énekét, s az ódonszerű dallamhoz így énekle:</p>
				<p>Más népeké a nagyvilág, Nekünk hely nem marad; Hazátlan a
                     cigány, szegény, Hazátlan - de szabad!</p>
				<p>- Hát ismét nagyidai gyászdalodat énekled, öreg? - szólt az ismeretlen, ki azalatt
                  az énekeshez közelíte, s a végszónál kezét barátságosan vállára tevé; - mi
                  bajod?</p>
				<p>Peti - mert csakugyan ő az, kivel itt ismét találkozunk - mihelyt visszanézett, s
                  az ismeretlennek arcát a tűznél meglátá, fölugrott, s kezét megragadva elvoná a
                  világos körből, melyben állott. - Az istenért! ha valaki meglát - szóla halkan,
                  ellentálló barátjához.</p>
				<p>- Megbolondultál - viszonzá a másik kiszabadítva kezét, s ismét a tűzhöz közelítve
                  -, ott a kertárokban feküdtem, bőrömig vizes vagyok, hadd szárítkozzam kissé.</p>
				<p>- Nem, nem; menned kell - sürgeté Peti -; az egész falu telve ellenségeiddel. Ki
                  tudja, talán valaki közelünkben van, s ha rád ismer, végünk, neked futni kell,
                  ameddig lábaid bírnak.</p>
				<p>- De kérlek, öreg - viszonzá Viola, ki azalatt kényelmesen a tűzhöz terült -, fél
                  mérföldnyire nincs kívülünk ember a mezőn; mitől félsz?</p>
				<p>- Téged megismernek fél mérföldnyire is; tudod, ma délután, mikor veled szóltam,
                  már a sz.-vilmosi erdő mellett voltunk, s a pandúrok itt a kertek szélén, mégis az
                  egyik rád ismert.</p>
				<p>- Igen, mint mi őreájok; gondolták, hogy én vagyok, s ha oly nagy kedvök van velem
                  megmérkőzni, velem - tevé hozzá, egyenként kiszedve s megvizsgálva pisztolyait,
                  melyeket derekán viselt -, ím készen vagyok. Éjjel nem félek senkitől.</p>
				<p>- Viola, Viola! utoljára is merészséged ront meg - szóla szomorúan Peti -,
                  megveted a veszélyt, s veszni fogsz.</p>
				<p>- S nem jobb-e - szóla a zsivány maga mellé vetve baltáját -, nem jobb-e meghalni
                  egyszerre, mint úgy élni, mint én? Átkozni a napot, ha fölkél, mert világot
                  terjeszt a földön, s üldözőimet nyomomra vezetheti; remegni minden madártól, mely
                  az ágat csörögteti; ellenséget látni minden fatőben, ha estve az erdőn átmegyek;
                  futni az emberektől, kiket szerettem, s az erdő vadjai közt tölteni napjaimat,
                  hogy mindezen kínok után éjjel akasztófáról s hóhérokról álmodjam - ez életem, s
                  hidd el, Peti, nincs rajta mit féltenem.</p>
				<p>- És nőd s gyermekeid?</p>
				<p>- Igen - nőm s gyermekeim! - szóla emez, s mélyen fölsóhajtva néze az apadó
                  lángokba, melyek épp elég világot árasztának arcára, hogy Peti láthassa a
                  fájdalmas kifejezést férfias vonásain.</p>
				<p>Viola szép férfi volt. A magas homlok, félig eltakarva holló fürteitől, melyek
                  vállaira folytak, fekete szemének merész tekintete, a férfias kifejezés, mely
                  napbarnított vonásait bélyegzé, s a természetes méltóság, mely magas termetének
                  minden mozdulatában nyilatkozék - akaratlanul arra emlékeztetett: hogy azon
                  emberek egyike előtt állsz, kik a természettől gazdagon megajándékozva, saját
                  körükben, bármily magas vagy alacsony legyen az, az első helyet foglalják el.</p>
				<p>- Ne szomorkodjál, pajtás - szóla végre a csendet félbeszakasztva Peti -, még
                  minden jobbra fordulhat. Csak most menj el, itt egy percig sem vagyunk biztosan. A
                  restelláció közelg. Nyúzó fél, hogy kimarad, s mindent elkövet, hogy magának
                  érdemeket szerezzen. Engem ma, miután egymással szóltunk, a pandúrok elfogtak, s
                  eleibe vezettek: isten verje meg a hóhért - úgy gorombáskodott velem, úgy
                  fenyegetődzött, hogy hajam borzad, ha rá gondolok, s ha az áldott Ákos úrfi meg
                  nem ment, most ahelyett, hogy melletted pihenek, a deresen feküdném. Kémei vannak
                  köztünk, nem nevezte meg, de annyi bizonyos, hogy minden lépésedet ismeri, s ma is
                  tudta, hogy a faluba jössz. Isten csudája, hogy megmenekedtél. Ha nem csináltuk
                  volna ki, hogy itt a tűznél találkozunk, el nem kerülted volna vesztedet. A
                  csárdás s cselédei megkötözve a pincében fekszenek, helyettök parasztruhába
                  öltözött pandúrok várnak reád. Házad hasonlóképp telve pandúrokkal, s a faluban
                  parancsolat van adva, hogy mihelyt a templomharanggal jel adatik, mindenki
                  vasvillásan jelenjék meg. Mikor előtte álltam, Nyúzó káromkodva elbeszélte
                  készületeit, s mihelyt megszabadultam, ide ültem, s egy órája ordítom dalomat.
                  Igazi szerencse, hogy találkoztunk.</p>
				<p>- Házamban pandúrok - szóla Viola felugorva -, és feleségem - mondád, hogy
                  beteg?</p>
				<p>- Arról ne aggódjál - szóla a másik -, Zsuzsi nincs a házban többé, s amennyire
                  beteg embernek lehet, neki jó dolga van. A nótáriushoz vitték...</p>
				<p>- Tengelyihez? - mint rabot?</p>
				<p>- Nem, nem - minden gond- s kímélettel, csak úgy felebaráti szeretetből. Hej!
                  ritka dolog ám az, barátom! főképp mai időben, de isten meg is áldja érte.</p>
				<p>- Felebaráti szeretetből - mormogá Viola fogai közt -, hátha csak cselszövény ez
                  is? Nőm a jegyző kezei között, s tudod-e, hogy ki Zsuzsit kezei közt tartja, az
                  éltemet tartja kezeiben?</p>
				<p>- Most az egyszer csalódol - viszonzá a cigány mosolyogva -, magam is azt gondolám
                  eleinte, ki tehet róla, ha az ember nem gróf, hanem cigány, nemigen bízik a
                  tisztviselőségben; - s midőn hallottam, hogy Zsuzsi a nótáriuséknál van, igen
                  megijedtem. De mikor megmondták, hogy az öreg Tengelyi nem is tudja, s hogy az
                  egész Vilma által történt, megnyugodtam. Legyen az öreg akármilyen, hogy leánya
                  angyal, arra esküszöm. De most ne késsünk, még virradatig Sz.-Vilmoson kell
                  lennem, hogy levelemet átadjam; neked minden perc, melyet itt késel, éltedbe
                  kerülhet.</p>
				<p>- Nem megyek egy lépést sem, míg Zsuzsim állapotáról nem tudósítasz, előttem az
                  egész megfoghatatlan.</p>
				<p>Peti jobban ismeré Violát, mint hogy ily hangon kimondott kívánatának ne engedett
                  volna, s azért a lehetségig röviden s elhallgatva neje bajának nagyságát, elmondá,
                  mit olvasóim Viola családjáról már tudnak. Viola fokosára támaszkodva hallgatott,
                  szobornak vélnéd, ha néha nehéz fohászok nem emelik keblét.</p>
				<p>- Szegény asszony, hát annyira kelle jutnod - szóla végre -, arra, hogy mint a
                  koldus a könyörületesség keserű kenyerére szorulj, hogy mint a földönfutó másoknál
                  keressed hajlékodat. Istenem! mit vétett ez áldott teremtés neked, hogy őt is
                  üldöznöd kell?</p>
				<p>- Menjünk, menjünk, barátom! - szakítá félbe Peti - feleségednek nincs semmi baja,
                  s nekünk nincs időnk, hogy itt a világ igazságtalanságai fölött álmélkodjunk,
                  talán akad egyszer alkalom a visszafizetésre, akkor majd megadjuk mostani bajaink
                  árát, én legalább úgy hiszem, még egyszer hercegileg megfizetek Nyúzó uramnak. Már
                  nagyobb bajban is volt ember mint te most, s azért nem veszett el, ha csak föl nem
                  akasztották.</p>
				<p>- Ki szól rólam? én rég megszoktam a bajt; kezemet embervér fertőzteti, s talán
                  igazságos, hogy isten átka feküdjék fejemen, de ő, ő, kit úgy szeretek... ki
                  senkit nem sértett meg, senkit, mióta él, meg nem bántott; ki mint jó angyalom áll
                  mellettem, s kezemet föltartja, ha bosszúmban fölemelem, ki órákig térdepel a
                  templomban, kinek egyetlen vétke, hogy engem szeret - mért büntetni őt is?
                  Üldözzenek, kínozzanak, nem bánom akasszanak föl engem, de őt ne bántsák.</p>
				<p>- De hisz ki bántaná őt - szóla Peti mindig türelmetlenebbül -, soha jobb gondját
                  nem viselték; de menjünk, mert isten bizony pórul járunk, s csak te lész oka.</p>
				<p>- Az egész faluban, mondád, senki nem fogta pártját; senki nem akará magához
                  fölvenni, Tengelyit kivéve.</p>
				<p>- Mondtam már, hogy nem; a főbíró eltiltotta, s nem merték.</p>
				<p>- Jól van, jól, számolunk ezért - soha az egész faluban nem bántottam senkit, soha
                  egy darab marha sem veszett el gulyájokból, s mikor háznépem ínségbe kerül, nincs
                  egy az egész helységben, ki róla megemlékeznék, kinek eszébe jutna, hogy mindez
                  másképp lehet, hogy Viola talán a vörös kakast is ráereszthetné Tiszarét falujára,
                  s hogy még annyi baj s lárma sem volna érte, mint híres Sodoma s Gomora
                  városaiért.</p>
				<p>- Igazad van - szóla közbe Peti megragadva kezét -, néha egy kis bosszú csöppet
                  sem árt, legalább eszökbe jut az embereknek, hogy még igazság is van a világon, s
                  jobban vigyáznak magokra; csak most jöjj velem Sz.-Vilmos felé, ott az erdőben pár
                  napig biztosan lehetsz, a kanász a mi emberünk, oda hívjuk majd a többieket is, s
                  tanácskozunk. Most itt a faluban úgysem tehetnél semmit, valamennyien lábon vannak
                  ellenünk.</p>
				<p>- Menj csak előre, nekem még dolgom van itt.</p>
				<p>- Hol? - kérdé Peti, bundájánál visszatartva a másikat, ki a falu felé indult.</p>
				<p>- Menj, mondom, előre Sz.-Vilmosra, s várj meg a kanásznál, nekem egy kis beszédem
                  van a jegyzővel, hajnalig veletek leszek, addig főzzetek valamit, éhen vagyok.</p>
				<p>- Talán a varjúk is éhen vannak, s rád bízták, hogy eleségnek függesztesd föl
                  magad számukra. Ha a faluba mégysz s főképp Tengelyi házához, halál fia vagy.</p>
				<p>- Ej, majd bizon! hát annyira megijedtél e kis készületen? Violát nem oly könnyen
                  fogják el, mint gondolod. Még egyszer mondom, menj s készíttess jó gulyáshúst
                  számomra, s ha éppen nagy megnyugtatásodra szolgál: a hajdúkomisszáriust kötözve
                  elhozom magammal, s statáriumot tartatok fölötte.</p>
				<p>- Ez mind helyén volt, míg a tiszarétiek melletted voltak, akkor biztosan
                  járhattál körül, minden ház menedékül szolgálhatott, s nem volt ember az egész
                  határon, ki egy országért elárult volna. De mióta a tiszteletest kirabolták,
                  minden megváltozott, esküsznek, hogy te tetted, s mind ellened fordultak.</p>
				<p>- Majd utóbb kisül ez is, s épp azért kell Tengelyivel szólnom, hogy ez iránt
                  tisztába jőjünk. Soha életemben úrforma embernek köszönettel nem tartoztam, a
                  jegyző az első, s ne mondja, hogy háladatlan voltam. Eressz!...</p>
				<p>- De mi haszna a jegyzőnek abból, ha téged elfognak? - szóla rimánkodva Peti, ki
                  Viola tántoríthatlan föltételét látva, őt most a falu felé követé.</p>
				<p>- Tengelyi ellen alávaló cselszövény készül. Ugyanazon kezek munkások, melyek a
                  tiszteletesnél raboltak, tudtára kell adnom...</p>
				<p>- Még ma?</p>
				<p>- Igen, még ma, ki tudja, holnap nem lenne-e már későn, e jómadarak igen éhesek
                  prédájuk után. Legfelebb egy óra alatt mindent rendbe hozok, menj te addig
                  Sz.-Vilmosra.</p>
				<p>- Én? - szóla a cigány, fejét rázva - abból, öcsém, nem lesz semmi; ha már
                  megbolondultál, s magadat visszatartóztatni nem hagyod, azt legalább, hogy ennyi
                  veszély közt elhagyjalak, nem parancsolhatod. Ha Violát fölakasztják, Peti
                  cigánynak nincs mit keresni e világon.</p>
				<p>Viola hallgatva megszorítá hív bajtársa kezét, s sebes léptekkel közelgett a két
                  cimbora Tiszarét felé, hol azalatt a zsiványok elfogására annyi készület történt,
                  mennyire a falu legöregebb lakosai sem emlékeznek.</p>
				<p>Viola házán s a külső csárdán kívül, hol - mint olvasóim tudják - pandúrok vártak,
                  még a helység főbb utcáin, a csapszéknél s mindazon gazdaházaknál, hová a zsivány
                  néha betérni szokott, katonák, pandúrok vagy legalább egy-egy kisbíró őrködött,
                  míg Réty cselédei vasvillákkal s dorongokkal fölfegyverkezve a nagy pajtában, s
                  minden gazda parancsolat szerint tulajdon házában várá az elhatározó pillanatot,
                  melyben a templomharang megkondul, s mindenki az egyetlen szörnyeteg ellen kitör.
                  Azonkívül néhány a közjóért buzgó táblabíró, ki gulyáját különösen félté, s nehány
                  lelkes hölgy száz pengő forintot adtak öszve, annak díjául, ki a rablót, elevenen
                  vagy halva, mi reá nézve úgyis csak huszonnégy órai különbséget tenne, az igazság
                  kezébe szolgáltatja; s ha csakugyan ez éjjel Tiszarétre jön, magam is osztom Nyúzó
                  főbíró úr véleményét, hogy csak csuda által menekedhetik meg. Ez elsőre, ti. arra
                  nézve, ha eljő-e a faluba? azonban némi kételyek léteztek. Míg ti. Nyúzó s
                  esküdtje agarászaton mulattak, Kánya komisszárius, ki távollétökben Tiszaréten
                  parancsnokolt, minden rendeleteket huszonöt pálca szankció hozzáadással
                  kidoboltatott, s habár a főbíró e taktikáról értesülvén, igen káromkodott, s
                  megparancsolta, hogy senki a faluból ki ne eresztessék, félni lehete, hogy Viola
                  az ellene tett készületekről tudósíttatik. Ezen meggyőződés végre oly erőssé vált,
                  hogy tíz óra után, mikor Viola Petivel Tiszaréthez közelgett, a készületekben
                  elfáradt lakosok, sőt a pandúroknak nagy része is nyugodni ment.</p>
				<p>- Várj kissé reám - szóla Peti társához, mikor a szérűkhöz értek -, hadd nézzek
                  körül. Ide az út mellé állítottak föl egypár zsinóros gazembert, lássuk, mit
                  csinálnak.</p>
				<p>Viola megállt, s míg az öreg, rókaként az árkon átcsúszva boglyák közt eltűnt,
                  fegyvereit igazítva várá társát.</p>
				<p>Pár perc múlva Peti visszajött. - Alszanak - szóla nevetve -, no, ha mind így
                  teljesítik kötelességüket, akkor jól vagyunk - s átmenve a szérűkön, csakhamar a
                  faluhoz értek.</p>
				<p>Minden nyugodt s csöndes volt, a korcsma s faluházon kívül csak itt-ott világíta
                  egy mécs a kis ablakokon át; s Peti társával sebes, de zajtalan léptekkel halada
                  tovább a házak között, kerülve amennyire lehetett a jártabb utakat, s majd egy
                  utcasarkon, majd kertek között vagy sövény árkában vezetve Violát, ki őt hallgatva
                  követé.</p>
				<p>A kastély után kétségen kívül Tengelyi háza volt a legszebb Tiszarét egész
                  helységében, sőt oly külföldi, kinek ízlése még annyira kimívelve nincs, hogy azon
                  olasz és francia építészeti zagyvalékot megkedvelte, mely kastélyainkat jellemzi,
                  talán szebbnek s kényelmesebbnek tartaná a szerény s majdnem födeleig zöld
                  venyigével befont jegyzői lakot, kis négy ablakával a főutcára s a hosszú
                  folyosóval, mely babbal befont faoszlopokon nyugszik, s a tiszta udvar felé néz.
                  Azonban ez most a dologhoz nem tartozván, csak azt említem, hogy házát egyik
                  oldalán keskeny udvar, a másikán valamivel szélesebb kert környezi, hogy a ház
                  egyik szomszédságában a helység - másikán István kovács háza állnak, s ennek
                  átellenében az utca másik oldalán Icik zsidó boltja, az egyetlen, mely Tiszaréten
                  található, de épp azért kétszerte kitűnőbb nemcsak mint Európa s a két India
                  kelméinek raktára, de szép sárga festése és azon világoskék oszlopokon nyugvó
                  tornác által is, mely alatt szombatokon Iciknek egész, tizenöt főből álló családja
                  szép bársonybugyogókban ülni szokott.</p>
				<p>Tengelyi házához csak két úton lehete jőni, a helységház vagy István kovács
                  műhelye mellett elmenve, s noha a műhelyből még kalapácscsörgés hallatszott, Peti
                  mégis tanácsosabbnak tartá ez utósót, főképp miután látá, hogy Icik házában már
                  gyertya nem ég, s hogy a zsidó kígyó, mint mondá, belső barlangjába
                  tallérzacskóihoz vonult.</p>
				<p>Kilépve tehát a sötét szögből, mely István kovács háza megül a főutcára nyílik,
                  Tengelyi lakása felé sietének. A kovács tüze vörös világot terjeszte az utcára s a
                  zsidó házára, melynek zárt ajtaja s ablakai mögött, mint látszott, mindenki aludt
                  már. Átmenve e világos helyen, Peti, ki jobbra s balra tekintve mindent látott, s
                  minden neszre vigyázott, egyszerre megfogja Viola kezét: - Megláttak - súgá a
                  zsidó házára mutatva, hol az egyik oszlop megül egy emberi alak látszék ki, mely
                  azonban egy perc után a ház ajtaja mögött eltűnt -, menj hamar a nótárius házához,
                  mindjárt a fal mellett a kerítésen rést fogsz találni, bújj be s rejtsd el magad,
                  de az istenért be ne menj a házba; ha a lármának vége lesz, s látom, hogy biztosan
                  mehetünk, eljövök érted.</p>
				<p>Peti, az utca másik oldalára sietve, eltűnt a házak között. Viola nem minden
                  nehézség nélkül végre föltalálta a rést, s alig vonult a fák mögé, midőn
                  meggyőződött, hogy a cigánynak aggodalma nem volt alaptalan. Különböző hangok,
                  melyek az utcán hallatszottak, egy-egy sebesen átvitt lámpa, s végre a megkondult
                  harang mutaták, hogy a népesség lábon van, s ki még kétkedett volna, azt Nyúzó
                  szolgabíró s Kenyházy esküdt versenyző káromkodásai meggyőzték, hogy az osztó
                  igazság néha kétnegyed tizenegykor sem alszik még e hazában.</p>
				<p>Hogy Viola helyzete e pillanatban éppen nem volt veszély nélküli, olvasóim könnyen
                  át fogják látni. Tengelyi kertje nem vala nagy, hogy abban valaki magát biztosan
                  elrejtheté, mihez még az járult, hogy a ház azon ablakai, melyek a kertre nyíltak,
                  világítva lévén, annak egy részére világosságot terjesztettek.</p>
				<p>Jóformán nem is kelle más, mint hogy valaki a kert sövényén meglátva a rést, őt
                  keresni jőjön, s nem mentheté meg senki. Ő azonban megszokva az ily veszélyeket,
                  nyugodtan várá a dolgok kimenetelét, s bízva jó csillagában s bátorságában,
                  nyugodtan készítgeté fegyvereit.</p>
				<p>A lárma azonban rövid idő múlva ismét csillapodott. A keresők a falu más része
                  felé tolongtak, s a távolból hallatszó szavak s a még mindig fölkonduló harang
                  Violának tudtára adák, hogy a veszély, ha nem is egészen, legalább nagy részben
                  megszűnt. Hazánkban ugyanis zsiványoknak ily alkalommal csak az első negyedóra
                  veszedelmes, mely ha elmúlt, senki nem keres mást, mint ürügyet, hogy minden
                  kereséssel fölhagyhasson. Keleti nép vagyunk, s nem azért jöttünk nyugotra, hogy
                  itt újra fáradjunk; sőt miután egyik barátomnak talán igaza volt, midőn minap
                  mondá, hogy meggyőződése szerint őseink csak azért hagyák el honukat, hogy oly
                  hazát keressenek, hol a nap később kél, s tovább aludhassanak, való igaztalanság
                  volna tőlünk, utódaiktól azt kívánni, hogy isten által a legnemesebb népnek
                  teremtve, életünket hosszú robotnak tekintsük. Viola, ki már többször hasonló
                  helyzetben levén, e nemzeti jellemet ismeri, nyugodtan, mintha nem is ő lenne, aki
                  kerestetik, fölállt s a ház felé lopódzott.</p>
				<p>E házban, ezen ablakok megett volt neje, az egyetlen lény, ki őt e világon
                  szereté, az egyetlen, kit magáénak nevezhetett, kinek nyájas szavánál a zsivány
                  érzé, hogy kitaszítva az emberek köréből, üldözve a közhatalom, elítélve a
                  törvények által, valamije még maradt, mitől őt e világ meg nem foszthatá, s mi
                  által ez élethez s istenéhez kötve érzi magát; s Viola szíve, mely veszélyek
                  között nyugodtan maradt, erősen dobogott, midőn ablaktól ablakhoz lopódzva végre
                  az utolsóknak egyike előtt megállt.</p>
				<p>A szobában, melybe látott, minden nyugodt vala. Az ágyon alvék, vagy legalább
                  mozdulatlanul feküdt neje, mellette a beteg felett őrködő Vilma ült, távolabb az
                  asztal mellett régi bibliájában az öreg Liptákné olvasott, s időről időre lábával
                  egy mellette álló bölcsőt ringatott, közel hozzá, széken, arcával épp az ablak
                  felé fordulva, Viola kisfia, korának boldog kiváltsága szerint aludva felejté
                  bajait. A szobában minden hallgatott, s Viola benézve, sokáig élvezheté a
                  viszontlátás keserű boldogságát, mely rég száraz szemeit tiszta cseppekkel tölté
                  el. E nő, ki betegen, talán a halál küszöbén önlakából elűzetve mások
                  könyörületére szorult, e fiú, ki megbecstelenített névvel, barátok s rokonok
                  nélkül, koldulva fogja föltartani életét, hogy ha majd megnő, mint apja, zsivánnyá
                  váljék ő is, e csecsemő, kinek még anyja sem kívánhat egyebet, mint hogy minél
                  előbb hagyja el e világot, melyben, ha anyja mellétől elvált, csak keserűség vár
                  reá - lehet-e szomorúbb látmány, mint ez? S mégis volt-e az üldözöttnek más
                  valamije, mit e világon magáénak nevezhete? Ha az erdőkben vagy a róna nádasai
                  között napokig bolyongott, mi vigasztalta, mi tartá föl lelkének erejét egyéb,
                  mint azon viszontlátás reménye, mely szemeit most könnyekkel tölti? Oh, nem
                  gyanítja senki, mennyi fájdalom fér meg egy emberi kebelben; nem sejdítjük, mennyi
                  nemes gondolat, mennyi szép s fönséges érzemény rejtezik sokszor még annak
                  keblében is, kinek feje fölött a világ rég eltörte az ítélet pálcáját!</p>
				<p>A csecsemő most egyszerre sírni kezde. Liptákné karjaira vette, s föl s alá járt a
                  szobában. A kis Pista szemeit dörzsölve tekintett maga körül, mintha nem tudná,
                  hol van. Egyszerre a kisfiú az ablak felé tekint, s Violát, ki mindenről
                  megfeledkezve mozdulatlanul álla ott, meglátja, leugrik székéről, s kezeit
                  öszvecsapva “apám, apám” fölkiáltások közt feléje fut.</p>
				<p>- A kegyes isten ne adja, hogy itt legyen - szóla Liptákné, ki azalatt szintén az
                  ablakhoz jött -, álmodban beszélsz, jó fiú, hallgass, hogy föl ne költsd
                  anyádat.</p>
				<p>- Édes lelkem, nénikém - szólt a kisfiú suttogva -, nem álmomban szóltam, bizony
                  itt volt, ott állt az ablaknál még kurta bundája virágait is láttam.</p>
				<p>- Hisz látod, senki sincs itt.</p>
				<p>- Igaz - felelt a fiú félig sírva -, most nincs itt, de itt volt, azt elhiheti
                  nénikém; mikor az ablakhoz jöttem, egyszerre eltűnt ott a bokrok közt, de
                  bizonyosan a kertben van, mindjárt kimegyek s előhívom.</p>
				<p>- Mi jut eszedbe, fiú? - szóla Liptákné a gyermeket kezénél föltartva -, hisz
                  apád... - És a jámbor asszony elhallgatott, nem találva szót, mellyel a fiúnak
                  azt, mit apjáról mondani akart, szelíden kifejezhetné.</p>
				<p>- Igaz - viszonzá a fiú, szemeit törülve -, apámnak el kell bújni, de ugye az nem
                  igaz, hogy apám zsivány, mint a pandúrok mondták?</p>
				<p>- Nem, nem, fiam - felelt Liptákné suttogva -, csak maradj te nyugodtan, s ne
                  szólj senkinek; érted, senkinek, még a kisasszonynak sem, én majd kimegyek, s ha
                  apád a kertben van, beszélek vele.</p>
				<p>Vilma, ki a kisfiú kiáltásánál első pillanatban igen megijedt, most maga is
                  elhivé, hogy csak álmában szólt, s magához szólítva Pistát, az ágy mellett maradt;
                  Liptákné a kertbe ment.</p>
				<p>Viola helyzete azalatt igen kétségessé vált. Visszavonulva az ablaktól, hol fia
                  által megismertetett, észrevevé, hogy mozdulatai még valaki által kémleltetnek. A
                  rés mellett, hol előbb bejött, valaki állt. A kétes világban, melyet az ablakok e
                  helyre vetének, nem ismerheté meg a leskelődőt, de látta, hogy az alak, mihelyt
                  észrevevé, hogy láttatott, azonnal visszavonult, s tisztán hallotta, hogy futva
                  távozik.</p>
				<p>Mit tegyen? A kertben nem maradhatott, sokkal kisebb s minden oldalról nyíltabb
                  volt, mint hogy abban magát elrejthette vagy védelmezhette volna. Az utcákon a
                  falu népességén kívül katonák s pandúrok álltak, benn a házban csupa idegenek,
                  kikre magát nem bízhatá. Már újra megkondult a harang, s közelgő lámpák s lépések
                  arra intének, hogy üldözői hollétéről tudósítva, ismét talpon vannak. Ily
                  körülmények közt jött Liptákné, s halkan kimondva Viola nevét, ez, mert más módot
                  nem látott, egyenesen hozzá ment, s elmondá helyzetének egész veszélyességét.</p>
				<p>- Ej, ej, miért jöttél, öcsém, éppen ma? - szólt az öreg - holnaputánig az egész
                  lármának vége lesz, s bátran jöhettél volna.</p>
				<p>- Jól van, jól, de mit tegyünk most? Bevezethet kend a házba, anélkül hogy
                  észrevennék?</p>
				<p>- Anélkül, hogy észrevennék - nem, de a nótárius nincs honn, s Vilma nem lesz
                  Júdásod, csak várj itt reám. - S az öreg bement, s Viola falhoz támaszkodva
                  nyugodtan várá jöttét. A lárma azalatt még nagyobb lőn, künn az utcán kardcsörgés,
                  s a szolgabírónak mérföldre ható káromkodása hallatszott, midőn a háznak
                  kertfelőli ajtaja megnyílván, Liptákné a várónak jelt adott; s Viola, a fal
                  mellett csúszva, úgyhogy az ablakok világa őt nem érheté, eljutott
                  menedékhelyére.</p>
				<p>- Hol van, hol? - harsogá Nyúzó a kerítés mellett - hát végre hurokra kerül a
                  drága madár.</p>
				<p>- Csak bátran, fiúk - kiabálta az esküdt jóval hátrább -, csak bátran, nincs mitől
                  félni. Aki őt megfogja, s kötözve a nemes vármegye kezébe szolgáltatja, száz
                  forintot kap. Csak előre, fiaim, hogy az ördög vigyen el.</p>
				<p>- Hát a kert másik oldalán van-e valaki? - kérdé egy óriási hang, melyben mindenki
                  a csendbiztos szavára ismert.</p>
				<p>Nem felelt senki.</p>
				<p>- Átkozott naplopók, mit ácsorogtok itt! - ordítá ismét Nyúzó Pál. - Miért nincs
                  senki a másik oldalon?</p>
				<p>- Azt parancsolta a teins úr, hogy idejőjünk - szóla közbe remegve egy pandúr,
                  mire feleletül csak egy csattanás, melyet ily sötétben könnyen pofoncsapásnak is
                  gondolhatott volna valaki, hallatszott.</p>
				<p>- Lóduljatok át a másik oldalra, de ne felette sokan, kössétek meg jól.</p>
				<p>- Ha ellentáll - kiálta ismét az esküdt -, csak mindjárt agyon kell lőni.</p>
				<p>- Majd bizony - vága közbe az érdemes főbíró -, aki agyonlövi, azt én verem agyon.
                  Azon szatiszfakciótól, hogy én akasztatom föl, nem fosztatom meg magamat.</p>
				<p>Ily készületek s rendelések között, melyek a szokott magyar pontossággal adattak s
                  teljesíttettek, Liptákné a zsiványt a kamrába egypár hordó mögé rejtette el, s
                  nyugodtan bölcsőjéhez ült, mint annakelőtte.</p>
				<p>Vilma egész testén remegett.</p>
				<p>- Ne féljen, kisasszony - szóla Liptákné nyugodtan -, hisz nemes házban vagyunk,
                  ide nem jöhetnek be; már ha ilyen miféle szegény embernél volnánk, az más, ott
                  földúlnának mindent, de nemesi kúrián biztosan van mindenki.</p>
				<p>Ez egyszer Liptákné azonban csalódott, s nemsokára meggyőződhetett, miszerint oly
                  hazában él, hol az, hogy valami törvényben áll, arra, hogy megtartassék, még éppen
                  nem elegendő ok, s hol a nemesi kiváltság, valamint donáció által nyeretik, úgy
                  csak donációk által élveztethetik egész mértékben. Miután ti. Nyúzó Pál úr a
                  kertet minden oldalról körülvevén, hatalmas kiáltásaira, melyekkel Violát
                  megadásra fölszólítá, s tüsténti fölakasztatás ígéretével kecsegteté - feleletet
                  nem nyert, bővebb vizsgálatot tartva szükségesnek, minden cerimónia nélkül,
                  embereit a résen, s másfelől a csak kilinccsel zárt ajtón bevezeté, s lámpákkal s
                  dorongokkal, virág- s dinnyeágyakon keresztül, legázolva Vilma rózsáit s Erzsébet
                  asszony szép nagyfejű káposztáját, előrenyomult a rendetlen, vad csapat mindkét
                  oldalról, míg végre a kert közepén öszvetalálkozva, az “akasztófáravaló” helyett,
                  kit kiáltott, a csendbiztos teins Nyúzó Pál urat látá maga előtt, s az egész tömeg
                  ostoba bámészkodással nézett egymás szemei közé.</p>
				<p>- Bizonyosan a házban van - szóla végre Nyúzó; s mint minden tömegnél, melynek
                  valamely tárgyról még elhatározott nézete nincs, a legjózanabb vagy legostobább
                  ötlet azonnal közvéleménnyé válik, egy perc múlva nem kétkedett senki Violának a
                  házban létéről, s Kenyházy, ki azalatt biztosítva, hogy ellenével találkozni nem
                  fog, hasonlóképp a többiekhez jött, azon tanáccsal lépett elő, hogy föl kell
                  kutatni a házat, mi általános helybenhagyással fogadtatott.</p>
				<p>Nyúzó, ki a biztost hajdújával a ház udvarába küldé, már közelgett a kert felé
                  nyíló ajtóhoz, midőn egyszerre Erzsébet asszony álla előtte, s gyöngéd asszonyi
                  hangjának fortisszimójával az egész sereget megállítá.</p>
				<p>Erzsébet jó s szelíd teremtés volt, szeretve, sőt a bálványozásig imádva férjét s
                  Vilmáját, nyájasabb, nyugodtabb háziasszonyt széles e hazában nem találhatunk - de
                  volt egy pont, melyen túl férjén kívül senki türelmét próbára nem teheté anélkül,
                  hogy észrevegye, miként magyar asszonnyal van dolga, s miként az asszonyoknak ezen
                  neme, mely, mint a rózsa zsenge korában, tán legszebben virít, őszi napjaiban
                  erősebben is szúr; - s e pont el vala érve.</p>
				<p>Erzsébet az eddig történtekről nem tudott semmit. Tengelyi kilenc óra felé az
                  ispántól bizonyos sürgetős tárgy iránt levelet kapott, s oda ment; Vilma, mint
                  tudjuk, Violáné betegágyához, Erzsébet ágyába vonult, hol hamar elaludva, sem
                  arról, hogy Viola házában elrejtezett, sem hogy itt valaki által kerestetik,
                  legkisebb fogalma nem volt. Midőn tehát a lárma oly fokra hágott, hogy gyönyörű
                  egészsége s még jobb lelkiismerete mellett sem aludhatott tovább, kiugorva ágyából
                  a kertbe nézett, s mikor a káromkodást hallá, s eltiprott büszkeségét, a nagyfejű
                  káposztát látva, mindennek okát megtudá: olvasóim, kik mindenesetre magyarok s
                  talán házasok is, képzelhetik a nemes haragot, mely e női kebelt földúlá.</p>
				<p>- Hát mi ez? - szóla nem éppen kellemes, de annyival inkább szívreható discanttal
                  - ki mer sötét éjszaka becsületes emberek házára törni; micsoda haramiák,
                  zsiványok, gyilkosok dúlongnak itt? Ki, mindjárt ki, takarodjatok azonnal, ez
                  nemes ház, itt nincs keresete senkinek, akit nem én hívok meg. A kárért majd
                  lakolni fogtok.</p>
				<p>Nyúzó, kinek ezen szavak között, nem tudom miként, a violenciális törvények
                  jutottak eszébe, s ki másrészről tekintélyét veszélyeztetve látta, kissé
                  megzavarodva igazolni akará cselekvése módját.</p>
				<p>De Erzsébet, zavarodását észrevéve s jól tudva, hogy a jog mellette szól, nem
                  akará hallani igazolását, s annyival hevesebben támadta meg a főbírót, mennyivel
                  inkább utálta őt, s mennyivel tökéletesebben akarta használni ez alkalmat arra,
                  hogy neki azt, mit közönségesen egy kis poézissel, igazságnak szoktunk nevezni,
                  megmondja. Hiába! minden embernek megvannak szenvedélyei, s azok többnyire
                  annyival ellenállhatlanabbak, mennyivel nemesebb a kútfő, melyből származnak.
                  Miként volna a többiektől különböző Erzsébet, miként kívánhatnók, hogy midőn
                  keblének egész haragja föltámadt, eszébe jusson: a főbíró bosszúja mennyit árthat
                  a legtökéletesebb jegyzőnek is.</p>
				<p>- Tengelyiné asszonyom - szóla végre a főbíró, mérgében elfojtott hangon -,
                  mérsékelje magát. Én a nemes vármegye nevében jövök, gondolja meg, hogy elöljárója
                  áll előtte.</p>
				<p>- Elöljáróm! - kiálta Erzsébet - zsiványok, latrok elöljárója az úr, nem az enyim.
                  Mit nekem vármegye, mit szolgabíró; én nemesasszony vagyok, s majd meglátom, ki
                  mer engedelmem nélkül házamba jőni?</p>
				<p>Nyúzó ildomos úriember volt, ki magát szükség esetében lábbal tiportatá - ha ti.
                  valami haszonnal járt, de végre türelmének főképp egy jegyző család irányában
                  megvoltak határai, s azok rég áthágattak.</p>
				<p>- Azt meg fogjuk látni - ordítá félig magánkívül -, előre, legények! be a házba,
                  kutassátok ki minden szögletét, míg a zsiványra akadtok. Aki ellentáll, azt
                  kössétek meg, majd meglátjuk, ki parancsol itt!</p>
				<p>- Botot adjatok, botot! - kiálta Erzsébet dühösen, s fölemelve férje pálcáját,
                  melyet egy szolgáló kezébe adott -, opponálok! - harsoga diadalmas hangon, mely
                  előtt az esküdt, ki épp előtte állt, megijedve hátrált, s Nyúzó maga meghökkent.
                  Azonban, mindamellett nem hiszem, hogy Tengelyiné jogai tiszteletben tartattak
                  volna, ha szerencsére Ákos s Macskaházy nem jőnek még jókor, s megtudva minden
                  körülményeket, hogy az egész gyanú egy ismeretlen zsidó szavain alapszik, ki talán
                  Viola cimborája, s csak tévedésbe akará hozni a keresőket, a felbőszült
                  szolgabírót vissza nem tartóztatják. Miben Macskaházy annyival munkásabb vala,
                  mert meggyőződve, hogy Viola a háznál nincs, átlátá, mi jól lehetend az egész
                  történetet Tengelyi gyanúsítására használni.</p>
				<p>A ház belsejében azonban rémülés vala. Vilma remegve s halotti halványsággal
                  arcain járt a szobában föl s alá. - Imádkozzál, fiú, apádért - szólt Liptákné a
                  kis Pistához, s míg az ártatlan gyermek, kezeit éghez emelve, könnyező szemekkel
                  mondá el miatyánkját, ő maga az ablaknál nézé s hallgatá a történteket. Csak Viola
                  maga, ki rejtekében a közelgő vészt hallá, s pisztolyát készen tartá, hogy
                  fölfedeztetvén önszívébe lője, s neje, ki az ágyon magánkívül feküdt, maradtak
                  nyugodtan. Midőn a dolgok Ákos jötte által jobb fordulatot vőnek, Liptákné ismét
                  nyugodtabb lett, s Vilmát, ki most sírásra fakadt, vigasztalni kezdé. A kisfiú,
                  nem értve semmit, de biztatva, hogy apjának semmi baja sem lesz, felkelt, s
                  bámulva törülgeté szemeit, midőn egy új történet valamennyiök figyelmének más
                  irányt adott.</p>
				<p>“Tűz!” harsoga künn az utcán. “Tűz, tűz!” hangzék az udvaron. “Tűz!” ordítá az
                  egész tömeg, mely a kertben állt, s midőn a harang félreverése közben a láthatár
                  egyik oldalán világosság terjede el, a sokaság futva oszlani kezde. Csak a
                  foglárok s pandúrok maradtak Nyúzó parancsára helyeiken, ki még mindig azt
                  reménylé, hogy Violát itt fogja találhatni. De midőn végre az udvarból egy kocsis
                  jött, s azt kiáltá, hogy az alispán kertje ég, s minden kazlai lángba borultak, a
                  közhatalom is futásnak indult, s a szérűk felé tolult, hogy azt, mi a közállományt
                  legközelebbről érdekli, az alispán úr szénáját megmentse. - Egy perc, s Tengelyi
                  házában, az oda tartozókon kívül nincs senki többé!</p>
				<p>- Az istenért! mentsd meg őt - szóla Vilma Liptáknéhoz -, csak hamar, mielőtt
                  visszajőnek.</p>
				<p>- Ne féljen, kisasszony, nem érik őt utol oly hamar. Szüléinek ne szóljon semmit,
                  főképp édesatyja nem bocsátaná meg soha.</p>
				<p>S Liptákné a kamrába ment. Vilma anyját kíséré szobájába, hol ez, fáradtan annyi
                  fölindulás után, székre veté magát és sírva fakadt.</p>
				<p>- Úgy, most mehetsz - szóla Liptákné, félretolva a hordókat, melyek alatt Viola
                  rejtve volt. - Az alispán szérűjén tűz van, menj ki a falu másik oldalán, ott nem
                  tart föl senki, úgyis talán kedvedért rakták e tüzet.</p>
				<p>- Hallja kend, még egy szót - mondá Viola -, én a nótáriuséknak sok köszönettel
                  tartozom, befogadták szegény feleségemet, azt isten fizesse meg nekik, s megtarták
                  életemet, azért majd én köszönök. Mondja meg neki kend ezt: Tudom, hogy
                  vasládájában mind neki, mind főképp a tiszteletesnek nagybecsű írásai vannak,
                  ezeket tegye más helyre, s őrizze jól. Neki hatalmas ellenei vannak, s bizonyos
                  uraknak s asszonyoknak nagyon fáj foguk az irományok után. Értette kend?</p>
				<p>S Liptákné fejével jelt adott.</p>
				<p>- Hát mondja meg kend aztán a nótáriusnak, s most isten áldja meg.</p>
				<p>S a zsivány a kertajtón kilépve a kerítés felé sietett, midőn egyszerre valaki
                  bundájánál megfogá.</p>
				<p>- Ki az? - kérdé Viola, baltáját emelve.</p>
				<p>- Hát nem ismersz - felelt Peti -, nos, mit mondasz az illuminációhoz?</p>
				<p>- Nem tudom, hogy jöttem volna ki sötét lyukamból, ha tüzet nem raksz, mindjárt
                  tudtam, hogy te voltál; isten áldjon meg érte.</p>
				<p>- De most hamar Sz.-Vilmosra - szóla Peti a kerítés résén, mely jóval szélesebbé
                  vált, áthágva -, nézz oda - szóla tovább a mellékházra mutatva -, mernék fogadni,
                  hogy az az átkozott Macskaházy áll ott.</p>
				<p>- Ha az ördög fia is, csak menjünk - szólt Viola. S a két cimbora sebes léptekkel
                  haladott az utcán végig, s a kovács háza mögött eltűnt, míg Macskaházy, mert
                  csakugyan ő vala ott, megösmerve Violát, fejcsóválva haladt a szérűk felé.</p>
			</div>
			<div type="chapter">
				<head>6</head>
				<p>A nap, mely e történetdús éjszakát követé, vasárnap vala. A tiszaréti templom
                  harangja lassú kongásaival rég ájtatosságra hívta a népet, mely Vándory vigasztaló
                  szónoklatánál az előbbi est zaját s az élet egyéb bajait feledé. Az úri házban
                  melynek vallásossága, mint más magyar úri családoké inkább közgyűléseken, hol a
                  linzi s bécsi békekötés került szőnyegre, mint templomban vala észrevehető,
                  mindenki a várt nemes vendégek elfogadására készült. Ákos s nővére, Etelka, a
                  kertben sétáltak. Egyike vala ez azon szép őszi napoknak, milyeket, honszeretet
                  nélkül legyen mondva, csak Magyarországban találtam, s melyeknél néha eszembe jut,
                  hogy nemzetünk is, miként hazája, csak a bizonytalan tavasz s változékony nyár
                  után fogja feltalálni állandóan derült napjait. Dél közelgett, s a nap meleg
                  sugárokkal tölté a tájat, melynek új vetései ismét zöldellni kezdének, s csak
                  itt-ott egy darab fölszántott vagy még tarlóban álló föld emlékezteté a nézőt,
                  hogy a virágzás s gyümölcsözés napjai mögötte s nem előtte fekszenek. A fák
                  színezett lombján gyönge szálak függnek, mintha az ősz tövéhez akarná kötni a
                  fonnyadó leveleket, hogy ne hulljanak el, s ne takarják száraz vázaikkal a még
                  zöldellő mezőt, hol a magas georginák s szerény őszikék, habár a dér egyes
                  leveleiket elfonnyasztá is, még derült színekben állnak.</p>
				<p>A testvérek hallgatva jártak egymás mellett a kert száraz levelekkel takart utain,
                  míg Tünde, az egy, kinek Ákos agarai között e kiváltság adatott, majd egy madár
                  vagy lehulló levél után futva, majd a sétálókat körülugrándozva, s ismét
                  elszaladva, saját módja szerint élvezé a kert gyönyöreit.</p>
				<p>- Mi bajod, kedvesem? - szóla végre Ákos testvéréhez, ki épp egy fonnyadt
                  georginát néze meg - te ma kedvetlen vagy.</p>
				<p>- Én? - viszonzá a leány mosolyogva, midőn nagy fekete szemeit a virágról bátyjára
                  fordítá - úgy látszik, nem vagy jobb Macskaházynál, ki, ha évenkinti sárgaságában
                  narancs szemeivel körültekint, az egész világot egy roppant sárgadinnyének
                  látja.</p>
				<p>- Igazad van - monda Ákos, maga is elmosolyodva -, szörnyű unalmas vagyok.</p>
				<p>- Kétségkívül; de ez a magyar nemesi jogok közé tartozik, s főképp testvérek közt
                  régi szokás, cseppet se erőltesd magadat.</p>
				<p>S a víg leány ismét virágaihoz fordult, s Ákost gondjaira hagyá, mi a
                  vigasztalásnak majdnem mindig legjobb, de egyszersmind azon neme, melyet
                  legritkábban találunk. Minden fájdalom, s főképp azon rossz kedv, mely hozzá oly
                  hasonló, hogy nem ritkán annak tartatik, ha külső okoktól táplálékot nem nyer,
                  enyhülni szokott; s mindenki öneszével legjobban fel tudja találni vigasztalását.
                  Barátaink, kik inkább bármi mást tűrnek, mint hogy magokat velünk elunják, nem
                  engednek erre időt, s midőn vigasztalni vagy mulatni akarnak, nemcsak
                  diszharmóniába jőnek érzelmeinkkel, hanem bánatunk ellen küzdve, eszünket annak
                  védelmére buzdítják, s a vigasztalásnak sikere közönségesen csak azon meggyőződés,
                  hogy bajunk nagyobb, mint elébb magunk gondoltuk. Ha olvasóim azon emberekre
                  visszaemlékeznek, kiket egykor barátaiknak neveztek, míg azon nagy
                  reménybankrottnál, melyen keresztülmentek, ismerősökké devalváltattak, nem jut-e
                  sok keserű óra eszökbe, mely épp ezen túlbuzgóság által hosszabbíttatott meg? Ha
                  szomorú vagy, s magad sem tudod, miért, hű pajtásod addig fog kérdezni, míg végre
                  eszedbe jut; ha valamely kis kellemetlenség ér, olyan, mely inkább bosszantó, mint
                  fájdalmas, s melyet a jövő órában elfelednél, Piladesed annyira fárad még másnap
                  is, hogy felejtsd, annyira kötözgeti kis sebedet, mely magától sokkal gyorsabban
                  gyógyulna meg, hogy háladatlanság nélkül sem páratlan szeretetét, sem a
                  kellemetlenséget, mely arra okot adott, nem felejtheted. Igaz, ha nagy bajba
                  esünk, s valóban segélyre szorulunk, barátaink e kellemetlen hibájokat egyszerre
                  le szokták tenni, és nemigen alkalmatlankodnak szolgálatukkal, de nem jut-e
                  eszünkbe ilyenkor: mennyivel jobb lett volna, ha e nonintervenció elvét előbb
                  kezdik alkalmazni, vagy mindazon jóakaratot, azon számtalan parányi áldozatot,
                  melyekkel terhünkre voltak: ez egy alkalomra teszik el, s mit szeretetök nekünk
                  szánt inkább egyszerre, mint fillérekben nyújtják, azaz úgy, hogy kis öszveg is
                  elviselhetetlen. De ki tehet róla! kereskedő században élünk, s nincs mit bámulni,
                  ha azok is, kik látszólag önzés nélkül ragaszkodnak hozzánk, legalább azáltal
                  nyerészkednek rajtunk, hogy a lehető legolcsóbb áron legtöbb köszönetet aratnak, s
                  minél kisebb szolgálatokért a lehetőségig sok háladatosságot cserélnek be. Kinek
                  az ég oly barátot adott, kire ez észrevételek nem illenek, az áldja sorsát, mert
                  bizony a kivételek közé tartozik. Ákos ezekhez számítható, s azon sok
                  szerencseadományok között, melyekért a tiszaréti úrfi a megyében boldognak
                  tartatott, mint például, hogy apja alispán, anyja született bárókisasszony, hogy
                  szép s nagyrészint pusztai birtok vár reá, én csak egyért irigyelhetném, ha ti.
                  azt, mit a sors magunknak is adott, mástól irigyelni lehetne, s ez nővére.</p>
				<p>Fájdalom, hogy olvasóimnak nem mutathatom be; leírásommal nem fogják beérni. Sok
                  szeretetre méltó asszony száll sírjába, ki mint Hegel elmondhatná: hogy csak egy
                  ember által értetett, s hogy ezáltal is félreértetett; mert az egy, ki előtt
                  szívét egészen kitárta, lázas állapotában csak képzelete szemeivel látta
                  szépségét; hát a szegény regényíró hogy boldoguljon nők leírásával, főképp ha
                  tárgya Etelkához hasonló, kinél maga a festő zavarodásban keresné színeit? Ily
                  szőke haj s fekete szem, ily szabályos vonások leírására tenta s papiros vajmi
                  szegény eszközök; s hát a nyájas arc színezetéről mit mondjak? Ha havasról szólok,
                  melynek csúcsát a nap első sugárai pirosra festik, míg aljok tiszta fehéren
                  csillog, s nem találhatod az egymásba folyó színek határait, talán legjobb képét
                  adom, s mégis a hideg bérc, a mozdulatlan jéghalom eszedbe fogja-e juttatni a
                  nyájas hölgy piruló arcait, sötét szemének ragyogó tekintetét, a piros ajkak
                  mosolyát, egyszóval a lelket, mely szép arcain elédbe sugárzik, s mint nyári est
                  bájos világítása a legcsúnyább tájt, úgy a legközönségesebb arcot is széppé
                  tehetné? Etelka azon ritka egyediségek egyike, kiknek egész valója oly harmóniában
                  áll, hogy nem is gyanítjuk, mennyire kitűnők egyes tulajdonai, s ha azon
                  előítéletnek, hogy ész és szív ellentétben áll, mely nagyrészint olyanok által
                  terjesztetik, kik a kettőnek egyikét sem bírják, cáfolatra lenne szüksége, pár nap
                  Etelka társaságában elég, hogy alaptalanságáról meggyőződjünk.</p>
				<p>Testvérénél pár évvel fiatalabb, mégis Etelka vala az, ki Ákos szenvedélyességét
                  mérséklé, ő, kire ez szíve titkait bízta; s pedig annyival szívesebben, mert
                  tudta, hogy azok, mi ily titoknál, mint Ákoséi, egyke a fődolgoknak, legsebesebb
                  úton jutnak Vilmához, kit nővére mindazon barátsággal fogott körül, melyre
                  asszonyok csak az ő korában, s akkor is vajmi rövid időre képesek!</p>
				<p>A testvérek végre fölmentek a csigadombra, honnét a falu, a nyugodt Tisza s a
                  határtalan róna meglátszott.</p>
				<p>Jőnek - szólt Etelka Sz.-Vilmos felé fordulva, honnét nagy porfelleg a várt nemes
                  vendégek közelítését hirdeté -, egy óra múlva zaj lesz a házban.</p>
				<p>- Adná az ég, hogy száz mérföldre lehetnék - szólt Ákos sóhajtva.</p>
				<p>- Talán kevesebbel is beérnéd, ott a faluban, nem messze tőlünk, a jegyző házánál,
                  nemde?</p>
				<p>- Ne szólj erről, ha csak rágondolok, sírhatnám; tudod, tegnap mi történt?</p>
				<p>- Elég lármát ütöttetek, hogy meghalljam.</p>
				<p>- Én nem reménylek többé.</p>
				<p>- Ne szólj ilyeket, Vilma szeret, te változni nem fogsz, s atyánk...</p>
				<p>- Atyám? ha más akadály nem lenne - szóla Ákos szenvedéllyel -, én tisztelem őt,
                  de e tiszteletnek megvannak határai, s ha Vilma s apám egymás mellett nem férnek
                  meg szívemben, kész lennék kiszakítani annak képét, ki előítéleteknek fia
                  boldogságát áldozza föl; de reménylhetem-e ezt Vilmától? s hidd el, az öreg
                  Tengelyi kérlelhetlenebb atyámnál.</p>
				<p>- Ne hidd, Tengelyi imádja leányát. </p>
				<p>- Nem ismered őt. - Igen, Tengelyi imádja leányát; vagyona, élete, nincs e világon
                  semmi, mit érte föláldozni kész nem volna, egyet kivéve, s az becsülete; de mi ezt
                  csak távolról érdekli, abban az öreg kérlelhetlen. Azon szerencsétlen beszélgetés
                  után, melyben mostohánk, ki szerelmemet észrevevé, értésére adta, hogy leányával
                  ritkábban jöjön házunkhoz, Tengelyi hozzám jött, s elmondva a történteket, kért,
                  kíméljem meg házát látogatásaimtól, miután - mint keserűen kifejezé - nem jó, ha
                  ily magas rangú ifjak szegénylánnyal társalkodnak. Azóta, ha az utcán találva
                  házáig kísérem, valahányszor a kapuhoz érünk, mélyén meghajtja magát, s én
                  mehetek. Szóltam nejével, ki, isten áldja meg érte, mindig pártomat fogta, de az
                  asszony, ki nem éppen vakon engedelmeskedik férjének, azon válasszal utasított el,
                  hogy ez egyben férje kérlelhetlen. Szóltam Vándoryval, s minden optimizmusa
                  mellett csak azon vigasztalását nyerhetém, hogy várnunk kell. S most gondold
                  magadnak ehhez a tegnapi méltatlanságokat, melyeket Tengelyi egészen családomnak
                  tulajdonítand, s hogy a közelgő tisztújításnál ellenkező pártokon állunk, legalább
                  mint ő hiszi, mert magam részt venni e pártoskodásban nem fogok; - s azután
                  remélj, ha tudsz.</p>
				<p>- S én reménylek - szóla nyugodtan Etelka, testvére kezét fogva -, hol egy részről
                  minden nemes érzemény, a másikról csak okok szólalnak föl - a győzelem nem mindig
                  azon ügye, melyet legjobban védelmezni, de azé, melyért legmelegebben érzeni
                  lehet.</p>
				<p>- Gondolod - szóla örömében, szenvedélyesen megcsókolva nővére kezét Ákos -, oh,
                  csak ezt tudjam, csak arról legyek bizonyos, hogy elleneim fondorkodásai nem
                  fogják elidegeníteni tőlem szívét.</p>
				<p>- Ákos, Ákos miket beszélsz - szóla közbe mosolyogva Etelka - mily ellenek? mily
                  fondorkodások? Hogy ti ifjak, mint Vándory mondja, csakugyan nem ismerhettek
                  középutat semmiben, s mint az újonc, ki először áll ellenség előtt, vagy vakon
                  mentek elébe minden veszélynek, vagy minden bokor megett egész tábort, minden
                  hulló levélben ágyúgolyót képzeltek. Ki fondorkodnék ellened? hisz maga Tengelyi
                  belsejében talán fiát sem szereti inkább náladnál, s valahányszor lát, alig
                  győzheti le magát, hogy nyakadba ne boruljon; s hidd el, ha ez nem lenne is így,
                  ha apja, anyja, az egész falu vagy az egész ország, frigybe lép ellened s egy évig
                  szüntelen rosszat mond rólad, Vilmát nem fogja megtéríteni. Mi lányok gyöngék
                  vagyunk, s nem tudunk akarni, azt mondják legalább, s meglehet, igaz; de épp ez
                  biztosít szerelmünkről; ha százszor bebizonyítják, hogy szívünket érdemetlennek
                  adtuk, ha okaik meggyőztek is, mit használ? nincs erőnk mást akarni.</p>
				<p>- Kedves Etelkám, mi boldoggá téssz! hát néha szóltok felőlem?</p>
				<p>- Ha magam vagyok Vilmával, nehéz volna másról szólani. Tudod, én Tengelyi nagy
                  proskripciójától ment vagyok, s mint elébb, úgy most majdnem naponként elmegyek
                  barátnémhoz. Az öreg eleinte kissé dörmögve fogadott, de miután zongorához ültem s
                  egypár kedves dalát énekeltük, komolysága eloszlott, s valahányszor ismét eszébe
                  jut, egy negyedóra alatt lemuzsikáljuk. Vilma imád, kezdetben, mikor elmaradásod
                  okát nem tudta, szomorkodott, miután tőlem meghallá, nyugodt lett, s most
                  vigasztalásaim után ismét teljes reménnyel néz a jövőbe.</p>
				<p>- Csak láthatnám, csak egyszer egy percre ismét.</p>
				<p>- Majd meglátjuk, ki tudja, talán nemsokára, ha az öreg Tengelyi majd a
                  tisztújításra megy; addig legyen türelmed. De most menjünk, a kortesek mindjárt
                  itt lesznek, érkezésök szép lesz, azt látnunk kell.</p>
				<p>- Hát gondolod, hogy Vilmát látni fogom? - szóla Ákos, visszatartva Etelkát, ki
                  már a ház felé indult - kérlek az istenre, ne vond el tőlem pártfogásodat.</p>
				<p>- Bizonyos lehetsz, csak még pár napi türelem, s meglátod őt.</p>
				<p>Ákos szenvedélyesen keblére voná a szólót, s a két testvér sietve indult a ház
                  felé, honnan távol fergetegként iszonyú rivalgások hallatszottak.</p>
			</div>
			<div type="chapter">
				<head>7</head>
				<p>Nálunk magyaroknál minden teremtés, nagyban vagy kicsinyben, legyen az barátságos
                  ebéd vagy sarkalatos törvény - fájdalom, nem a világossággal, hanem lármával
                  kezdődik, s így olvasóim képzelhetik a zajt, mely most Réty házát eltölté.
                  Kocsisok s hajdúk, kik mindenfélét hordozva ide s tova siettek, a konyhában a
                  szakács kuktáival, a pincében az ispán s udvari bíró, a kamarákban a gazdasszony s
                  szolgálói, mindenki lármáz, parancsol, veszekszik, hogy ki-ki alig hallhatja saját
                  szavát; s a nagyságos asszony, ki a felső emelet közép ablakánál várja vendégeit,
                  s a csend helyreállítására már utósó pesztonkáját is leküldé, anélkül hogy más
                  sikert tapasztalna, mint hogy a zaj egy hanggal erősebb lett, alig tarthatja meg
                  azon nyájas mosolygást, melyet a megye úgyis csak három évről három évre, épp a
                  tisztújítások előtt, bámulni szokott.</p>
				<p>A tornácon Réty alispán úr, Kislaky Bálint, Nyúzó főbíró s még nehány tekintetes
                  elvbarátai pipázgatnak, s a háznak egypár szegény rokona, ki ily alkalommal mindig
                  meghívatik, majd valakinek pipát gyújtva, majd más szívességgel szolgálja le
                  meghívatásáért tartozó háláját; míg Macskaházy a dóriai oszlopok egyikéhez
                  támaszkodva alázatosan jártatja körül kis szemeit az egész társaságon.</p>
				<p>E társaság, melyhez Magyarországban - főképp tisztújítások előtt majdnem
                  mindenütt, külföldön sehol hasonlót nem találhatnánk, számra kevés, de oly
                  egyedekből áll, kik Taksony megyében kétségen kívül a legkitűnőbbek.</p>
				<p>Az első, ki közöttük figyelmünket magára vonja: Kislaky Bálint, ismerősünknek,
                  kivel Réty Ákos társaságában a törökdombon találkoztunk - apja. A jámbor öregen
                  sok van, amit szeretni, kevés, mit leírni lehet. A kis gömbölyded férfi szép ezüst
                  hajával s piros arcaival, kinek ajkai mindig mosolyganak, szép kék szemei mindig
                  jószívűen tekintenek reád, tárt kebellel áll előtted. Hosszú elbeszélései,
                  melyeket minden alkalomnál ismétel, s melyeknek - nagy kárukra épp végét feledé
                  el, néha untattak, de észrevéve, hogy e férfiban éppoly kevés hamisság van, mint
                  meséiben, neki e kis hibát mindenki megbocsátá, és jobban érzé magát társaságában,
                  mint a legelmésebb körben.</p>
				<p>A többiek közül, kik az alispán tornácán mulatnak, azonban leginkább két személy
                  vonhatá magára az idegen figyelmét. Szükség, hogy olvasóim e két, a megyében
                  kitűnőknek tartott egyediségekkel megismerkedjenek. E két férfiú mindenesetre
                  megérdemli figyelmöket, habár a teins alispán úrral egy véleményben nem lehetünk
                  is: hogy az egész világon hasonlójukat nem lehet találni - mert részünkről azt
                  hisszük, hogy az úgynevezett “originális” emberek faja,
                  mely, fájdalom, mindenütt feltalálható, egymáshoz más közönséges embereknél még
                  inkább hasonlít. A megyeház győzhetlen várnagyát, Karvaly Ágostont, s legdrágább
                  adószedőjét, Sáskay Tamást értem, s annyit túlzás nélkül mondhatok, hogy hozzájuk
                  hasonló egyediségeket az egész megyében hasztalan keresnénk, mi az adózó népnek
                  nem kis könnyebbségére szolgál.</p>
				<p>Karvaly Ágoston régi nemesember vala - olvasóim természetesnek fogják találni,
                  hogy leírásomat e megjegyzéssel kezdem; nálunk, hol e nehány szócskával: “nemesember vagyok”, hídon s utakon átmehetünk fizetés
                  nélkül, olvasóim talán szinte nem fognak semmit kívánni személyeimtől, kiket ily
                  előfigyelmeztetéssel vezetek elejökbe, vagy legalább, mint más bírák kegyesebbek
                  lesznek irántok. Múltja, önmagára nézve, egyike a legérdekesebbeknek, és sajnálni
                  lehet, hogy története, melyet egészen Goethe modorában, azaz: életet s költészetet
                  vegyítve szokott elmondani, a jövő kornak nem fog feltartatni. Édesapjának ötödik
                  fia, ki ismét édesapjának ötödik gyermeke levén, a karvali birtoknak csak számolás
                  útján kitudható részét kapta örökségül (mert a Karvaly családnak nemzetségfája
                  csaknem az ötszám sokszorozási táblájához hasonlított), Ágostonunkra nem nagy
                  kiterjedésű birtok ugyan - a közmondássá vált hét szilvafa már apjára sem illett
                  -, de legalább annyi jutott, miből magyar nemesember, ki, mint tudva van, inkább
                  jogaiból, mint földjéből tartja magát, becsülettel elélhet. Gyermekségét apja
                  kúriája körül nemes rokonaival birkózva, vagy a libapáston falusi fiúkkal
                  verekedve tölté; s ezen - a klasszikus Homér hőseinek neveltetésére emlékeztető
                  előkészület után - a pataki kollégium, hol társai közt mindig az utósó, s az
                  agarászat, hol mindig az első volt, oly tökéletesen kimívelék az ifjú szunnyadó
                  tehetségeit, hogy apja, kinek szemei, ha fiát káromkodni hallá, nem tudni,
                  örömében-e vagy talán azért lábadtak könnyekbe, mert ilyenkor rég elhunyt édesapja
                  jutott eszébe, minden túlzás nélkül elmondhatá, hogy ily fiú az egész megyében
                  nincs. Testvérei néha panaszkodtak, hogy kissé verekedő természetű, de becsületére
                  mondhatjuk, hogy soha erősebb emberrel szembe nem szállt, sőt inkább elfutott,
                  mint hogy valakit azon kellemetlenségnek kitegyen, mely major potentiae actióból
                  következni szokott.</p>
				<p>A Karvaly család szerencséjére - mert másképp ennyi próbatételek után az öt
                  testvérfejeknek egyike mégis gyöngének találtatott volna - az 1809-i fölkelés a
                  bátor ifjút a haza védelmére szólítá fel; s nincs mit csudálnunk, ha a nemesség
                  őt, ki harcias tulajdonainak már annyi jeleit adta, hadnagynak választá. E háború,
                  melyet felejtenünk nem kell, mert a magyarnak, vagy inkább nemességének nagy
                  nemzeti adóssága ez, melyet ha isten megsegít, egykor kamatos tőkével lefizetend -
                  hamarébb végződött, semhogy Karvaly rendkívüli vitézségét megmutathatta volna;
                  minden, mit felőle mondhatunk, az, hogy a nagy stratégikus remekletben, mely által
                  Xenophon visszavonulása homályba állíttatott, senki által nem előztetett meg, s
                  hogy senki az egész megye ezeredéből e veszélyes időben saját tűzhelye védelmére
                  nálánál elébb haza nem érkezett; mely érdemről azonban ő, mi az erény jellemző
                  tulajdona, inkább hallgatott.</p>
				<p>Van, mint mondják, az egyenruhában valami, az asszonyokra nézve ellentállhatlan;
                  azért-e, mint némelyek hiszik, mert jövendő urokat szívesben választják azon
                  rendből, mely minden egyebeknél inkább subordinációhoz szokott? vagy azért, mert
                  az egyenruha a férfiakat egymáshoz hasonlóbbakká teszi, s ha, ami néha mégis
                  megtörténhetik, előbbi kedvesöktől nem értve - változásra látnák magokat
                  kénytelenítve, mihelyt szívök ugyanazon ezrednél maradt, s bálványozásuk tárgyában
                  csak az arc változott, nem is vádoltathatnak állhatlansággal? - nem mondhatom, de
                  annyi bizonyos: hogy midőn Ráczfalvy asszonyság Karvalyt huszárruhában látta,
                  sugár termete, s a remekül pödört bajusz oly tökéletesen megtevék hatásukat, hogy
                  ő - ki, mint az egész környék tudta, noha kötelessége lett volna, még egykori
                  férjét sem szerette - soha a kék eget nem nézhette többé anélkül, hogy Ágoston kék
                  dolmánya ne jutott volna eszébe, ki mentéje sujtásaival a szegény asszonyi szívet
                  oly erősen fonta körül, hogy a varázs csak papi áldás által oszolhatott el.</p>
				<p>Voltak a megyében, kik Karvalyt ez alkalommal haszonleséssel vádolták, s főképp
                  Ráczfalvyné rokonai, kik tőle örökséget vártak, lármáztak; sőt voltak, kik a
                  menyecskét jóval ötvenen túlnak hirdeték. Én azonban, ki az asszonyt legfelebb
                  negyvenkilenc évesnek tartom, s jól tudom, mennyire fáradt férje, hogy azon
                  vagyont, melyért állítólag házasságra lépett, minél hamarább elköltse, sőt, hogy
                  miután minden egyéb lassanként elfogyott, az utósót, mi megmaradt, azaz nejét is
                  odahagyta, sem az egyik, sem a másik rágalomnak hitelt nem adhatok, s olvasóimat
                  biztosokká teszem, hogy Karvaly, mennyiben Ráczfalvy úrtól örökölt, legalább híven
                  teljesíté az örökös kötelességeit, s nemcsak igen sokszor siratta halálát, hanem,
                  mi sok népek által még szentebb kötelességnek tartatik, teljes mértékben
                  megbosszulta jóltevőjét.</p>
				<p>E katasztróf után Karvaly ismét saját közlegelőjére szorult, s ha házassága által
                  magának szerencséjére ellenségeket nem szerez, alkalmasint a nagy kortescsapat
                  közt tűnt volna el. De ismert dolog, hogy alkotmányos országban az előhaladás
                  legjobb módja nem az, ha minél több barátokat, hanem az, ha olyan elleneket
                  szerzünk magunknak, kik a gyöngébb párthoz tartoznak; s minthogy Karvaly üldözői
                  szinte a kisebbségben maradt félhez számíttattak, ő maga a többségtől pártolva,
                  csakhamar várnaggyá, hajdúkapitánnyá, sőt tiszteletbeli esküdtté emeltetett, s
                  mindazon kényelem- s tiszteletben részesült, mely ezen helyzettel összekötött.</p>
				<p>E férfiú ellentéte Sáskay Tamásban áll előttünk. Vannak társaságok, hol két
                  barátot nem találunk; olyan, hol pár egymást becsületesen gyűlölőre ne akadnánk,
                  talán nincs a világon; s természetes, ha Taksony megyében e szerepeket Karvaly és
                  Sáskay vállalták magukra. Maga e férfiaknak külseje mintegy ellentmondott
                  egymásnak, és Sáskaynak elsárgult papírhoz hasonló képe, melyet valaki, mert
                  kellemetlen dolgokat tartalmazott, haragjában elgyűrt, száz redőivel éppúgy nem
                  illett Karvaly verhenyős arcához, mint nagy szorgalommal előre fésült színetlen
                  haja a várnagy borzas fejéhez, s ha felszólaltak: első pillanatra észrevevéd, hogy
                  az egyiknek rekedt, vékony hangja a másiknak hatalmas basszusával soha össze nem
                  hangozhatik. E különbség, mely személyökben létezett, magokviseletökben is
                  feltűnt. Karvalynak fő tulajdona a nyíltság volt, sőt Taksony megye közönségének
                  egy része azt hivé, hogy kapitánya csöppel sem volna kevésbé szeretetre méltó, ha
                  ezen erényből jóval kevesebbet bírna. Sáskay magába zárkózva, még ha aziránt
                  kérdeztetett is: hány óra? csak meggondolás után s bizonyos óvások mellett felelt,
                  s nála - oh, közönség - ismét azt találák sokan, hogy kár annyit zárkózódni,
                  miután mint gyógyszertárakban azon láda külsején, hol a méreg tartatik, úgyis
                  olvashatja mindenki: mit rejt. Még azon sok közeledési apróságok is, melyek
                  férfiak között a mívelt világban léteznek, s valahányszor tűz kell, vagy
                  burnót-szelencénket otthon feledtük, eszünkbe juttatják: hányszor szorulunk
                  embertársainkra, s oda vezetnek, hogy haragunkat kiprüsszögjük vagy elfüstöljük, e
                  két férfira nézve nem léteztek. Sáskay, gyalázatára, nem pipázott; Karvaly
                  homályos velejét burnóttal nem szokta tisztítani, s nem volt remény, hogy e két
                  úriember valaha másképp, mint ebédnél lehet egy véleményben.</p>
				<p>Sáskayt életében sok szerencsétlenség érte; csak azon legnagyobbat említem,
                  melyről erős lelkületénél fogva, maga ugyan sohasem szólt, de mely a megye
                  jegyzőkönyvében áll. Főadószedő korában tudniillik a reábízott pénztárban hiány
                  találtatott, s habár eleget mondá ő, hogy a pénz ellopatott, s habár az egész
                  megye hitt szavának, sőt nem is kétkedett senki, hogy Sáskay a tolvajt látta is,
                  mikor szobájából kiment, mit használt! A kormány ez egyszer, Sáskay nézete szerint
                  is, mind a hazai, mind a természet törvényeit megsértve, az adószedőt hivatalától
                  felfüggesztette; s ámbár Taksony megye tizenháromszor írt fel és sérelemmel
                  fenyegetődzött; az oly nagy érdemű férfi mégsem jelöltetett ki többé előbbi
                  hivatalára, melyet a nemesség teljes megelégedésével viselt, s mellyel fölruházva
                  nemcsak hogy magának vagyont nem szerzett, de még egész birtokát kártyán el is
                  vesztette.</p>
				<p>Azt hinné talán valaki, hogy Sáskay a kormánynak ily igaztalan üldözései után az
                  ellenzék soraiba állt? De nagy lelkek nem így bosszulják meg magukat, sőt nem volt
                  senki, ki a sajtószabadságnak, tisztviselők felelősségének nagyobb ellensége lett
                  volna, mint ő, ami pedig a népképviseletet illeti, ki őt e részben csak egyszer
                  szólni hallá, meggyőződött, hogy hacsak az állam teendőit a legnagyobb zavarba
                  hozni nem akarjuk, azoknak, kik az adót fizetik, annak kezelésébe befolyást
                  engedni nem lehet.</p>
				<p>Mindjárt a fönnemlített szerencsétlenség után Sáskay helyzete kissé kellemetlen
                  vala a megyében. Köztisztviselőknek megvannak elleneik, s így neki is. Idővel
                  azonban minden folt, mely valaki becsületén történt - vagy azért, mert maga a folt
                  gyöngébbé, vagy mert az egész piszkosabbá vált - el szokott múlni, s így Sáskay is
                  elég kellemesen tölté napjait, sőt mióta maga konyhát nem tartott, sokkal
                  olcsóbban s jobban ebédelt, mint azelőtt. Amint mondók: elvei őt a konzervatív
                  párthoz csatolák, kivévén minden financiális kérdéseket, melyekben hivatásból
                  különösen gyönyörködött, s majd egy nemzeti bank, majd papirospénz vagy megyei
                  kölcsönök terveivel előállva legmerészebb újításokat javasolt; sőt mondhatni, hogy
                  új és új közpénztárak alkotása, s mellé ügyes fináncemberek felállítása, kikre az
                  egész kezelés bízatnék, fejében szinte rögeszmévé vált.</p>
				<p>A tornác közepén, kék, ezüstgombos atillában, nagy ezüstkupakú pipával, s kis
                  ezüst sarkantyús csizmákban Réty alispán úr áll, s ha, midőn olvasóimnak
                  mindenekelőtt nem a háziurat mutatnám be: az udvariasság szabályai ellen vétettem
                  is, írói kötelességem parancsolá, hogy a legérdekesebbet végére tartsam fel.
                  Minden körnek megvan nagy embere. Mint mai időben a kávé, úgy, legalább egy nagy
                  férfiú minden társaságnak első szükségeihez tartozik; s valamint kávé hiányában
                  szurrogatumokhoz nyúlunk, mi ha hozzászoktunk, épp annyi élvezetet nyújt és nem
                  oly drága, mint a valóságos kávé, így szokott lenni a nagy emberekre nézve is.
                  Azon hadsereg, hol csak egy vezér és csupa közlegények volnának, hivatásának
                  rosszul felelne meg, s így szükséges az életben is, hogy azon legmagasabb helyeken
                  kívül, melyeknek elérését kevesen reménylhetik, számos fokozatok létezzenek,
                  melyekre emelkedni valószínűbb: csak így reménylhető, hogy mindenki
                  nagyravágyásának tárgyat lelve, lelkesedéssel teljesítendi kötelességeit. Ha csak
                  örök hír reménye buzdítaná a katonát bátorságra, az első lövésnél nem sok maradna
                  a harcmezőn. Arra, hogy a vezér csatáját megnyerje, szükség, hogy alatta sokan
                  káplár- vagy őrmesterséget reményljenek. S így van az egész világon, hol, bármit
                  beszéljenek, a legnagyobb tettek nem egyes nagy, hanem számtalan középszerű
                  egyediségek által vitettek véghez.</p>
				<p>Mi a világ minden részében igaz, kétszer az nálunk, hol ötvenkét megye mindannyi
                  kis hazaként áll egymás mellett; s ha Réty Taksony egy részétől bálványoztatott és
                  a másiktól minden alávalóság mintájának hirdettetett, megnyugtathatjuk
                  olvasóinkat, hogy a hazában legalább ötvenkét ember él hasonló körülmények között,
                  s hogy az, kivel most találkozunk, sem az egyik, sem a másik ítéletnek nem felel
                  meg egészen.</p>
				<p>Réty azon férfiak közé tartozott, kiket legjobban ildomosoknak nevezhetünk, s kik
                  - habár a szó, mely e tulajdon megnevezésére szolgál, csak rövid idő óta jött
                  ismét gyakorlatba alispánaink közt, hála az égnek, soha nem hiányzott.</p>
				<p>Tudván, hogy valamint alispánságra emelkedni jobb mód nincs, mint ha valamely
                  párthoz csatlakozunk, úgy hivatalát megtartani vagy magasabbra emelkedni nincs
                  rosszabb: Réty, mióta személye a megye többsége által zászlónak tűzetett ki, mely
                  körül pártok csoportoztak, kötelességének tartá más zászlókként jól ügyelni, vagy
                  mint ellenei mondák, forogni a szél után. Réty a juste milieu embere volt; nem
                  azon értelemben melyben e szó Európában használtatik, s mely szerint e politikai
                  színezettől is külön elvek fölállítása kívántatván, könnyen két pad közé
                  juthatunk, hanem úgy, mint Magyarország középelvű emberei lenni szoktak: egyszer
                  egyik, másszor a másik pártnak adva szavazatát - okos játszóként: ki egyszerre
                  vörösre s feketére is tesz, hogy semmi esetre vesztenie ne lehessen. Az idő, úgy
                  hiszik legalább sokan, politikában kétkedéshez vezet, s magam is ösmertem több
                  becsületes embert, ki húszéves korában, ha kívántatnék, egy nap alatt a lehető
                  legtökéletesebb alkotmányt szerkesztette volna honunk számára, s később egy kis
                  törvény egyes szavai fölött egész napokig elgondolkozott; háziurunknál azonban épp
                  ennek ellenkezője vala észrevehető. Mennyivel tovább élt, annál tisztábban látta,
                  hogy alispán állásában minden lehető meggyőződések között a leghelyesebb az,
                  melyet a megyében legtöbben védenek; ehhez tartva magát, azon ritka szerencsében
                  részesült, hogy a többséget soha önmeggyőződése ellen kimondani nem
                  kényteleníttetett. Voltak, kik meggyőződésének ezen hajlékonyságát rosszallák,
                  mondatott, hogy mindig elöl menni nem nagy dicsőség, s hogy az, ki valamely
                  kocsmából kitaszíttatik, noha közönségesen ő jön ki első annak ajtaján, azért még
                  vezérnek nem mondható, s több ily rossz elmésség, de miután Réty ellenei, mint
                  mondám, mindig kisebbségben voltak, s azok is, kik ilyeneket hirdettek, mihelyt
                  egyszer többséghez jutottak, az alispánt legbuzgóbb pártolóik között találák, s
                  ily esetekben a nagylelkű magyar szokás szerint, annak, kit előbb leginkább
                  ócsároltak, legnagyobb lelkesedéssel éljeneztek: Réty mindent öszvevéve, jól érzé
                  magát taktikája mellett, s mi Taksony megyében hallatlannak látszik, már kilenc
                  éven át, azaz: három tisztújítás alatt tartá meg hivatalát.</p>
				<p>Egy idő óta a szép viszony, mely közte s a megye között létezett, azonban
                  megzavartatott. Ne gondolja senki, hogy az alispán ily hosszú hivataloskodás után
                  talán elbízá magát; sőt emberemlékezet óta arcai soha nem mosolyogtak oly
                  nyájasan, soha karjai annyi táblabírót nem öleltek meg; háza nyitott s
                  vendégszerető vala, mint azelőtt, s új szakácsa, ki úgy főzött, hogy minden étel
                  azon magyar félelem allegóriájának látszott, hogy önzsírunkban fúlunk meg, a
                  legnagyobb koncesszió volt, melyet a közvéleménynek tehetett. A bajnak egyedüli
                  oka abban kereshető, hogy a taksonyi alispán egy idő óta bizonyos elvekhez kezde
                  ragaszkodni, mit a többség, mely őt leginkább azért ajándékozá meg bizalmával,
                  mert e hibát benne eddig nem tapasztalá, nyugodtan nem tűrhetett el. Réty beszédei
                  eddig a parliamentalis szónoklat mintáinak tartattak. “Nem szólok én erről T. KK.
                  és RR.! - így folyt előadása közönségesen - nem szólok én arról, s távol legyen
                  tőlem, hogy ezen másik kérdés megvitatásába ereszkedjem, mely minket a céltól
                  elvezetne, vagy oly tárgyak eldöntésére kényszerítene, melyekről most határozni
                  még nem tanácsos; az egész dolog csak attól függ: ezt vagy
                     amazt akarják-e a T. RK.?” S itt következtek, általános
                  s szebbnél szebb nézetek: a magyar nép nemes jelleméről, vérrel szerzett
                  szabadságunkról, s más ily új s nagyszerű tárgyakról; mire a szónok sokszor
                  félbeszakasztatva harsogó éljenek által, azon tagadhatlan
                  axiómával végzé beszédét, hogy a nép szava isten szava, s hogy a tettes KK. RR. a
                  haza javára legjobban önmagok fogják eldönthetni a kérdést. - Így szólt Taksony
                  megye Demosthenese egykor. Beszéde - hogy egészen új hasonlatossággal éljek -
                  tiszta folyóként, melynek sima fölszínét semmi sziklaként kiálló elv vagy
                  meggyőződés nem zavará, s melyben az egész táblabírói kar mintegy tükörben
                  önmeggyőződéseit láthatá - futott végig a tárgyakon. De egy idő óta beszédein
                  bizonyos fonal vonula át, gyönge még, de máris észrevehető, s a megye egy része
                  igaztalanul aposztáziáról kezde szólani, noha esküt tehetnénk reá, hogy Réty
                  ötvenéves korában most először életében, látszik valamiről meggyőződni.</p>
				<p>Mint a bűvész műtétei előtt, bár százszor látta is a közönség, mindig csudálva
                  tátja száját: úgy mindenki bámult az alispán változásán; nehogy azonban olvasóim,
                  mint a megye közönsége is, hasztalan keressék az indokokat, jámbor történetíró
                  létemre elmondom. Nagy embereknek közönségesen megvan nagyravágyásuk, s ez jó,
                  mert csak ez az közönségesen, mi őket nagy tettekre vezeti;
                  nagy embereknek megvan sokszor feleségök is, s ez megint jó, mert egy barátom
                  szerint, kinek nevét keresztyén szeretetből elhallgatom, csak így gyakorolhatják
                  magukat azon második tulajdonban, mely a valódi nagyság eléréséhez nagy tetteknél
                  nem kevésbé szükséges: nagyokat tűrni panasz nélkül; de
                  hogy nagy férfiak nőinek szinte megvan néha nagyravágyásuk, s hogy az sokszor épp
                  ellenkező irányban működik, mint férjeiknél - itt fekszik a baj, melynek sok dicső
                  név lett már áldozatává. Ez vala az eset Rétynél is, s kérdem: a szilárd jellemű
                  alispánnak, ki egész életén át mindig a szótöbbségnek hódolt, lehet-e rossz néven
                  vennünk, hogy házában azt teszi, mihez közgyűléseken szokott? Az elégületlen
                  lelkiismeret után a földi bajok legnagyobbika oly nő, ki férje tetteivel meg nem
                  elégszik, s ki ne iparkodnék, hogy ettől szabaduljon? Szálljatok magatokba,
                  olvasóim, s mondjátok meg: nem tettetek-e soha semmit meggyőződéstök ellen, csak
                  hogy azon Janus templom ajtai, melyek a házi életben nőitek rózsa-ajkai által
                  képviseltetnek, bezáródjanak, s béke legyen birodalmatokban? S most nyájas
                  asszonyi olvasóimhoz fordulok, kik ha nem is magok, legalább nemök iránt mindig
                  legszigorúbbak, s kérem őket, legyenek hasonló engedékenységgel Rétyné iránt is.
                  Asszonyok a történetekben ritkán számolhatnak helyre, sőt még országgyűlési
                  iratainkban is, azon özvegyeket kivéve, kik az alsó táblához eddig követeket
                  küldtek, kevés asszonyi nevekre találunk; nem természetes-e, hogy Rétyné, tudva
                  ezt, minden hozzá írt levél föliratában saját szemeivel látni, tulajdon füleivel
                  hallani akará azon nagy- vagy méltóságos, sőt talán kegyelmes címet, mely, tagadni
                  nem lehet, főképp a pompás magyar nyelvben oly szépen hangzik? Azonkívül midőn más
                  angyalok is nem azért ereszkednek le a purgatóriumba, hogy ott maradjanak, hanem
                  hogy az elítélteket magukkal fölhozzák, ki rosszallhatja, hogy angyal létére ő is,
                  ki született báró, azaz méltóságos kisasszony volt, ugyanezt akará tenni férjével?
                  Az alispáni hivatal azon határ, melyen túl bizonyos pályán nem haladhatunk, s
                  bámulhatjuk-e, ha e asszony e Rubiconnál megállni nem tud, midőn Caesar maga nem
                  bírt elég jellemmel, hogy ezt tegye? Mindezen okok együtt nem magyarázzák-e meg
                  teljesen Rétyné vágyát, mely őt nappal s éjjel nyugodni nem hagyá, hogy férje báró
                  legyen?</p>
				<p>Réty maga, ki sokáig ellentállt, most is ugyan középutat javasolt, s inkább a
                  kamaráskulcs mellett szavazott, mi által báróság nélkül is szert tehet a nagyságos
                  címre, szebbnek tartván, ha csak miután állásában hátulról támadtatott meg, enged
                  a körülményeknek; bizonyos azonban, hogy mióta e gondolata támadt, mintha
                  szemeiről fátyol hullt volna le, mindent egészen más világban látott, s kettős
                  erővel fáradt, hogy alispáni helyzetét megtartsa.</p>
				<p>Az alispán talán éppen ezen rendkívüli helyzetéről, melyen e haza sok alispána
                  rendesen egyszer életében átmegy, gondolkozott; a többiek hallgatva, egy fokkal
                  alantabb, valószínűleg hasonló tárgyakról ábrándozának - hisz tisztviselők, s
                  azok, kik egykor tisztviselők voltak s még nem tanácsosok, s azok, kik hivatal
                  után vágyódnak, szívesen foglalkoznak a közdolgok azon legszebb részével, mely a
                  hivatalok célszerű betöltésében áll -, midőn a csend távoli, de hatalmas
                  éljen által félbeszakadván, a tekintetes társaság, mely a
                  tornácon állt, egyszerre mozgásba jött.</p>
				<p>“Éljen Réty! éljen Nyúzó! éljen a magyar szabadság! Hajrá!” S más ehhez hasonló
                  fölkiáltások, melyek közé néha kis káromkodás s egyes pisztolylövések vegyültek,
                  tölték a falut. E zaj felett a tisztválasztásoknál nem hiányozható:</p>
				<p>Virágozik a tulipán, Réty lesz a vicespán;</p>
				<p>e minden alkalomra egyaránt illő dal, melynek ríme állandóbb, mint azon
                  népszerűség, mely azt majd egy, majd más alispánra alkalmazza, mint gyönyörű
                  karének uralkodott. Képzeljünk hozzá egy egész szekeret teli cigányokkal, kik a
                  Rákóczit húzzák, s a falu valamennyi kutyáinak vonítását, s oly hangászi
                  élvezetünk lesz, melynél, hogy Shakespeare-rel szóljak, angyalok sírhatnának.</p>
				<p>- Ez lelkesedés! ez már népszerűség! - szóla végre Karvaly, ki bajszát pödörve
                  látszó gyönyörrel hallgatá a hangokat. - Bizony szép dolog, ha az ember a
                  közbizodalmat úgy bírja, mint a teins úr. Szegény legény vagyok, de vigyen el az
                  ördög, követem alássan, nem adnám ötven forintért, ha nekem csak egyszer így
                  ordítanának e világon.</p>
				<p>- Csak ne gyújtsanak föl semmit - sóhajta közbe a szegény rokonok egyike, ki a
                  múlt tisztújításról nem beszélt annyi zöldeket, mint mások, de annyival több
                  zöldet, kéket, sárgát s mit tudom én mit nem tapasztalt öntestén, hogy szinte haja
                  borzadt, ha bátyjaurának közelgő földicsőítésére gondolt, melyhez, mint ezelőtt
                  három évvel, talán ismét hátán fognak tapsolni.</p>
				<p>- Felgyújtani? Hát teringettét, kiről szólsz, nyúlszívű teremtés? - dörgött közbe
                  a várnagy - nem tudod-e, hogy nemesekről szólsz, hogy Sz.-Vilmosnak háromszáz
                  voksa van, s hogyha az egész falut fölgyújtják is, miután a teins úr asszekurálva
                  van, még örülnöd kellene, hogy ide jöttek, s nem az ellenfél tanyájára?</p>
				<p>- Karvalynak igaza van - szóla halavány öccséhez fordulva Réty -, hogy merészelsz
                  így szólni vendégeimről? Én a sz.-vilmosiakat ismerem.</p>
				<p>- Igen, én is - szakítá félbe Karvaly -, a raboknak egytized része közülök való,
                  nem láttam soha derekabb fickókat; ki honn legtöbbet lop, verekedik s gyilkol, az
                  háborúban s restaurációnál mindig első ember.</p>
				<p>- Talán vannak kivételek - szólt közbe éles - hangjával Sáskay -, mint hallám a
                  sz.-vilmosiak az 1809-i inszurrekciónál...</p>
				<p>Minden jelenlevők s főképp Sáskay szerencséjére a kortesek azalatt egész a kapuig
                  jöttek, s a roppant éljen, mellyel az első kocsi beköszöntött, minden további
                  vitatkozást lehetlenné tett: másképp Karvaly bizonyos kasszát felhozva, mivel az
                  1809-i inszurrekciót fizetni szokta, a beszélgetésnek oly fordulatot ad, melynél
                  bizonyos akciók elkerülhetlenül szükségeseknek tartatnak, s melynél, mint a
                  tapasztalás már többször mutatta, Sáskay közönségesen megveretett.</p>
				<p>Az egész nemes sereg mintegy harminc szekeren jött, melyek a sz.-vilmosi és a
                  szomszéd falu parasztaitól rekviráltatva, mint hallám, közmunkába tudattak be,
                  azon igen törvényes oknál fogva, minthogy ennyi kocsi az úton talált rögöket
                  széttörvén, valóban útjavításra szolgált. Az első s utósó kocsin sárga zászlók s
                  rajtok e hazafiúi fölírások láthatók, az egyik oldalon:</p>
				<p>Utat, töltést nem csinálunk, Réty lesz a vicespánunk.</p>
				<p>A másikon:</p>
				<p>Nem adózni, nem fizetni, Hidon, vámon átmehetni, Be nem állni
                     katonának, Törvényt szabni a hazának, Mondani, hogy a só drága: Ez a nemes
                     szabadsága.</p>
				<p>Minden nemesnek süvege vagy kalapja mellett félig zöld, félig sárga toll vala
                  látható, mi a párt reményeit s az ellenfél irigységét ábrázolá, s azonkívül azon
                  praktikus haszonra is szolgált, hogy Réty hívei tévedésből valamely oly koponyát
                  ne törjenek be, mely alatt kedvező eszmék uralkodnak.</p>
				<p>Az alispán, a nemesség éljenei s számtalan bókok között
                  lelépe a tornác első lépcsőjére, s miután a vendégek nagy kört képezve hatalmas
                  “halljuk”-kal megkezdék az ünnepélyt, s a nemesek hadnagya elmondá, hogy minden
                  jelenlevőnek s főképp tulajdon érzelmeit szokás szerint szép magyarságban a jegyző
                  fogja előadni: a fölszólított ekképp kezdé beszédét:</p>
				<p>“Dicső alispán!</p>
				<p> Nagy hazafi!</p>
				<p> Halhatatlan férfiú!</p>
				<p> Tekintetes uram!</p>
				<p>Ha Hellas vagy Róma a múzsáktól sugallt isteni szónoklatának roppant árjával
                  bírnék, ha, mint Orpheusról mondják, városokat építhetnék szavammal, vagy fölzúgva
                  a tehetlenség gyáva álmába merült világ fölött, melyet annyi szent akarat
                  felkölteni képes még nem volt, mely a szabadság vérszínű hajnalában úszva még
                  mindig tovább szendereg, mint egy Cato, O’Conell, Cicero vagy Mirabeau, hatalmas
                  szavammal a tespedő népeket tettre serkenthetném: ki volna, ki neked, nagy férfiú,
                  ennyi tiszta kebelnek, mely Sz.-Vilmoson nyugodtan dobogva nevednél, a polgári
                  kötelességek legszentebbikét, mely nagy férfiainak fölmagasztalt tiszteletében
                  áll, szerény hívséggel teljesíti, érzelmeit szebben kimondhatná.</p>
				<p>De mi vagyok én? hogy e roppant föladat: előtted kitárni annyi forró sz.-vilmosi
                  kebel érzetét, nekem juthatott! Alig élve át a játszi gyermekkort, hol a szív
                  ártatlanságának magasztos érzetében, mint tavaszkor magas fán az illatos virágok,
                  az emberiség terepély ágai között föltárá kelyhét, nem tudva még, hogy ha majdan a
                  zordon ősz zúgó szele eljön, lehullva tövéről, melyen édes gyömölccsé vált, a
                  földön rothadni fog, hogy belőle új fák s egész erdő nőjön - alig lépve a
                  nyilvános élet tekervényes pályájára, melyen szívének mágnestűjét követve, a
                  hazafiság tiszta csillagának sugarainál, mely egén ragyog, száz vészektől
                  környékezve, az ígéret földéhez evez: a sz.-vilmosi nemes tanács által szószólónak
                  választva, hová forduljak annyi érdemid között, nagy férfiú! tekintélyes alispán!
                  melyekről szólani tisztemben áll stb.”</p>
				<p>Az egész beszéd egyike vala azon remekműveknek, melyeknek gazdag képgyűjteményéről
                  csak annak lehet fogalma, ki Hafiz költeményeit, vagy a némely megyegyűléseken
                  tartatni szokott financiális beszédeket ismeri, s melyeknél azon meggyőződés tölti
                  el lelkeinket, hogy e nagy világon minden, tenger és szárazföld, piramis s
                  templomtorony, Caesar s a megbuktatandó alispán hasonlók egymáshoz.</p>
				<p>Miután a szónok, egy ideig csillagát s később Mózes tűzoszlopát követve, Réty
                  érdemein s a hazán és végre a sz.-vilmosi nemesség buzgóságán tévelygett; miután a
                  Duna torkolatai s Magyarországnak Nagy Lajos alatti határainál egy percig megállt
                  s innen a sz.-vilmosi határokra s az irántok folyó metalis perre áttért, oly
                  dolgok, melyeknek elintézése csak Réty alispán és a sz.-vilmosi nemesség
                  lelkességétől reménylhető, a szónok még egyszer elmondá küldőinek roppant
                  ragaszkodását, s a rómaival e szavakban végzé beszédét: “Si
                     fractus illabatur orbis, impavidum ferient ruinae.” Azaz, mint a nemes
                  hadnagy kezeit öszvecsapva híven fordítá:</p>
				<p>Virágozik a tulipán, Réty lesz a vicespán!</p>
				<p>A szónoklatnak roppant hatása volt: s noha a szónok mindazon helyeknél, hol a
                  polgárokról, vagy erényekről, vagy ehhez hasonló tárgyakról szólt, a nemes tanács
                  parancsolatára sz.-vilmosiakról, sz.‑vilmosi erényekről s érzelmekről
                  kényteleníttetett beszélni, s az említett metalis eset felhozását is olyannak
                  tartá, mi a közlelkesedésnek árthatni fog: soha szónok inkább nem éljeneztetett
                  meg, mint ő. A nemes hadnagy példája után minden tizedik szavánál háromszoros
                  éljen szakítá félbe beszédét, úgyhogy - mi nálunk ritkaság -
                  szinte sokallá a tetszést.</p>
				<p>Az alispán, kit e megtiszteltetés, mint ily esetekben mindég, egészen váratlanul
                  lepett meg, s ki, mi ismét mindennapi eset, alig talála szót érzelmei kifejezésére
                  - meglepetett ember létére szinte igen szépen szólt. Elmondá: mennyire fáradt s
                  mennyire vágyódik azon nyugodt házi boldogság után, melyet családi körében élvez,
                  s melyből őt semmi ki nem ragadhatná, hacsak a sz.-vilmosiak hazafiúi bizalma nem
                  szólítja föl őt még egyszer azon pályára, melyen annyi keserűségek között haladott
                  mindeddig, de melyen a megtámadott nemesi szabadság védelme gyenge erejének egész
                  használatát talán megkívánja.</p>
				<p>E beszéd, mint az elébbi, ismét éljenekkel fogadtatott, s
                  miután a nemes hadnagy kinyilatkoztatta, hogy a nemesek a nagyságos asszony
                  kézcsókolására kívánnak menni: az egész csapat ismét
                éljenek közt a házba tolult, hol őket most egy ideig magokra hagyjuk.</p>
			</div>
			<div type="chapter">
				<head>8</head>
				<p>Nincs fontosabb pillanat életünkben, mint ebédeink; életnézetünk s gondolataink
                  legnagyobb része, sőt nem ritkán azon érzemények, melyek emberi természetünket
                  leginkább nemesítik, gyomrunk állapotától függnek, s ki májbajban szenved - mint
                  mi, írók közönségesen -, átlátja Pythagorás és a Braminok egész bölcsességét,
                  midőn erkölcsi filozófiájukat a konyhán kezdik. Csudálhatni, hogy annyi
                  történetbúvár között, kik korunkban inkább új rendszerek fölállításában, mint a
                  régi állapotok leírásában remekelnek, még nem találkozott senki, ki a különböző
                  korok s nemzetek élelemszereiben kereste volna nemünk nagy tetteinek okát - talán
                  ezúton nagyobb eredményekhez jutnánk, mint azok, kik mindent az éghajlat- s
                  fajkülönbségre vezetnek vissza. Én, ki sem ez új történetírói oskola megkezdésére,
                  sem Homér vagy Scott utánzására erőt nem érzek magamban, az alispáni ebéd
                  részletes leírása helyett, mely olvasóim étvágyát ébresztené, csak azt mondom,
                  hogy a lakoma, melyben e napon az urak az alispán termeiben, s a nemesség a nagy
                  pajtában részesült, egyike vala a legfényesebb- s legmagyarabbaknak, melyeket
                  képzelhetünk. Fenn az uraknál huszonnégy tál, melyeknél a mártások annyira nem
                  kíméltettek, hogy a négy becsinált mindegyikénél egy-egy táblabíró öntetett le, s
                  a szolgálattevő huszárok hüvelykujja mindannyiszor megfürdött; magyar pezsgő,
                  tokaji, fagylalt, szóval: lucullusi lakoma. Lenn a nemeseknél: gulyás- és
                  pörkölthús, tarhonya, káposzta, túrós csusza, gombócok, pecsenyék, bor, pálinka,
                  szóval egész lakodalom. Az utósó cigányig nem volt egy, ki - amennyiben ti.
                  fölkelhetett - nem jó kedvvel kelt volna fel az asztaltól.</p>
				<p>Az ebéd végével, mihelyt a kávé szétosztatott, Etelka, ki az egész idő alatt
                  lehető nyájassággal teljesíté a házikisasszony kötelességeit, főfájás ürügye alatt
                  visszavonult; Rétyné nehány előkelőbb táblabíróval s lelkésszel beszélgetett, a
                  többi urak részint a tornácon, részint a ház előtt pipáztak; s ha a nagyreményű
                  sz.-vilmosi jegyzőt - ki magát ebéd fölött sok cikornyás felköszöntés által
                  kitünteté - nem látjuk a többiek között, annak hihetőképp egyedüli oka az, mert
                  Etelka szobaleánya, Rózsi, a ház másik oldalán lakik.</p>
				<p>Ákos Kálmánnal a kert távolabb részében sétált.</p>
				<p>Ákos és Kálmán majdnem egykorúak levén, mint szomszéd gyermekek, éltöket első
                  éveik óta együtt tölték; barátságukat tehát alig szükség említenem, mely az egész
                  megyében szinte közmondássá vált. Legalább szomszédok között ember emlékezetére
                  ilyes még nem létezett. Huszonkét éves korában ki nem talál barátokat, ki nem
                  ismer legalább egy lényt, kihez szíve egész erejével ragaszkodik, úgyhogy nem is
                  képzelheti, miként élhetne, ha ettől elszakíttatik! Mint az első szerelem, úgy az
                  első barátság ott áll éltünk legszebb emlékei között, s bár az emlék néha
                  egyszersmind éltünk legkínosabb csalódását juttatja eszünkbe, múltunkban nincs
                  semmi, miért a tudás fájának gyümölcsét, melyet ajkaink megízleltek, oly keserűen
                  átkoznók, mint hogy ettől fosztott meg. Azonban, noha ifjú barátaink éltöknek egy
                  részét együtt töltve, valamint korukban, úgy érzelmeikben egymáshoz közel álltak -
                  a házi kör, melyben neveltettek, sokkal inkább különbözött, mint hogy azon
                  hasonlóság mellett, mely minden nemesebb jellemű ifjak között létezik - mert hisz
                  valamint a lomb tavaszkor egyenlő zölden függ ágain, úgy az ember is leginkább
                  őszi napjaiban változtatja színét -, nem sokkal több különbség lett volna közöttök
                  is.</p>
				<p>Vannak, kik a nevelés befolyását taglalják; s ha ezalatt csak az értetik, hogy az
                  ember jellemét kényünk szerint képezni nem lehet, nincs senki erről inkább
                  meggyőződve, mint én, ki azon vastag kötetekben, melyek a nevelésről írattak,
                  általános rendszerek helyett csak oly szabályokat látok, melyek bizonyos jellemű
                  egyedekre alkalmazva sükerhez vezethetnek, de épp azért másoknál a lehetőségig
                  céliránytalanok. De valamint azon befolyás, melyet az egyes nevelő növendékére
                  gyakorol, csekély; s valamint nem ritka példa, hogy nevelők fáradozásai oly
                  gyermekeknél, kiknek keblében a szabadság utáni vágy hatalmasabb, épp az ellenkező
                  eredményekhez vezetnek, mint melyekre irányozva valának: úgy azon kör, melyben
                  gyermekekből ifjakká nőttünk, természetes hajlamink szerint különböző, de mindig
                  ellenállhatlan befolyást gyakorol jövőnkre; s ha visszatekintünk, nincs köztünk
                  senki, ki nem érzené, hogy sajátságainak nagy részét azon nevelésnek köszöni,
                  melyet nem egyes embertől, hanem a társaságtól, nem bizonyos terv szerint, hanem a
                  körülmények által kapott.</p>
				<p>Ez vala oka azon különbségeknek is, mely annyi érintkezési pont mellett Ákos s
                  Kálmán között létezett. Az öreg Kislaky ti., kiben Kálmán atyját, a megye volt
                  alispánját s egyszersmind egyik legbecsületesebb emberét tisztelé, nejével együtt
                  a magyar nemesség azon részéhez tartozott, mely, fájdalom! napjainkban mindinkább
                  kihal, s minden hibái s gyöngeségei mellett legalább azért érdemli meg
                  tiszteletünket, mert elődeink szokásait s nemzetiségét tisztán fenntartá, az ősök
                  míveletlenségét, de egyszersmind a hajdankor jószívű egyszerűségét, sok,
                  napjainkban szinte nevetségesnek látszó előítéletet, de velök azon hitet, mely
                  nélkül nemzetiségünk nehéz harcai között soha föl nem tarthatta volna magát:
                  hogy a magyar soha eltűnni nem fog e világról. Hogy ezen
                  néposztály érdemei nemzetiségünk föltartására nézve fölszámíthatlanok, s hogy a
                  jövő gyalázatos hálátlanságot követne el, ha valaha elfelejtené, miként azon
                  nemesebb művelődés ágai, melyeknek gyümölcseit élvezi, csak az erős törzs nedvéből
                  vonták termékenységöket, melybe oltattak, minden kétségen kívül fekszik; de éppoly
                  bizonyos az is, hogy mint minden, úgy a magyar nemesi házak, a história távolában
                  sokkal nagyszerűebbek- s szebbeknek látszandanak, mintha azokat közelről
                  tekintjük.</p>
				<p>Ha például olvasóim közül valamelyik Kislaky Bálint urat meglátogatná, s a
                  kaputlan kerítésen behajtva a házba lépne, melynek kéménye csupa
                  vendégszeretetből, mint ura unalomból, mindig füstöl, hol a kuvaszokon kívül,
                  melyek minden közelgőt majdnem széttépnek, senki kötelességét nem teljesíti, s
                  kivevén a mezei gazdaságot, sehol a rendnek nyoma sem található: úgy hiszem, a
                  gazda szívessége, Borbála asszony szüntelen kínálásai, sőt a pulykapecsenye
                  mellett is, mely számára süttetett, nemigen jól érzené magát. Taksony megyében a
                  háztartások e neme közönségesebb vala, semhogy a kislaki kastély ezen
                  fogyatkozásai feltűntek volna, s miután a legtöbb s legtartósabb ismeretségek a
                  száj által történnek, s pedig nem azért, mert vele beszélünk, de mert vele eszünk,
                  nem bámulhatja senki, hogy a vendégszerető háznak sohasem hiányzottak vendégei, s
                  hogy az öreg Kislakynak kevéssé elavult történetei, segítve a velök egykorú bor
                  által, mely mellett előadattak, mindig jókedvű hallgatókra találtak. E körben nőtt
                  fel Kálmán, irigyeltetve az egész vidéktől, szerettetve szüléi, dicsértetve a
                  vendégek, tiszteltetve a cselédek, magasztaltatva a lelkész s rektor, bámultatva
                  az ispán s tiszttartó, imádtatva a vén gazdasszony által; s ha e házban, hol
                  közelítésénél minden kutya ugrándozott örömében, s minden ember szeretettel jött
                  elébe, magát honosnak érezé, ha szokásaival azonosult, csak az bámulhatná, ki, őt
                  több- vagy kevesebbnek tartja, mint jószívű, de közönséges fiatal embernek.</p>
				<p>A régi magyar ház egyetlen fiától ki kívánna mást, mint hogy belőle magyar úrfi
                  váljék? De Kálmán ismeré a világot is; Pest, hol oskoláit végezé, s életének azon
                  legboldogabb évét töltötte, melyre a magyar hetvenéves koráig vágyódva emlékezik,
                  értem a jurátuskodást, s Ákossal való barátsága, mely által a gazdag fiú akaratja
                  ellen is magasb körökbe vonatott, nem maradhatának befolyás nélkül nézeteire, s az
                  öreg Bálint úr s Borbála asszony egész órákig elsóhajtozának néha kedves fioknak
                  finnyás szokásain, s az új divatú elveken, melyeket a városból hozott magával,
                  noha a polgárisodás korántsem terjeszté annyira rontó befolyását, mint a jámbor
                  szülők szívök szomorúságában gondolák. Való, hogy Kálmán Pesten megváltozott, s a
                  parlagi úrfi, ki bécsi ruhákba öltözködve, mióta szülei házát elhagyá, inkább
                  magát, mint felebarátja teremtését mívelé, sokat vesztett azon régi jó
                  szokásokból, melyek az ifjúság között egykor nemzetiség neve alatt divatoztak, s
                  egy-egy kocsmai szolga megverése, ablakok s palackok öszvetörése s néha egy jól
                  muzsikált cigány dicső megjutalmazása által emlékezteték e hon polgárait a régi
                  alkotmány épségére; de “legyőzve bár, megtörve nem” - mint koszorús költőnk mondá
                  -, Kálmán keblében a betyár szunnyadott, de még élt egész épségében; s csak
                  alkalom kelle, egy kis parlagi társaság, hozzá egy kis zene, valamivel több bor, s
                  a régi legény feltámadt hosszú álmából; s pesti barátnéi, kik szerénységét
                  magasztalák, a zajgó úrfiban, ki nem ugyan törökkel szájában, de palackkal kezében
                  Kinizsi szép táncát járá széles jó kedvében, alig ismertek volna kedves
                  táncosukra.</p>
				<p>Ákos e tekintetben lényegesen különbözött tőle, sőt barátjának mintegy ellentéte
                  vala. A Réty család gazdagsága s számos öszveköttetései által, melyekben főrendi
                  házakkal állt, azok közé tartozott, melyek a nemesség által közönségesen
                  “fertálymágnások”-nak csúfoltatnak; s mi a büszkeséget, nagyravágyást, szóval azon
                  hibákat illeti, melyek mágnásainknak, reménylem, csak kajánságból
                  tulajdoníttatnak, sokkal több joggal “ötfertály
                  mágnásoknak” neveztethetnének, miután a Zrínyiek, Frangepánok, Thurzók s Czudarok
                  soha e tulajdonokban annyira nem haladtak. A fertálymágnás Magyarországban egy
                  egészen kivételi, hogy úgy mondjam amfibialis lény. Helyzete által a nemesi,
                  vágyai s hajlandóságai által a mágnási renddel öszvekötve, hely nincs, melyet
                  elemének nem tartana, s ismét nincs hely, melyben magát egészen otthonosnak
                  érzené. Sértve büszkeség által, ha felsőbbek társaságába lép, kikkel magát
                  hasonlónak inkább láttatja, mint érezi; megbántva minden inas által, ki őt
                  tekintetesnek címezi, az érintkezés, melyet felsőbb osztályokkal szüntelen keres,
                  csak a keserűséget neveli, melyet irántok gyermeksége óta kebelében hordoz. “Mily
                  nevetséges gőg - így szól, ha önlakába övéi közé visszatér -, mily utálatos
                  büszkeség, mintha hazánkban minden nemes nem volna egyenlő, mintha a báró vagy
                  grófi cím egy kis szócskánál egyéb volna, mely számtalan névhez csak azért
                  ragasztatott, mert magában nem hangzott úgy, hogy tiszteletet vívhatna ki
                  magának.” De ha a teins alispán vagy méltóságos kamarás ekképp kiadta mérgét s az
                  egyenlőség fenntartására inasainak még valamivel hosszabb vállzsinórokat
                  csináltatott, mint minőket szomszédjánál, a grófnál látott; te, ki nemes vagy, de
                  kinek családjából senki még alispán nem volt, kamarás pedig éppen nem is lehetne,
                  vagy kinek évenkint egy forint harminchat krajcárral kevesebb jövedelme van,
                  valahogy ne gondold azt, hogy ezen szép egyenlőségi elvek reád is
                  kiterjedhetnének. A világon mindennek megvannak határai, s az egyenlőség
                  kiterjesztésére nézve tévedések elkerülésére mindenki közönségesen önmagát
                  választja azon határpontnak, melyen túl a nivellációt veszély nélkül terjeszteni
                  nem lehet. Ha gyűléseken pártolás, vagy tisztújításnál szavazat kell, nemességed
                  el fog ismertetni, az első rész kilencedik címe, a magyarok ezredes alkotmánya, a
                  pusztaszeri vér, mely a nagy áldomásnál összekevertetett, itt nem feledtettek még
                  el, s mihelyt valakinek szüksége van reád, nem látsz senkit magad mellett, ki
                  magát egyenlőnek ne vallaná. De menj csak egyszer szabadelvű nemes társad lakához,
                  nyújtsd neki inasai előtt tisztválasztáskor annyiszor szorítgatott jobbodat, merd
                  szeretni vagy nőül választani leányát; s ha ezt megpróbáltad, majd alkotmányos
                  egyenlőségedről szólunk ismét, s meg foglak kérdezni, mit tartasz felőle? A magyar
                  nemesség vérrel szerzé hazáját, vérrel vívá ki szabadságát, vérrel oltalmazza
                  közös birtokát, ha az valaha megtámadtatnék - így szól a törvény -, s ha vér
                  helyébe pénzt teszesz, mi úgyis minden értéket képvisel, az egész való maradt még
                  napjainkban is, azon kis különbséggel, hogy mivel vérből mindenikünknek majdnem
                  hasonló, pénzből pedig igen különböző mennyiség jutott, az egyenlőség, mely a régi
                  teóriából mintegy önkényt következett, újabb időkben a történetek legtávolabbikai
                  közé számíttatik.</p>
				<p>Minden ember, ki többnek akarna látszani, mint aminek önmagát érzi, azon iparkodás
                  által, mellyel kitűzött ideáljait elérni akarja, nevetségessé válik, s a félénk,
                  ki asszonyok közt párviadalairól beszél, a szegény, ki másodkézből öszveszedett
                  rongyokkal fényűzést utánoz, mely alatt mindenünnen szükség tekint ki; a pór, ki,
                  hogy nemesnek tartassék, magas ösmeretségeivel kérkedik, s kőbe faragva, színekkel
                  mázolva s lenyomva minden kanálon új címerét koptatja, gúny s megvetés tárgyává
                  válnék, bármik lennének is egyébiránt érdemei. A társaság, mely még azon érdemeket
                  is, melyeket valóban bírunk, csak ritkán ismeri el, nem bocsát meg annak, ki tőle
                  még ennél többet kíván, s majdnem úgy bánik vele, mint uzsorásokkal bánni
                  szoktak, vagy jobban mondva, bánni kellene: kit, mert törvényes kamataival
                  megelégedni nem akar, megfosztják tőkéjétől is. Egészen ily helyzetben valának a
                  Rétyek is. Régi nemesség, szép vagyon, alispánság és szép fiok, kinek még neje sem
                  vala; s ki eszerint házasodhatott - mi kelle még, hogy magoknak kellemes társasági
                  állást szerezzenek? De büszkeségöknek más táplálék kelle. Valamint nagy Fridrik
                  verseiben, Voltaire diplomáciai ügyességében, Richelieu drámáiban, Byron
                  lovaglásában keresé dicsőségét, úgy Réty alispán úr azon fáradott, hogy valamivel
                  többnek láttassék, mint mivé született; s a százados nemes, ősei számatlansága
                  mellett a parvenü minden nevetséges oldalaival álla előtted, s nénjéről, a
                  bárónéról szólt, s távol rokonáról, a német grófról, s hogy ezzel s ezzel a herceg
                  hadnaggyal igen szoros viszonyban áll, s ma báró F.- vagy gróf X-től levelet
                  kapott stb.</p>
				<p>Ákos, kit szüléi jókor Pestre küldének, s ki nénje, báró Andorfyné házánál a
                  legjobb társaságban tölté napjait, sokkal több ésszel bírt, mint hogy szüléi
                  gyöngéit át ne látta volna; s mi az életben többször történik, épp annak
                  ellenkezőjévé vált, mit naponként maga körül látott. Ákos betyárrá lett, vagy,
                  jobban mondva, iparkodott, hogy annak tartassék, s ezért főképp a megye ifjúsága
                  között határtalan népszerűséget szerzett magának; mint oly ember, ki azáltal, hogy
                  ámbár angolul s franciául tudott, s a fél világot beutazta, mégis, amennyire tőle
                  kitelt, betyárkodásaikat utánozta, másoknak mintegy igazolásul szolgált. Szép
                  népszerűnek lenni, s főképp ifjú korunkban nincs talán semmi, mi után szívünk
                  annyira vágyódnék. Később, miután tudjuk, hogy azon szeretethez, mely oly
                  roppantnak látszik, az egyes szívek mi keveset adnak: örömünket elvesztjük e
                  birtokon, melyet talán még többen vesztenek, mint nyertek minden érdem nélkül. De
                  hogy Ákost e népszerűség nem kissé erősítette meg erőltett betyárságában, azt
                  tagadni nem akarjuk, annyival kevésbé, miután az ifjú Réty ezen erőlködése vala
                  az, mi közte s Kálmán között néha a legnevetségesebb ellentéteket idézte elő.
                  Valamint ti. Ákos a betyárságban, úgy Kálmán a míveltségben helyezvén büszkeségét,
                  a két ifjú egymásnak mintegy példányul szolgált.</p>
				<p>Ha téli napokban a megyei nemesség a megyeház teremében öszvegyűlt - hol minden
                  táncmulatságok hihetőképp azért szoktak tartatni, hogy az adózó nép, mely e
                  termeket homloka izzadásában építé, lássa, miként izzad ugyan e helyen a nemesség
                  is -, vagy ha valamely előkelő táblabíró névnapjának ünneplésére valahol nagyobb
                  társaság találkozott, kérdésen kívül a leglármásabb Ákos volt, és senki
                  divatszerűbben nem lépett föl, mint Kislaky Kálmán; de ha poharak vagy társalkodás
                  közt mindenki magáról, vagy helyesebben mondva arról, minek látszani akart,
                  megfeledkezett, a szerepek megváltoztak, s Ákos helyett, ki reggel fűnek-fának
                  beszélé, hányszor részegedett meg életében, estve Kálmán szemei jártak keresztbe,
                  noha talán senki sem ellenezte állhatatosabban Ákos ivó teóriáit délelőtt, mint ő.
                  Ne kárhoztassa senki a fiatal emberek e szeszélyét; éltünk azon korában, melyben
                  az emberek ítéletét még oly valaminek tartjuk, mi után fáradni érdemes, mindnyájan
                  affektálunk. </p>
				<p>Ákos, ki erőt véve magán, az ebéd kezdetén szokása szerint betyároskodott, minél
                  több való vígságot láta maga körül, annál szótalanabbá vált, s az ebéd vége felé
                  egészen azon szomorú gondolatoknak engedé át magát, melyekkel reménytelen szerelme
                  szívét tölté. Kálmán, kit ez alkalommal Etelka szomszédsága s a nyájas mód,
                  melyben iránta viseltetett, rendkívül fölvidított - mert a bor leghamarabb száll
                  fejünkbe, ha víg gondolatok társaságát találja benne -, az udvariasság helyett,
                  mellyel az első ételeknél magát kitünteté, mindinkább a parlagi úrfi hangján kezde
                  beszélni; míg Etelka komoly tekintete s rövid feleletei hibáját eszébe juttaták, s
                  az ebéd vége felé ő is, mint barátja, szomorúan ült helyén, alig merve szólni szép
                  szomszédjához.</p>
				<p>Mihelyt az ebéd véget ért, Kálmán maga után a kertbe voná barátját, hogy neki
                  egész szerencsétlenségét elpanaszolja.</p>
				<p>- Barátom - szólt padra vetve magát -, én a világ legboldogtalanabb embere vagyok.
                  Láttad ma testvéredet? ő nem szeret, utál, megvet.</p>
				<p>- Magadon kívül vagy - mondá Ákos, melegen szorítva kezét -, esztelenségeket
                  beszélsz.</p>
				<p>- Nem, nem, én jól tudok mindent; Etelka nem szeret, nem fog szeretni soha, s jól
                  teszi, ily ember, mint én, nem érdemes reá - én lemondok -, én...</p>
				<p>- Ne igyál bort soha, Kálmánom - úgy látszik, elszomorít.</p>
				<p>- Hát te is észrevetted? Hát csakugyan igaz? hát megbecstelenítve álljak előtte?
                  nem, soha! Holnap szabadságot kérek apámtól, s utazni megyek, elmegyek oly helyre,
                  hol senki sem ösmer, hol angyali testvérednek alkalmatlankodni nem fogok soha,
                  hol...</p>
				<p>Ákos ismét félbeszakasztá, s boldogtalansága okát kérdé, mire a másik, mindazon
                  részletességgel, melyre csak szerető képes, elmondá: mi nyájas volt Etelka iránta
                  az ebéd kezdetén; hogy ő, becsületére, alig ivott pár pohárral, de hogy, amint
                  látszik, a bor inkább hatott reá, s hogy talán valami illetlent mondott, miután az
                  ebéd vége felé Etelka rá se nézett. Hogy mindennek vége van, hogy ily utálatos
                  teremtés, mint ő, ily angyal után nem vágyódhatik, hogy ő örülni fog, ha Etelka
                  más karjaiban fogja föltalálni mindazon boldogságot, melyet tőle elfogadni nem
                  akart, de hogyha e szerencse oly valakinek jut, kit ő ismer, annak kitekeri
                  nyakát, s több effélék. Mint minden desztillációnál a retorta felső részén számos
                  csöppek látszanak, úgy az érmelléki víz részei tiszta könnyekben peregtek le
                  Kálmán arcain, s Ákos noha jól tudá, “honnan e könnyek”, eléggé szereté barátját,
                  hogy fájdalmánál szintoly részvéttel viseltessék, mintha annak okát csakugyan
                  fontosnak gondolná. Mondá, hogy asszonyok ugyan nem szívesen látják, ha fiatal
                  ember más valamitől részegül, mint bájaiktól, de, hogy mint a jó pezsgő hatása
                  hamar eltűnik s főfájást nem hagy maga után, úgy az ily haragé is. Biztossá tevé
                  barátját Etelka szerelméről, s mi több, hogy testvére a rút grófot megveti, szóval
                  oly ügyesen járt el vigasztalásaiban, hogy Kálmán lassankint fölvidulva, végre
                  szenvedélyesen szorítá karjai közé barátját, s azon esküvéssel, hogy soha többé
                  borhoz nem nyúl, örömében kisírá azon végső cseppeket, melyek az ebéd alatt
                  könnyzsákjaiban öszvegyűltek.</p>
				<p>Az ifjú kor legszebb kiváltsága, hogy öröm s fájdalom oly közel fekszenek
                  egymáshoz; később talán épp annyi, sőt több okunk volna örömre, de lelkünk
                  elveszti rugékonyságát, s ha egyszer elszomorodánk - annyi kell vigasztalásunkra,
                  hogy közönségesen ismét új baj ér, még mielőtt a régit felejtettük.</p>
				<p>Kálmán, ki csakugyan inkább szerelem-, mint bortól részegedett meg, a levegő, a
                  járás és könnyei után csaknem egészen kijózanodott, s a két fiatalember ismét a
                  ház felé indult, hogy Etelkát fölkeresve, mint Ákos mondá, az új békekötés nagy
                  ünnepélye minél előbb véghez menjen; de ki az köztünk, halandók között, ki az
                  életben csak a jövő percre is biztosan számolhatna? Ki az, főképp tisztújítások
                  alkalmával, hol a sorson s végzetünkön kívül még kortesek határoznak jövőnk
                  felett?</p>
				<p>Még a fiatal barátok a kertben tartózkodtak, addig az öreg Kislaky, ki szíve
                  jókedvében egy, sőt talán két pohárral is többet ivott, mint szomjúsága
                  enyhítésére szükséges vala, más dolgokon törte fejét. Az öreg úr rég kedves
                  Kálmánjának szánta Etelkát. Nem mondom, hogy éppen csak a leány vagyona hozá őt e
                  gondolatra; de miután a két család birtoka határos vala, s pedig igen valószínűleg
                  a teremtés első napjától mostanig, s miután a Rétyek jószága majdnem egészen
                  leányágat is illetvén, egy részének Etelkára kelle szállni, az öreg Kislaky joggal
                  mondhatá, hogy a gyermekek egymásnak teremtettek. Nagy hízelgő a bor, mindenkit
                  megerősít kívánataiban, s az öreg Kislaky, kinek szemei egész ebéd alatt fián
                  függtek, s ki jobb és bal szomszédját talán harmincszor is kérdé: ha láttak-e
                  valaha két fiatal teremtést, ki jobban illenék egymáshoz? meg vala győződve
                  reményei teljesültéről, ámbár forma szerinti kérésére, melyet ebéd után az öreg
                  Rétyhez intézett, csak azon választ nyeré, hogy leánya érzelmeit nem ösmeri;
                  Rétynétől pedig, hogy ily fontos dologról jobb tisztújítás után szólani.</p>
				<p>Az öreg örömében kezeit dörzsölve járdalt az udvaron. Képzetében már Kálmán s
                  Etelka egész ivadéka ugrándoza körülötte, s a jámbor apa szíve hatalmasan
                  földobogott ez ábrándok között, midőn a pajtából fölhangzó zaj gondolatainak más
                  irányt adott. A kortesek, kik nagy művészek módjára hosszú gyakorlatokkal
                  készülnek a nagy előadáshoz, melynek főszerepét ők játsszák, a pajtában most
                  másodszor ismétlék próbatétüket, s e pillanatban épp az albírákhoz jutván, midőn a
                  kasznár, ki mint elnök, itt a főispán helyét pótolá, a sz.-vilmosi járás első
                  albíráját említé, háromszáz hanggal “Éljen Kislaky Kálmán”-t kiáltának. Az öreg úr
                  - mert mely apa maradna nyugodtan, ha fia dicsőségének fültanúja lehet -
                  szédelgett gyönyörködésében, s midőn éppen ispánját látá a pajta felé menni, jó
                  vagy rossz nemtője ez eszmét súgá fülébe: mennyire kár, ha fiának diadala náddal
                  födött pajtában hangzik el, s mi jó volna, ha Etelka ennyi dicsőségnek tanúja
                  lehetne! Magához szólítá tehát az ispánt, s elbeszélé neki a nagy családi titkot,
                  melyet annyival inkább bízhatott reá, mert nyelve most nehezebben mozgott, s nem
                  vala hihető, hogy e bizalommal visszaél s kérdé: “nem volna-e jó, ha a kortesek
                  Kálmánt, ki a kertben van, fölkeresnék, s diadallal Etelka szobájába hoznák?” Az
                  ispán ura nézeteit egészen helyeslé, s mihelyt a pajtába ért s fél negyedig
                  “halljuk”-ot ordítva csendet eszközölt, oly remekül szónokolt, hogy az egész tömeg
                  azonnal útnak indult. Igaz, hogy Kislaky követének a titokról szint azon fogalma
                  vala, mint sok más embernek, ki alatta csak oly valamit ért, mit önmagunk
                  elbeszélni pirulnánk, vagy nem merünk, s azért másvalaki által akarunk tudatni a
                  világgal, s hogy ennélfogva Etelka s Kálmán lakodalma mindjárt beszéde elején
                  kihirdettetett s megéljeneztetett. Azonban annyi bizonyos, hogy a sz.‑vilmosi
                  háromszáz nemes, kikről csak negyedóra előtt esküdhettünk volna, hogy mint a
                  háromszáz spártai Thermophilaeknél, úgy helyeiken fekve fognak találtatni,
                  irtóztató éljenek között egyenesen a kertnek vette útját, s hogy Kislaky, ki
                  előttök szinte a kertbe futott, könnytelt szemekkel mormogá fogai között:
                  hej, mégis szép dolog a népszerűség!</p>
				<p>Ne vessék meg olvasóim a jámbor öreget e vallomásaért, s habár sokan volnának
                  közöttök, kik a nép kegyeit szívökből megvetik s ellene szintúgy zúgolódnak, mint
                  kedveseik ellen azok, kik őket kérlelhetetlenek- vagy hívteleneknek találják,
                  gondolják meg, hogy Kislaky azok közé tartozott, kik e népszerűségben nem eszközt,
                  hanem sok ember szeretetét látják; s mert egyedüli fortélyok, mellyel e kincset
                  kivívták, szívök jósága volt, nem is tapasztalák annyiszor ingékonyságát. Úgyis
                  Helenán kívül nincs, mi annyira ócsároltatott, mint a népszerűség, s mégis kevés
                  ember van, ki miután tíz évig ostromlá a várat, melyben a hívtelen mással
                  tartózkodott, azt mint Menelaus ne fogadná szívesen vissza házához.</p>
				<p>Kálmán s Ákos már a házhoz közelgtek, midőn az öreg Kislakyval s mindjárt utána az
                  egész korteshaddal találkoztak, mely pázsiton s virágokon keresztül egyenesen
                  feléjök vevé útját. Az öreg, ki fiát megölelve csak e szavakat mondhatá: “hallod,
                  fiam, ez neked szól”, nem magyarázhatá meg a történteket; midőn “éljen Kislaky
                  Kálmán és angyali mátkája, Réty Etelka kisasszony!” harsogott az ég felé, s minden
                  beszélgetésnek véget vetett.</p>
				<p>Kálmán s maga Ákos, annyira meg valának lepve, hogy első pillanatban nem tudák,
                  mit tegyenek. De midőn az ispán szívrázó basszusával fölkiált: “vigyük az úrfit
                  Etelka kisasszonyhoz, szeretett szolgabíránénkhoz”, s midőn egyszerre tíz kéz
                  nyúl a boldog szerető felé, őt lábáról föl akarva emelni, Kálmán magához tért
                  bámulásából, s védni kezdé magát. Kérni akart, káromkodott, maga az öreg Kislaky
                  is, ki fiát Etelkának bemutatni s nem kikiáltatni akará a házasságot, elkövetett
                  mindent, hogy Etelka neve az ovációból kihagyassék, mind hasztalan! Háromszáz
                  sz.-vilmosi torokkal csak a végítélet trombitája versenyezhetne - s beszéd nem
                  használván, kézre került a dolog. Kálmán a nagy vonzalom ellenében visszalökő
                  erejének egész hatalmával dolgozott, s nem mondhatni, hogy derekas benyomást ne
                  tett volna sok érte lángoló sz-vilmosi kebelre, minek azonban csak annyival vala
                  szavánál több hatása, hogy szép atillája széttépetett, s egy palack vörös bor,
                  mely feléje nyújtatva széttört, a küzdőt tetőtől talpig leönté, ki most ég s föld
                  között lebegve, hat markos legény vállain hasztalan gyakorlá ökleit és
                  sarkantyúit, s az előbbi kiáltások között egyenesen kedvese szobájához
                  cipeltetett.</p>
				<p>A zajra a vendégek a ház előtt öszvegyűltek, s hallva Etelka s Kálmán nevét, egy
                  része bámult, más része gratulálni kezde. Az alispán zavarában mosolygva hajtogatá
                  s csóválá fejét, hogy mozdulatai se igen-, se nemnek ne magyaráztathassanak; az
                  alispánné, kinek szerencséjére a tisztújítás s a Kislakyak befolyása jutott
                  eszébe, mondá, hogy az egész tévedés, s hogy erről még szó sem vala; Karvaly pedig
                  a kiáltókhoz csatlakozva hatalmas szavával hirdeté a szép pár dicsőségét, melynek
                  sz.-vilmosi tisztelői már Etelka ajtajához értek, s küszöbe előtt a levegőben
                  táncoltaták szerencsétlen imádóját.</p>
				<p>Kálmán magánkívül volt. Így jelenni meg kedvese előtt, kitől még előbbi hibáiért
                  engedelmet kelle kérnie, széttépett atillával, borral leöntve, háromszáz nemestárs
                  karjai között - ki nem érezné e helyzet kínait? Kért, sírt, káromkodott, mindent
                  egyszerre, s mindent legkisebb süker nélkül; szerencséjére azon istennő vagy
                  angyal, mely a való szerelmet pártolja, úgy intézte a dolgokat, hogy Etelka
                  helyett csak szobaleánya volt szobájában, s így a tisztelgő csapat csak a piruló
                  Rózsi s a nagyreményű sz.-vilmosi jegyző előtt, ki bizonyosan véletlenül ott volt,
                  ordíthatta el jókívánatait.</p>
				<p>Azon boldogság után, melyet kedvesünk látásán érzünk, a legnagyobb - mint egy
                  szerelemben megőszült ismerőmtől hallám - bizonyosan az, ha némely helyzetekben
                  szívünk bálványával nem találkozunk; s nincs, ki ezt valaha inkább érezte volna,
                  mint Kálmán e pillanatban. Ákos, kit nővére nevének kiáltozása bosszantott, hogy
                  ennek véget vessen, figyelmetessé tette a tisztelt gyülekezetet, hogy minden
                  szolgabírónak esküdtre is van szüksége, s hogy e hivatalra alkalmasabb egyén nincs
                  e világon Pennaházy Bandi jegyzőnél, ki e szavak után rémséges kiáltások között,
                  Rózsi helyett a közvélemény által felkarolva, jövendő szolgabírájával együtt az
                  udvarra vitetett, hogy ott az alispán előtt bemutattassék, ki mindehhez szüntelen
                  mosolygva, csak tökéletes helybenhagyását jelenté ki.</p>
				<p>Önigazolásomra - ha olvasóim közt valaki azáltal, hogy a sz.-vilmosi jegyzőt
                  Rózsinál találtuk, a valószínűség törvényét talán sértve látná - csak azt
                  mondhatom: hogy ha nem is mint Hegel hiszi - minden, ami van, az jó, legalább
                  minden, ami való, közönségesen valószínű is, s hogy Rózsi fekete szemei s
                  Pennaházy szőke, pödört bajsza oly neműek valának, hogy miután Sz.-Vilmoson -
                  honnan Rózsi jó nemes házból származott - többször találkoztak, csak természetes,
                  hogy Tiszaréten fölkeresék egymást; főképp miután - ha az említett fekete szemek-
                  s szőke bajsztól elvonatkozunk is - kellemesebb két egyediséget alig találhatni.
                  Rózsi, ki asszonyával Pesten létekor magyar színházba járt, több új s régibb
                  zsebkönyvet olvasott, sőt nehány verset könyv nélkül is tudott, azon míveltebb
                  szobaleányok közé tartozott, kik mert közönségesen uraságuk viselt ruháiban
                  járnak, s ugyanazt beszélik, mit úrnőiktől hallottak, szinte kisasszonyoknak
                  látszanak; s Pennaházy, ki egy hosszú országgyűlés alatt a hallgatók között
                  hatalmas szavával majd éljenezve, majd más kijelentések által élénk részt vett a
                  legfontosabb tanácskozásokban, s rejtett szavakkal gyönyörködteté a
                  Nemzeti Újság olvasóit, ismertebb, minthogy érdemeiről
                  szólanom kellene. Föl is jegyeztem volna az érdekes beszélgetést, melyben e két
                  szeretetre méltó személy a kortesek által meglepetett, ha országos dolgok leírása
                  nem várna reám, s e beszélgetés minden gyönyörei mellett ne lett volna különösen -
                  szótalan.</p>
				<p>Olvasóim, kiknek nagy része kétségkívül tudja, mi kellemetlen minden hölgynek s
                  főképp szobaleánynak, ha valamely férfival magánosan találtatik, képzelhetik a
                  zavart, mellyel Rózsi annyi férfi jelenlétében eltelt; miután azonban kedves
                  jegyzőjét a kortesek vállain mindjárt Kálmán mellett látá, s hallá a közbizodalom
                  szavát, mely őt esküdtségre jelelte ki, megnyugodott sorsában, sőt kevesebb
                  fájdalommal látá karjaiból kiragadtatni bálványát, mint ha az tulajdon lábain ment
                  volna el tőle. Csendesen öszvetakarítá a szobát, mely a kortesek által kissé
                  rendetlenségbe jött, és sóhajtva, hogy Pennaházy még esküdtté, s ő Pennaházynévá
                  nem vált, a kávés konyhába készült, midőn a mellékszoba ajtajának nyílása vonta
                  magára figyelmét.</p>
				<p>E szoba Macskaházyé vala, s Etelka szobájával ugyanazon folyosóra nyílt.</p>
				<p>Rózsi a küszöbön állt meg, s világosan hallá Macskaházy szavát, ki ajtaját
                  kulccsal bezárva, midőn távozott, így szólt valakihez:</p>
				<p>- Pontban hét órakor a jegyző kertje mellett.</p>
				<p>- Ott leszek thekhinthetes uram! - felelt a másik hang, mely szinte keleti-, noha
                  nem magyarnak látszott.</p>
				<p>- A jutalmat ismered - válaszolt Macskaházy, s a két beszélgető együtt elment.</p>
				<p>- Jaj nekem! - szóla végre az elrémült szobaleány, midőn a távozók léptei a
                  folyosó kövezetén nem hallatszottak többé, Macskaházy szobájában volt, s mindent
                  hallott, mert olyan füle nincs senkinek a világon. Talán csak nem szól a nagyságos
                  asszonynak! - S ezzel bezárva ajtaját s fogai közt szidva az ügyészt zsidójával
                  együtt, eltávozott.</p>
				<p>S most, kedves olvasóim, habár nehánynak köztetek Rózsi társasága kellemesebbnek
                  látszanék is, fontosabb dolgok hívnak. Az alispán hat órára konferenciát
                  hirdetett, az óra közelg, menjünk a terembe.</p>
			</div>
			<div type="chapter">
				<head>9.</head>
				<p>Létezik e hazában - okát nehéz volna föltalálni, de a tény tagadhatatlan -,
                  létezik e hazában bizonyos öszveköttetés az ebéd s a politika között. Én legalább
                  azt tapasztaltam, hogy valamint jó szakáccsal ellátott s vendégszerető táblabírák
                  soha politikai befolyás nélkül nem maradnak, úgy országos dolgokról való
                  tanácskozásra mindég oly helyek szoktak választatni, hol minden szék múlt vagy
                  jövő ebédekre int; s ezért, ha van nemesség, mely érdemes, hogy a római
                  patriciatushoz hasonlíttassék, nézetem szerint csak a magyar az, kire Menenius
                  Agrippa azon beszéde, melyben a senatust az állam gyomrához hasonlítá, egészen
                  alkalmazható. Ez történt itt is, s a tanácskozmány színhelyéül az ebédlő
                  jeleltetett ki, mely most azonban egészen más alakban áll előttünk. A nagy asztalt
                  a hófehér abrosz helyett zöld posztó takarja, palackok s poharak helyén nagy
                  tentatartók állnak, minden szék előtt tányér helyett egy-egy ív-papír, s ha a
                  szoba falai s a kedves káposztaszag nem maradnak e teremben, mely most ezüst
                  kargyertyákkal világítva áll előttünk, alig ismernénk azon helyre, hol pár órával
                  ezelőtt annyi lárma s felköszöntés hallatszott.</p>
				<p>Most a kandalló körül, az ablakokban s pamlag mellett, hol az alispánné ült, az
                  egész társaság kis körökre oszolva csendesen beszélgetett. Magok a családképek,
                  melyek a falon függtek, úgy látszik, méltóságosabban néznek le az új nemzedékre,
                  mint az ebéd alatt, s midőn a család egyik legnagyobb férfia, ki Rákóczi alatt
                  kapitányoskodva 1715 után, jeleül, miként tiszteltetett mindkét részről, donációt
                  kapott, a vastag Réty Jeromos annyi étvággyal látszott lenézni boldogabb utódaira,
                  hogy szinte megsajnáltuk; az alispán édesapja pedig, a kamarás, ki magát nem
                  tudom, miért, hátulról, midőn éppen visszanéz festette - bajszatlan arcával, a
                  háromszegű kalappal hóna alatt, s a kis békanyúzóval oldalán egy csöppet sem
                  emlékeztetett azon férfias erőre, melyet költőink az erős apák korában keresni
                  szoktak.</p>
				<p>Azokon kívül, kiket olvasóim a tornácon az alispán úrral már láttak, a teremben
                  számos társaságot találunk. Mindenekelőtt két lelkész áll előttünk, kiknek egyike
                  talán valamivel vastagabb, másika valamivel szárazabb, mint hivatala kívánná, de
                  kik, mint egyházi szónokok, főképp tisztújításoknál, hol a vallás - mint tudjuk -
                  oly nagy szerepet játszik, egyiránt kitűnők. Utánok négy vagy öt táblabíró s három
                  szolgabíró, kiket leírni fölösleges; mert hála az égnek! a táblabírói s
                  szolgabírói hivatal jellemző különbségeit olvasóim ismerik. Az ajtó mellett pár
                  esküdt, Pennaházy s egy tiszteletbeli aljegyző kullogtak: a szobában nehány
                  uradalmi ügyész járt alázatosan körül, s a szegény rokonok - egyet kivéve, ki az
                  ebéd következtében valahol ledőlt s eddig elő nem került - mint szegény rokonokhoz
                  illik, inasi szolgálatokat teljesítve sietnek fel s alá.</p>
				<p>Az ablakok egyikében a társaságtól elkülönözve, s mint látszik, igen érdekes
                  tárgyakról beszélgetve, három férfi áll, kik, mihelyt a szobába lépünk,
                  figyelmünket magokra vonják.</p>
				<p>E férfiak egyike, ki felpedert fekete bajusszal s fölfelé fésült hajakkal annyi
                  méltósággal emeli fejét, mintha kevesellve ölnyi magasságát, még nagyobbnak akarna
                  látszani: Slacsanek úr, gr. Kőváry-, e megye legnagyobb birtokosának teljes
                  hatalmú igazgatója, mely címet Slacsanek úr csak szerénységből tartja meg, miután
                  az, ki mint ő, valamiről szabadon rendelkezik s a jövedelmek nagyobb részét szedi,
                  joggal birtokosnak is nevezhetné magát.</p>
				<p>A kis köpcös emberke, ki e nagy férfiú mellett áll s szüntelen beszél, vagy
                  legalább időről időre fejét hajtogatva s kezeivel helybenhagyást intve egyes
                  szavakban, mint: persze, majd, bizon, ejnye, ki hitte volna! stb. részt vesz a
                  beszélgetésben, nem más, mint báró Sóskuty őnagysága. Valódi gavallér, mint az
                  asszonyok hirdetik, Magyarország legderekabb mágnása a férfiak ítélete szerint,
                  kinek társaságában senkinek eszébe sem jut, hogy mágnással van dolga, olyannyira,
                  hogy a debreceni vásár alatt egyszer csakugyan szappanosnak tartották. Tiszteletre
                  méltó férfiú, kit németül kevesen, franciául soha senki szólni nem hallott, s
                  kinek konzervatív elvei, melyekkel e haza dolgaihoz szólt, annyival inkább
                  dicsőségére szolgálnak, mennyivel inkább látjuk, hogy mi személyét illeti, az ősi
                  javakhoz éppen nem ragaszkodik.</p>
				<p>A báró mintegy hatvan éves lehetett; egykor - meg kell vallanunk - vörös haja
                  fejéredni kezdett, s e pirosság élete alkonyán, mint ilyenkor szokott, lejjebb
                  szállva jelenleg oly szépen égett arcain, hogy rózsákhoz hasonlítanám, ha ez új
                  hasonlatosságot nem kellene azon alkalomra eltennem, ha majd a szépnemről
                  szólok.</p>
				<p>Hogy ily férfiak társaságában - melyeknek egyike valóságos mágnás, másika még
                  valamivel több, azaz igen gazdag gróf uradalmi igazgatója, ki tisztújításoknál
                  közel ezer szavazatról rendelkezik - oly ildomos férfiú, mint Krivér főjegyző,
                  csak alázatosan viselheté magát; hogy arcain csak a szerénység s tisztelet azon
                  ájtatos mosolygását látjuk, mellyel némely szentek festetnek, hogy teste nem
                  tehetett mást, mint hajlongani, ajkai nem mondhattak egyebet, mint: mennyire
                  megtisztelve érzi csekély személyét, és ha kegyesen megengedni méltóztatnának...
                  azt bölcs olvasóim át fogják látni; ki pedig ennyi nyájasságot főjegyzőben
                  sokallaná, annak magyarázataul mondhatom: először, hogy Krivér másodalispánná akar
                  választatni, másodszor, hogy átalán véve önmagát megalázni második természetévé
                  vált. A főjegyző azon emberek közé tartozott, kik politikai pályájukat mint nagy
                  urak írnokai vagy titoknokai kezdik, s később is azok iránt, kiktől valamit
                  várnak, annyival több alázatosságot tartanak meg, mennyivel kevesebbet használnak
                  föl e keresztény erényből azok között, kik alattuk állnak. Írva áll: ki magát
                  megalázza, föl fog emeltetni, s miután Krivérnek épp ez vala kívánata, tudván,
                  hogy tisztújításoknál emeltetés nélkül semmire sem lehet menni (mert ez egy napon
                  a nemesség maga fölött akarja látni tisztviselőit), az írás idézett szavai
                  szerint, elkövetett mindent, hogy célt érjen.</p>
				<p>- Hát csakugyan bizonyosan tudja a teins úr - szólt Slacsanek a főjegyzőhöz -,
                  hogy az a szerencsétlen Veszősy is a Bántornyiakhoz szegődött?</p>
				<p>- Bizonyosan, domine spectabilis; fájdalom, bizonyosan!</p>
				<p>- Hát nem mondtam mindig - vágott közbe a báró -, nem mondtam ezerszer, hogy
                  Veszősyhez semmi bizalmam? Most három éve, mintegy tizennégy nappal lehetett a
                  tisztújítás előtt, délután volt, ha nem csalódom, pénteken, mikor a teins úrral a
                  kávéház előtt találkoztam. Többen voltak ott, in specie, nehány katonatiszt. Én
                  pipára gyújtottam, s odaültem a teins úr mellé a zöld padra a sátor alatt, bizony,
                  domine spectabilis, mondtam én, az a Veszősy...</p>
				<p>- Teljesen igaza volt méltóságodnak... de...</p>
				<p>- Az a Veszősy - mondtam én - liberális, és ami még rosszabb, olyan, ki mindig
                  elveiről szól, vagyonos ember és...</p>
				<p>- Igaz, igaz - szakítá félbe a nekitüzesedő bárót Slacsanek -, de Veszősy hatalmas
                  ember, hiba, hogy azzá tettük, s hogy épp oly járásban állítottuk főbírónak,
                  melynek legtöbb szavazata van, de...</p>
				<p>- Azt akarja mondani, teins úr - folytatá a báró, ki három “úgy van”-nal fűszerezé
                  az előbbinek beszédét -, talán magunkhoz keríthetjük! Nemde el kell csábítani őt?
                  Ez az egész titok. Tudják-e a teins urak, mit? Én a járásban lakom, majd
                  vadászatot adunk, a törvény értelme szerinti farkasvadászatot. A parasztoknak
                  hajtani kell, önök mind eljőnek, neki is mint szolgabírónak jelen kell lennie,
                  mert persze ha csak nyulakat lövünk is, praesuppositione juris farkasok ellen
                  vadászunk, és akkor majd - mint mondám, a szolgabírónak is jelen kell lennie -
                  körülkerítjük. Én tudok egy módot - először...</p>
				<p>- Igen - sóhajta közbe szomorú képpel a főjegyző -, ha a fiatal báró, kinek még
                  több befolyása van a megyére, mint nagysádnak, nem volna ellenünk.</p>
				<p>- Az átkozott gyerek - mondá a báró fejét csóválva -, hányszor nem mondtam pedig
                  neki: fiam, Bálint...</p>
				<p>- Talán ha méltóságod apai hatalmánál fogva...</p>
				<p>- Helyes, tökéletesen igaza van barátom uramnak; apai hatalmamnál fogva én a
                  gyereknek mindent parancsolhatok. Mi mindenkor egy értelemben vagyunk, s a fiú
                  mindenben engedelmeskedik, nem is javasolnám, hogy mást tegyen; de épp ez
                  egyben...</p>
				<p>- De csak éppen ebben méltóztatnék a méltóságos úrfinak engedelmeskedni -
                  vélekedik Krivér.</p>
				<p>- Igaza van, amice! Igaza! Én a fiút még kitagadom, valósággal kitagadom.</p>
				<p>Slacsanek, ki tudá, miként a báró földi javai nem oly nagyok, hogy elvesztésök
                  veszélye valakire nagy hatást gyakorolhatna, vagy kinek talán eszébe jutott, hogy
                  kitagadásra előbb az öreg báró halála szükséges, mire tisztújításig az időt
                  kevesellé, más módokat javasolt.</p>
				<p>Mire a báró válaszolá: hogy ő sok módokat tud; az első mindjárt: ha
                  megházasodnék.</p>
				<p>- Nem hiszi a teins úr, mennyi hatása van ennek az emberre, főképp a mi
                  családunkban! Mielőtt én megházasodtam, nem volt szabadelvűbb ember három
                  megyében, és most... no, de a fiú nem akar házasodni; - hallatlan! de nem akar
                  házasodni.</p>
				<p>- Hát ebben a járásban hogy állunk? - kérdé Slacsanek ismét a főjegyzőhöz
                  fordulva; midőn látá, hogy a forrás, melyből a báró beszédje most foly,
                  alkalmasint fölötte bőnek mutatkozik.</p>
				<p>- Itt is csupa veszedelem, ellenünk van először Tengelyi.</p>
				<p>- Tengelyi! - kiáltott a báró - Tengelyi! egy falusi jegyző, no nagy dolog!
                  Tengelyi? s hány Tengelyi kell, hogy velünk a tisztújításnál szembeszálljon?</p>
				<p>- Csak éppen eggyel több, mint mi magunk vagyunk - válaszolt a nagy direktor -, a
                  szavazatok, fájdalom, számoltatnak, s nem mérlegeztetnek, s én kevés hatalmasabb
                  ellenséget ismerek a jegyzőnél.</p>
				<p>A báró elégedetlenül csóválá fejét. Krivér folytatá:</p>
				<p>- Maga Ákos, ha nem tesz is semmit nyíltan ellenünk, de mellettünk sem.</p>
				<p>- Ecce - vágott közbe a báró -, fiam példája, ismét egy rossz gyermek, ki nem
                  apját akarja alispánnak; mondom est ad...</p>
				<p>- Csak a Kislakyak maradjanak, akkor a járást nem féltem.</p>
				<p>- Igen, de a Kislakyak is bizonytalanok - mond ismét a jegyző. - Kálmán anyjának
                  parancsol, anyja apjának, s ez az egész járásnak; s félek, mióta gróf Havasy e
                  házhoz jött, Kálmán elégedetlen.</p>
				<p>- De a mai történet, hisz Etelka mátkájának kiáltatott ki.</p>
				<p>- Igen, a kortesek által; és én tudom - tevé hozzá halkabban a főjegyző -, nem
                  mondom ugyan egész bizonyossággal, de nekem úgy látszott, mintha az egész az
                  alispánnénak nem egészen ínyére lenne.</p>
				<p>- Igaza van - szólt a báró hangosabban -, magamnak is úgy látszott, épp az
                  alispánné mellett álltam, s az időről beszélgeténk, mikor a kortesek Kálmánnal
                  jöttek. Kedves nagyságom - mondám én, midőn a kiabálást hallám...</p>
				<p>- Vigyáznunk kell - szólt Szlacsanek, kinek a báró az egészt úgyis kétszer elmondá
                  -, mert bizony rosszul állunk.</p>
				<p>- Ami engem illet - válaszolt alázatosan mosolyogva Krivér -, a teins úr ismeri
                  buzgóságomat, azért legalább jótállok, hogy az ellenfél táborában semmi történni
                  nem fog, miről pártunkat nem tudósítom.</p>
				<p>- És ki az ellenfél terveit ismeri - szólt a báró vígan kezeit öszvecsapva -, az
                  félig megnyerte a csatát.</p>
				<p>- Oh, csak csupa ily nemesek volnának megyénkben, mint a mieink! - sóhajta
                  Slacsanek úr. - Ha nem úgy szavaznak, mint akarom, elveszem földjeiket, s azután
                  koldulni mehetnek új alispánjokhoz, ilyenek már arra valók, hogy velük
                  restauráljon az ember.</p>
				<p>Az érdekes beszélgetés az alispán által szakasztatott félbe, ki az egész
                  társaságot, melyből immár senki sem hiányzott, az asztalhoz hívá, hol a
                  konferenciának kezdődni kelle.</p>
				<p>Magyaroknak írok, s miután e hazában alig van, ki gyűlést nem látott volna, s még
                  dámáink is egy idő óta szívesen eljárnak üléseinkbe, hol hazai dolgainkra kissé
                  más módon nézhetnek le, mint különben tenni szokták, nem szükséges, hogy ez
                  ünnepélyes jelenet hosszasabb leírásába ereszkedjem. Egy ülés a másikhoz hasonló.
                  Közepén zöld asztal. Körülte nehány táblabíró, kiknek némelykor véleményeik,
                  többnyire érdekeik, homlokegyenest ellentétben állnak; míg a nagyobb rész, érdek
                  nélkül firkálva előttök fekvő papirosokon, csak azért vesz részt a tanácskozásban,
                  mert a zöld asztalnál ülni dicső, s mi több:</p>
				<p>Egy kis ülés a hazáért Meg nem árt;</p>
				<p>vagy legalább sokkal kevesebbé, mintha érte dolgozunk; - ez képe majdnem minden
                  üléseinknek, s habár az, melyre a táblabíró kar Réty házában öszvegyűlt, más
                  gyűlésektől annyiban különbözött, hogy minden lárma s zavar nélkül ment végbe, a
                  nagyságos asszony jelenléte ezt természetessé teszi.</p>
				<p>Miután az ülés Réty által szokás szerint megnyittatott, ő maga első, Krivér
                  főjegyző második alispánnak közakarattal kijeleltettek, s minden jelenlevőnek,
                  mint ily konferenciáknál szokás, vagy maga, vagy valamely közel rokona számára
                  hivatal ígértetett, báró Sóskuty pedig minden választandó tisztviselő fölött
                  hosszú, magasztaló beszédet mondott, melyet csak az nem tartott remeknek, kiről
                  benne szó nem volt - azon módok kerültek most szőnyegre, melyek által a szükséges
                  többség megszerzendő.</p>
				<p>Minthogy e tárgyban teins Sáskay úr oly jeles ismereteket szerzett magának, s
                  eziránti nézeteit írásba foglalni szíveskedett, az elnök véleménye szerint
                  célirányos volna a tisztelt urat e jeles munka fölolvasására kérni; mire az
                  indítvány elfogadtatván, ez nem kevés köhécselés s mentegetődzés után megkezdé
                  előadását, mely alatt Karvaly, hihetőképp, hogy megvetését mutassa, szemeit
                  behunyá, sőt később hortyogni is kezdett.</p>
				<p>Előttem fekszik az egész munka, melynél, büszkén mondom, kevés kitűnőbb angol
                  reportot ismerek, s mely ugyanazon formában szerkesztve, mint ezek, Sáskay úrnak
                  örök dicsőségére szolgál. De nehogy olvasóim, főképp azoknak szebbik neme e
                  könyvet eddig olvasva Karvaly példáját kövessék, s mi írónak legiszonyúbb csapás,
                  szép szemeiket hibáim fölött behunyják: én csak azokat szedem ki az írott tizenkét
                  ívből, mik közelebbről a megyét illetik. “Szokásban van Angliában - így kezdé
                  fölolvasását Sáskay, kit az angol nemzet tiszteletében senki fölül nem múlt -,
                  hogy mielőtt valamely tárgy a parliament tanácskozásai alá kerül, annak
                  megvizsgálása előtt mindig néhány férfira bízatik, hogy aziránti véleményöket
                  tanácskozási könnyítés végett egy úgynevezett reportban beadják. Ez az út, melyet
                  ő is követni akar, pedig tizenkét okból, melyeknek csak utósóját említjük, mint
                  legfontosabbat, mely az angol s magyar alkotmány közti hasonlóságban fekszik.”</p>
				<p>A két alkotmány közötti rokonság tény, melyen hazánkban legalább kevesen
                  kétkednek, s habár az angol s a magyar Magna Charta, némelyek szerint csak úgy
                  hasonlítanak is egymáshoz, mint némely nagyobb családokban az idősb s fiatalabb
                  testvérek, kik közül az első minden értéket, a másik csak fényes címet bír örökül;
                  ki tagadhatja, hogy mindkettő a tizenharmadik század gyermeke, hogy a hét évvel
                  fiatalabb magyar nagy levél, szinte nem sokkal jobb király
                  által adatott ki, mint minő az angol földetlen János vala, s hogy némely
                  kicsiségeken kívül, minő például: sajtószabadság, esküdtszékek, miniszteri
                  felelősség, jogegyenlőség stb. egyéb fő dolgokban nincs, mit az angoloktól
                  irigyelhetnénk. Gazdag klérusunk, az írott s nem írott jog közötti különbség,
                  pereink hosszúsága, ügyvédeink drágasága, bíróink hatalma, sőt csak keresni kell,
                  s maguk az úgynevezett “rotten borough”-ok sem fognak hiányzani. Hogy a dolog ezen
                  állásában oly kitűnő férfiú, mint Sáskay, szép párhuzamot vonhatott, s hogy minden
                  hallgatóit meggyőzé, magában világos; s habár később, midőn elvként fölállítván,
                  hogy az angol, mint a magyar alkotmány alapja a szabad választás, erről kezde
                  beszélni, s e tárgyban minden nagy író nézeteit fölhozá - nehányan Karvaly
                  példáját követni kezdék: legalább mély csend uralkodott az egész olvasás alatt,
                  melyet csak egy erős “halljuk” szakaszta félbe, midőn e szavakkal: “már ami jelen helyzetünket illeti”, egyenesen Taksony megye
                  jelen állapotára fordítá figyelmét.</p>
				<p>“Két dolog van a világon - így folytatá az olvasó -, melyért minden magyar
                  nemesember, s így e megye nemessége is, melynél én magyarabbat nem ismerek
                  (helyes!) leginkább lángol: a vallás s hazája.” A szónokot
                  hosszú “éljen” szakítja félbe. “Azaz, mint népszerűbb kitétellel mondani szoktuk:
                     először az, hogy a megye pecsétje a mi kezünkben legyen;
                     másodszor, hogy a régi alkotmány szerint magyar
                  nemesember semmire se fizessen. Minden lelkesedés, mely nem e nemes kútfőből ered,
                  mely nem e célok egyikének elérésére irányoztatik, hála a magyar nemesség józan
                  szellemének! tartós nem lehet, s habár egyes csábítóknak sükerült a magyar népet -
                  mert hisz alkotmányos értelemben csak a nemességet nevezhetjük így - egy időre
                  önérdekei ellen vezetni, a tapasztalás győzelmesen megmutatta, hogy ezen abnormis,
                  szörnyeteg állapot nem tarthat soká, s hogy a magyar nemesség, mely szabadságát
                  vérével szerzé a csatamezőn, vérrel tudja azt megőrzeni a békés tanácskozás szent
                  termeiben is, mire újabb időkből sok dicső példát hozhatnék fel. Igen, uraim! -
                  olvasá lelkesedve tovább a szónok - nagy dolgok történtek.” S itt több esetek
                  adatnak elő, hol az úgynevezett subversiv párt, mely az alkotmányt, mint látszik,
                  azért akarja feldönteni, hogy romjaiból vasutainak töltéseket csináljon, a házi
                  adó vagy más kérdésekért ledorongoltatott; melyek rendkívüli tetszéssel
                  fogadtatván, midőn Sáskay elmondá, hogy ily példák után Taksony megye rendei
                  hátrább maradni nem fognak, hogy ők is utósó csepp véröket, sőt végső filléröket
                  is föláldozni készek alkotmányukért, erre nem szűnő éljenek következtek.</p>
				<p>“Mi akarjuk a szabadságot! Igen, tekintetes konferencia, mi akarjuk a
                  sajtószabadságot, a kereskedési, lelkiösmereti szabadságot; akarjuk
                  mindenekfölött, hogy megyei autonómiánk oly botrányos beavatkozásoktól
                  megőriztessék: milyen például az, hogy minap a helytartótanács az úrbéri telkeken
                  lakó nemesek adóját beszedetni rendelé; mi akarjuk a haladást, akarunk bankot,
                  melyből négy percentre minden nemes pénzt kaphasson, vasutakat, csatornákat,
                  múzeumot s politechnikumot; mi akarjuk a nemzetiséget, de akarjuk azt is, hogy a
                  szabadság, habár nagyobbá válik, azért mégis nemes
                  maradjon, s féktelenséghez ne vezessen; hogy az egész nemzet haladjon, de úgy,
                  hogy a rend, melyben az most áll, meg ne zavartassék, hogy a magyar nemzetiség
                  virágozzék, de miután e nemzetiség egyedüli képviselője a nemes, vele gyarapodjék
                  a nemesség is. Aki velünk ezt nem akarja, aki jogainkat
                  minden ajkú s származatú lakosokra kiterjesztvén, szabadságunkat (mely mint a
                  papirospénz, ha szerfölötti mennyiségben kibocsátva minden kézen forog, elveszti
                  becsét) - meg akarja semmisíteni; ki oly politikai tévtanokat hirdet, mint: hogy
                  vasutunk s bankunk, adómentességünk s az ősiség eltörlése nélkül nem létezhetnek,
                  az ellenünk, et hunc tu romane caveto!”.</p>
				<p>“Miután a törvény, mely által az úrbéri telkeken lakó nemesemberek adó alá
                  vettettek, e megyében, hála az égnek, még foganatba nem vétetett, a nemesség
                  legnagyobb része velünk egészen egy értelemben van, s mert Bántornyiék mindig a
                  házi adó fölvállalása s más ehhez hasonló tárgyak mellett küzdenek, az első s
                  legfőbb mód, mellyel a nemességet magunkhoz köthetjük, abban áll, hogy Bántornyi
                  alkotmányellenes célzatait a nemesség között, mennyire lehet, hirdessük.”</p>
				<p>- Persze - szakítá félbe Sáskayt a báró, ki tovább nem tűrheté a hallgatást -, ez
                  könnyű és jó volna, ha Bántornyiék nem azt hirdetnék a nemesség között, hogy
                  pártuk nem a szegény nemeseket, hanem csak az urakat akarja adó alá vetni, s hogy
                  ők ezáltal temérdeket nyernek.</p>
				<p>- Bolondság - mond egy öreg táblabíró félig álmosan -, föl kell világosítani a
                  nemességet.</p>
				<p>- Hisz az a baj, hogy teszik - viszonzá a báró -, magam láttam a számadást,
                  mellyel korteskednek. A püspökre esik 50 000 forint minden évben, gr. Kőváryra 30
                  000 s így tovább; a teins úr - folytatá Rétyhez fordulva - 5000 forinttal áll ott,
                  az egyes nemesek évenkint egy-egy garast fizetnek, és az utak oly jók lesznek,
                  hogy a gabona ára, mely most 5 ft., felmegy 7 ft. 30 kr-ra, magam láttam a
                  számadást, ők igenis fölvilágosítják a nemességet!</p>
				<p>- Hát jobban kell fölvilágosítani - szóla Sáskay -, majd egy számadást bocsátunk
                  ki, melyben a püspökre 1000 s minden nemesre 100 forint esik, s a gabona ára 3
                  ft-ra száll.</p>
				<p>- Nem hiszik, mondom, nem hiszik - válaszolá ismét a báró -, az utolsó nemesi
                  adókivetésnél sem esett több egy-egy sz.-vilmosira egy garasnál, és...</p>
				<p>- Nem mondtam - vága közbe Slacsanek -, hogy az ily kivetésnek rossz következései
                  lesznek. Mikor az erzsébeti pusztára - melynek felét grófom, felét más nemesek
                  bírják - reánk 137 ft. 30 krt, s a másik félre csak 11 ft. 36 krt vetettek, talán
                  százszor mondtam, hogy rossz következései lesznek, mert a kisebb nemességet inkább
                  ijeszteni, mint csábítani kell az adóhoz, de akkor...</p>
				<p>- Talán bizony szemrehányásokat akarna a teins úr tenni? - szólt egy táblabíró
                  mérgesen az asztal másik oldalán.</p>
				<p>- Igen, mintha nem volna igazságos, hogy aki többet bír, többet fizessen - mond
                  egy másik.</p>
				<p>- Ha ti. mindketten nemesemberek - jegyzé meg helyesen Nyúzó -, az egész dolog,
                  hogy is nevezted akkor, Sáskay?</p>
				<p>- Progresszív adó.</p>
				<p>- Igen, progresszív adó, a legliberálisabb dolog a világon; a francia forradalom
                  alatt találták föl.</p>
				<p>- Én azt mondom - szólt hangosabban az előbbi mérges táblabíró -, hogy az
                  erzsébeti adókivetés helyesen történt.</p>
				<p>- És én azt, hogy nem helyesen - kiáltott föl nekitüzesedve Slacsanek.</p>
				<p>Mire az egész társaság: “helyesen történt, nem helyesen, igazság, rablás,
                  törvénytelenség, halljuk! rendre! halljuk az alispánt!” kiáltások között irtóztató
                  lármával fölugrott az asztaltól; hová az alispán, Sáskay s főképp a báró, hosszú
                  békéltetés után, végre a nagyobb részt ismét öszvegyűjté.</p>
				<p>- Ne szóljunk a múltakról! - mondá az alispán végre, miután a rend helyreállott. -
                  Megengedem, hogy az erzsébeti adókivetés a méltóságos gróf által terhesnek
                  tartatott, de őméltóságának s főképp általánosan tisztelt képviselőjének
                  honszeretetök- s nagylelkűségöknél fogva méltányolni fogják a körülményeket,
                  melyek akkor ez adó kulcsát javaslák, s a jó ügy tekintetéből, melynek akkor e
                  megyében másképp többséget szerezni nem lehetett, nem fogják rossznéven venni,
                  hogy reá ez egy alkalommal nagyobb adót vetettünk, annyival inkább, mert bizony a
                  szegény nemesség alig bírja a terheket, melyek egy idő óta reá nehezednek.</p>
				<p>Miután Slacsanek ezen alázatos szavak által megengesztelődve nemeslelkűen
                  kijelenté, hogy minden ez alkalommal mondott helytelen kijelentéseket rossznéven
                  nem vesz, az alispán megköszönve a bárónak igen finom tapintatra mutató
                  figyelmeztetését, indítványt tett, hogy a Bántornyi ellen indítandó agitációnál
                  inkább az emeltessék ki, hogy pártja a porciót, katonatartást, forspontot s
                  útcsinálást akarja a nemességre vetni.</p>
				<p>- Igazság - szólt az ügyvéd nevetve -, ha a nemességet kapacitálni nem lehet, csak
                  diákul kell hozzá szólni, mint az egykori paraszt mondá: semmitől nem borzad
                  inkább, mintha diákul szólnak hozzá; a három szó, melyet ismer: konskripció,
                  porció és kontribúció, maga lázadást csinálhat köztök.</p>
				<p>- Ne méltóztassék a dolgot tréfának venni - emlékezteté Krivér -, a névtől sok
                  függ; példákból tudjuk, hogy sok dolog, mely egy megyében megbukott,
                  megváltoztatott névvel keresztülment, s - viszont.</p>
				<p>- Igen, s főképp tisztújításnál - szóla közbe a báró -, matematikai igazság, hogy
                  kinek kétszótagú neve van, félannyi kortessel választathatik meg, mint az, kinél
                  négy szótagot kell kitalálni.</p>
				<p>- Úgy tartom, eltérünk a tárgytól - emlékeztete Réty -, s ha a tisztelt
                  konferenciának úgy tetszik, Sáskay úr meg fogja jegyezni, hogy a nemesség
                  leginkább aziránt leszen fölvilágosítandó, miként Bántornyi pártja nem annyira
                  nemesi adót, mint valóságos kontribúciót s porciót akar behozni (általános
                  helyeslés). És most menjünk tovább.</p>
				<p>Sáskay, a Bántornyi megrontására tett indítványt följegyezvén, most minden erők
                  koncentrációjának szükségéről kezde olvasni, s miután előadá, hogy minden
                  centralizáció magában ugyan kártékony s veszélyes, tisztújításnál azonban, ha
                  sükert akarunk, elkerülhetetlen; az egész megyében egy fő-, minden járásban egy
                  alválasztmány kinevezését hozá indítványba, melyek egymás közt öszveköttetésben
                  levén, a választás célszerű elrendezésével megbízassanak.</p>
				<p>Ez indítvány, mint Magyarországban minden, mi által a hivatalok száma neveltetik,
                  közhelyesléssel fogadtatott, s félórányi kissé lármás tanácskozás után a hivatalok
                  be is töltettek, természetesen nagy részben a jelenlevőkből, éspedig, mi sokkal
                  csudálatosabb, anélkül, hogy halálos gyűlölségek támadtak volna, öt vagy hat
                  esetet kivéve, hol egyesek rossznéven vevék, hogy csak az alválasztmányok
                  tagjainak s nem elnökeinek választattak. Réty kinyilatkoztatván: hogy a központi
                  választmány elnökletét magára nem vállalhatja, mert mint kijelelt, a választásra
                  semmiképp befolyni nem akar, minden jelenlevők egyhangú fölkiáltásával teins
                  Slacsanek úr választatott e terhes, de szép hivatalra.</p>
				<p>- Még egy alázatos indítványom van - szóla a választások végeztével báró Sóskuty
                  -; minden szép és jó a világon az asszonyi nemtől veszi eredetét; az asszony azon
                  teremtés, mely stb., stb., mely okoknál fogva azt indítványozom, hogy minden
                  járásban egy pártfogó asszonyság választassék.</p>
				<p>Általános helyeslés fogadá e lovagias indítványt, mi azonban nem zárta ki, hogy az
                  még kilenc egymást követő szónok által különösen motiváltassék; s csak miután az
                  asszonyi nem minden érdemei elsoroltattak, lehete tovább menni.</p>
				<p>Ezek után Sáskay egyes intézkedésekre irányzá hallgatóinak figyelmét, melyeket
                  azonban, miután a tisztújítások taktikájához tartoznak, s olvasóim nagy része
                  által nemcsak ismertetnek, hanem néha alkalmaztattak is, röviden említeni elég
                  leend. A főbbek közé tartozik, hogy azon két híd, melyen az egyik ellenséges járás
                  nemessége a városba jön, tökéletesen kijavíttassék, de úgy, hogy azok
                  szétszedetvén, a tisztújítás előtti napokban oly állapotban legyenek, hogy rajtok
                  senki át ne mehessen. Ugyanez javasoltatott a tiszai hidasokra nézve is, mert
                  valamint természetes, hogy az illető vámtulajdonosok, szeretett szomszédaik
                  bátorságáról gondoskodva, a hidasokat s kompokat éppen most javíttatják ki, úgy
                  azt sem veheti senki rossznéven, ha az ácsmester ennyi munka között a kijavítást
                  éppen a tisztújítás utáni napon végezhetné el.</p>
				<p>A második nagyobbszerű sakkvonás abban állt, hogy mindazon kocsmárosok s húsvágók,
                  kiknél az ellenfél élelmeit venni fogja, lehető legrosszabb bor s megromlott hús
                  kiszolgáltatására bírassanak, mi kevés megvesztegetés mellett annál könnyebbnek
                  látszott, minél nehezebb lenne, minden tárgyismerők ítélete szerint, ugyane
                  személyeket az ellenkezőre megvesztegetni. Ezen rendszabály kivitelét egészen
                  Nyúzó főbíró úr vállalta magára, arra kötelezvén magát, hogy az említett
                  egyedeket, kik nagy részint nemtelenek, sőt zsidók, azon esetre, ha az ellenfél
                  fenyegetései által terrorizálva jó bort mérni merészelnének, célszerű eszközökkel
                  rendre fogja utasítani.</p>
				<p>Jöttek ezután több, kisebb, a tisztújítási stratégiához tartozó fogások, melyek
                  egyenkint csekélyeknek látszanak, de együttvéve sokszor roppant hatást szülnek.
                  Ilyen: hogy a főispánt fogadó küldöttségek többsége ezen pártból neveztessenek ki;
                  az ellenfél legtúlzóbb s legostobább tagjai pedig azért csatoltassanak hozzá, hogy
                  őexcellenciája, ki három év óta a megyében nem volt, mindjárt a dolgok való
                  állásáról tiszta fogalmat nyerjen. Célszerűnek látszott ezenkívül még az is, ha
                  őexcellenciája fáklyás zenével tiszteltetik meg, s az öreg Körmöczy tanácsosnak
                  pedig, ki őkegyelmességével barátsági, sőt mint sokan hiszik, oly viszonyban áll,
                  melynek évenkinti kamatait szedné, azaz, ha a fiskális azokat rendesen behozná,
                  macskazene rendeztetik, mi a kedélyek ingerültsége mellett, mely Bántornyi emberei
                  közt Körmöczy ellen létezik, ki mindig Rétyekhez szított, nehéz nem lehet. Ha
                  ezekhez még őexcellenciája titoknoka jól informáltatik, a terem jókor
                  elfoglaltatik, és a főispán mellé nehány hű s jóhangú ember rendeltetik, a sükeren
                  kétkedni nem lehet. Minek elősegítésére azonban kívánatos, hogy bizonyos, Sáskay
                  által elsorolt, nagy befolyású kortesek vagy Bántornyi táborából elcsábíttassanak,
                  vagy legalább árthatási szándékukban megakadályoztassanak; mire azonnal több
                  jelenlevő ajánlkozott, kik e veszedelmes ellenek lekenyerezését egymás közt
                  föloszták.</p>
				<p>Csak egy vala még hátra, mi alkotmányos tekintetben talán kevésbé érdekes, de
                  tisztújításoknál mindig a legnagyobb figyelemmel tárgyaltatik, ti.
                  a pénz. Mielőtt Sáskay a tisztújítási budget-t fölolvashatá,
                  az egész társaságban különös nyugtalanság vala észrevehető. Egy táblabíró
                  véletlenül órájára nézve elbámult, hogy már kilenc, s azonnal befogatni akart,
                  mitől ő és mások, kik példáját követni akarák, csak nehezen tartóztathattak
                  vissza. A báró, fejét kezére támasztva, főfájás ellen panaszkodott. Egy ügyvéd s a
                  vastag Tüskey pedig úgy vélekedtek, hogy az kétségen kívül a szerfölötti
                  forróságtól jő, s ezért a folyosóra mentek, míg az ügyész, ki a sok munkában
                  szinte elszédült, indítványba hozá, hogy a tanácskozás, melynek figyelemmel
                  követésére a többség elégtelennek érzi magát, a jövő, talán mához egy hétre
                  tartandó ülésre tétessék át.</p>
				<p>Slacsanek tekintélye, Nyúzó káromkodásai, melyekhez Rétynek azon észrevétele, hogy
                  ha a tisztelt gyülekezet e fontos tárgyról ma nem rendelkezik, jobb minden
                  tisztújítási tervekkel fölhagyni, miután a korteskedés megkezdését továbbra
                  halasztani nem lehet; s főképp Sáskay, ki siralmas hangon rimánkodott, hogy csak
                  hallgassák meg tervét, s látni fogják, hogy annak kiviteléhez pénz nem kell, végre
                  ismét székeikre hozá vissza a társaságot, és Sáskay tovább olvasá memoárját.</p>
				<p>Azon igaztalan panaszok között, melyekkel Magyarország vádoltatik, egyik fő helyet
                  foglal el a vesztegetés. Aki tisztújításainkban tettleges részt vett, tudja ugyan,
                  hogy az esetek sokkal számosabbak, hol nemes társaink e vétekre nézve szenvedőleg,
                  mint hol azok cselekvőleg lépnek föl, sőt, hogy minden tisztújítást megelőző
                  tanácskozásokban, mihelyt pénzbeli adakozásokra jön a szó, sok egyébként szép
                  előadású szónok hallgatni szokott; azonban miután a fönnemlített előítélet
                  létezik, csak helyeselhetem, hogy Sáskay annak megmutatásával kezdé előadását,
                  hogy a tisztújításra kívánt pénz semmi esetre sem a nemesség megvesztegetésére
                  leszen fordítandó.</p>
				<p>»Minden ország - így okoskodott Sáskay -, hol szabad választások léteznek, arról
                  gondoskodott, hogy e fontos jog független, azaz oly egyedekre bízassék, kik
                  anyagi szükségeken fölül állanak. Miután törvényeink erről nem gondoskodtak és
                  számos, egészen vagyontalan nemest ruháztak föl választási képességgel, egyeseknek
                  kell pótolni e hiányt s gondoskodni: hogy a választók, legalább míg nehéz
                  foglalatosságukban eljárnak, minden szükségen fölül emeltessenek, mi természetesen
                  csak úgy történhetik, ha addig, míg a korteskedés s maga a tisztújítás tart,
                  étel-, italról gondoskodva van, s néha egypár forint adatik kárpótlásul azoknak,
                  akik nemesi kötelességök teljesítése által munkát mulasztva kárt szenvednének.
                  Hogy mindez nem megvesztegetési szándékból, hanem épp azért történik, hogy a
                  választóknak teljes függetlensége biztosíttassék, világosan bizonyítja azon
                  tapasztalás, hogy valahányszor ez intézkedés valamely párt által elmulasztatik, a
                  választók nem követhetve szívök indulatát, az ellenfél jelöltjeinek szokták adni
                  szavazatukat. S például, a jelen esetekben nem gondoskodni bizonyos tanyákról,
                  melyeken a jó elvek mellett becsoportozó nemesség tartásáról gondoskodva legyen,
                  nem volna más, mint nemes társainkat arra kényszeríteni, hogy Bántornyi tanyáihoz
                  menjenek; mi kétségkívül egyike lenne a legszörnyebb veszélyeknek, mik a megyét,
                  sőt a hazát érhetik.</p>
				<p>A báró s Tüskey itt nagyot sóhajtának. Karvaly bajszát pödörve mondá: “csak
                  próbáljon valaki Bántornyi tanyájára menni”, s azután valamit a teremtésről kezde
                  beszélni, mit azonban, mert alantabb hangon szólt, nem egészen értheténk.</p>
				<p>- Célunk szent s dicső - folytatá Sáskay -, az eszközök, mert távol legyen tőlünk,
                  hogy az ellenünk annyiszor használt elvet, miszerint: a cél az eszközt
                  szentesíteni, kövessük: hasonlóképp tiszták, sőt dicséretesek. S van-e, ki
                  rossznéven vehetné, ha elvbarátainkat ebédre meghívjuk, vagy szűkölködő nemes
                  társainkat pár forinttal segítjük? Semmi sincs, mi föltéteinktől
                  visszatartóztathatna, tehát bátran előre!«</p>
				<p>E fölszólítás minden tisztviselők s azok által, kik mint Pennaházy, nem nagy
                  pénzáldozatokra érzék magokat lekötelezve, legnagyobb lelkesedéssel fogadtatott; a
                  többiek, főképp a báró szomorúan fölsóhajta Sáskay szívrázó szavainál, s minden,
                  mit ez utóbbi később az egyesületek ellentállhatlan hatalmáról beszélt, s mily
                  roppant erő rejlik a szegény filléreiben, ha azok öszveadatva, ahhoz értő emberek
                  által, egy bizonyos célra kezeltetnek, csak azon nyilatkozatra bíra nehányakat,
                  hogy az idők rosszak, a rozsnak semmi ára, s hogy éppen a sok egyesületekben
                  fekszik a baj stb.</p>
				<p>- Az idők rosszak, az életnek ára nincs - igaz! mind igaz - szólt Sáskay, ki
                  irományait letéve, ez ellenvetéséket olyanoknak tartá, melyeket felelet nélkül
                  hagyni nem lehet -, de vajon nem kell-e azért annál inkább arról gondoskodnunk,
                  hogy ha nem is abszolút, legalább relatív jóságú biztos vevőkről gondoskodjunk? S
                  én erre jobb módot nem ismerek, mint ha a megyének jó tisztviselői kart szerzünk.
                  Az idők rosszak voltak az utolsó három évben is, de a zsidók, kik az egész ország
                  megrontásán dolgoznak, tekintettel voltak a törvényes magisztrátus iránt, s
                  mennyire én tudom, a teins szolgabírák élete nem rothadott el vermeikben, úgy volt
                  dohányunkkal, melyet mind mint primae classist adtunk el, a gyapjúval, gubiccsal,
                  szóval mindennel; s e klasszikus közmondás: officium non fallit, ha passzívumra
                  tesszük át, igaz marad, s elmondhatni, hogy a tisztviselő nem csalatik meg, még a
                  zsidó által sem.</p>
				<p>Úgy látszik, Sáskaynak e szavai némi hatással valának, legalább az előbbi
                  ellenvetések nem ismételtettek többé, midőn azonban a szónok elöadá, hogy
                  tekintettel a jelen körülményekre, tervének oly alapot állított föl, melyre semmi
                  készpénz nem szükséges, egy, majdnem “éljen”-hez hasonló
                     “halljuk” következett, s minden jelenlevők osztatlan
                  figyelme bizonyítá, mennyi méltánylást találnak a mély belátású nemzetgazda
                  nézetei, még saját megyéjében is.</p>
				<p>Sáskay terve, mely ha majd a szerző által egész kiterjedésben közöltetik, neki
                  kétségen kívül dicsőséget fog szerezni, sokkal tudományosabb, semhogy e szerény
                  elbeszélésben helyt találhatna. Csak rövid kivonatát közlöm tehát.</p>
				<p>A bölcs férfiúnak nézete szerint minden tisztújításhoz három dolog szükséges:
                  élelmiszerek, pénz, és, mert
                  hazánkban a többségnek több nagylelkűsége, mint tőkéi vannak,
                   hitel. Az elvek, melyek szerint a Taksony megyei tisztújítás financiális
                  része rendeztetik, következők:</p>
				<p>1-ször. Mindenki csak pénzben írhatja alá a segedelmet, mellyel hozzájárulni
                  akar.</p>
				<p>2-szor. Minden élelmiszerek készpénzben és meghatározott áron vásároltatnak meg,
                  de csak azoktól, kik pénzbeli segedelmeket írtak alá, s pedig azon arányban,
                  melyben e segedelem nagyobb vagy kisebb vala.</p>
				<p>3-szor. A szükséges pénzeket a megye Rotschildei fogják előlegezni, s pedig, mit
                  Sáskay ügyes negácíóinak köszönhetni, öt percentre, természet szerint váltó vagy
                  szóbeli eljárás kikötése mellett. Minden százért, mely aláíratik, a banquierek
                  hetvenötöt fognak fizetni, mi, amint tudva van, Spanyolország minden kölcsöneinél
                  sokkal kedvezőbb. Az egyes kötelezvényre vagy váltóra még két kezes írja nevét. A
                  pénz visszafizetése csak egy év múlva kívántatik, a kölcsönző házak azonban
                  készeknek nyilatkoztatják magokat a teins s nagyságos urak iránti tiszteletből,
                  szokott prorogacionális percentek mellett, az ily hitelezések hosszabbítására
                  is.</p>
				<p>A terv, mint látszik, egészen a magyar nemesség géniuszához vala alkalmazva, mely,
                  valamint maga, legszívesebben bízik a múltban, úgy azokat, kik tőle valamit
                  követelnek, a jövővel szokta megnyugtatni. Azonfölül, miután az aláírt pénz mások
                  által vala előlegezendő, az pedig, ki azt aláírá, termésének egy részét önmaga
                  által megszabandó áron készpénzben eladhatá - világos, hogy azon dicsőségen kívül,
                  mely mindenkire háramlott, némelyiknek még az sem vala kellemetlen, hogy nagy
                  fáradság nélkül, éspedig öt percentre, pénzhez juthat. A készség, mellyel minden
                  jelenlevő nevét aláírá, legszebben bizonyítá a közhelybenhagyást, melyet Sáskay
                  terve talált, és soha ember több joggal nem dörzsölheté kezét, mint Taksonynak
                  boldog Law-ja, ki most megelégedett képpel járt körül a szobában, s örömtől
                  sugárzó szemekkel nézé időről időre az ívet, melyen az aláírók névsora hosszabbra
                  nőtt.</p>
				<p>A munka bevégeztetvén, a társaság elhagyá az asztalt, s mint az ülés előtt, ismét
                  kis csoportokra oszlott. A báró, mi az igen közönséges, de azért nem kevésbé
                  kellemetes szokások közé tartozik, az egész ülést még egyszer beszélte el, pótolva
                  akkor tartott szónoklatait azokkal, miket ha félbe nem szakasztatik, még
                  mondhatott volna. Sáskay és Karvaly, szokásuk szerint, nem ugyan egymással, de
                  egymásnak beszéltek, s az utóbbi megjegyzé, hogy noha maga is nyolc p. ft.-ot írt
                  alá, meg nem foghatja, miként találhatott az oly általános helyeslésre, holott az
                  egésznek alapja nem áll, és minden tisztújításhoz eleség, pénz,
                     s hitelen kívül még valami kell, az pedig: legény a
                     gáton. Mire Sáskay megvetőleg vállat vonítva csak azt válaszolta, hogy
                  ahol pénz s élelemszerek vannak, oly legényeket, minőknek bizonyos úriemberek
                  1809-ben magokat mutatták, nem lesz nehéz találni. Karvaly bizonyos emberekről
                  kezde beszélni, kik mióta közpénztárak kezelésétől eltiltattak, mert nagyon is jó
                  gazdák módjára bántak vele, s kevesebbet adtak ki, mint bevettek, mindig új
                  kasszák alkotásáról álmodoznak. S a két nagyérdemű férfiú, kétségen kívül
                  öszvevesz, ha a terem minden oldaláról e kedves szavak: “itt van
                     a leves”, nem hangzanak föl; s ha a két vitatkozó, ismerve a szokást,
                  miszerint Magyarországban ily alkalmaknál néha kevesebb szék, mint vendég
                  található, nem sietnek helyeikre.</p>
				<p>S most hagyjuk a társaságot kellemes helyzetében, s ha nehány olvasóim az ülés
                  hosszas leírása után talán azt reménylik, hogy a vacsora részleteibe fogok
                  ereszkedni, s a Taksony megyében divatozó főzésről némely tanulságos adatokat
                  közlök, vigasztalják magokat azon meggyőződéssel, hogy miután a taksonyi nemesség
                  életének nagyobb részét asztal mellett tölti, s pedig nemcsak tanácskozva - ezen
                  tárgyak előadására többször leend alkalmam. Legyen elég ez egyszer elmondanom,
                  hogy a nagyságos háziasszony, ki Slacsanek és a báró között férjének elnöki székét
                  foglalta el, mind a szolgáló inasok többszöri megszidása, mind az ételek többszöri
                  kínálása által, háziasszonyi tisztét fölségesen teljesíté, s hogy a vacsora
                  általánosan pompásnak s az ételek számolhatlanoknak tartattak még azok által is,
                  kik, mint sokan a vacsora vége felé, minden tálat s palackot kétszeresen nem
                  láttak magok előtt.</p>
			</div>
			<div type="chapter">
				<head>10</head>
				<p>Míg a tiszaréti kastélyban e lármás dolgok történtek, addig a kis jegyzőház
                  nyugodtan állt, s csak a gyertyavilág, mely ablakaiból az utcára sugárzott,
                  mutatá, hogy lakói honn vannak. A háznak két szobája volt, melyeknek ablakai az
                  utcára nyíltak; az elsőben, külön kijárással az udvarra, maga Tengelyi lakott, s
                  itt tartá hivatalos irományait, a másikban, melynek egyik ajtaja a jegyző
                  szobájába, másik a konyhába nyílt, Erzsébet asszony s leánya laktak. A konyhának,
                  mint tudjuk, egy ajtaja vala a kert felé, melyen Viola a házba jött, a másik az
                  udvarra szolgált. Mindjárt a konyha mellett a kamra volt, melybe Liptákné az
                  üldözött zsiványt elrejté. A ház végét a cselédház s azon kis szoba, melyben most
                  Viola neje betegen feküdt, foglalták el. Tengelyi az egész napot Cserepesen
                  Bántornyinál tölté, kinél szinte tisztújítási tanácskozás tartatott. Erzsébet
                  asszony Vándoryval, ki e napon náluk ebédelt, a betegnél volt, s Etelka Vilmával
                  beszélgetve a második szobában ültek.</p>
				<p>Nincs nagyobb szerencse - mint egy öreg asszony, kivel sokat társalogtam, mondani
                  szokta - annál, hogy beszélhetünk; s a jámbor öregnek, ki azonban rég nem beszél
                  többé, igaza volt. Főképp azon korban, midőn még álmunkban beszélgetünk s
                  beszélgetve álmodozunk, nincs nagyobb gyönyör, mint midőn azt, mit úgyis tudunk s
                  mi szívünket eltölti, kedves ajkakról hallhatjuk; s a két barátné e délután egész
                  kiterjedésben élvezte azt.</p>
				<p>Etelkát s Vilmát a legszorosabb barátság köté egymáshoz. Miután Réty s a jegyző
                  sokáig barátságban éltek, a két leány úgyszólván együtt neveltetett. Vilma a
                  kastélyban tölté napjainak nagy részét, s Etelka mestereitől vele együtt tanult;
                  az alispán leánya pedig eljárt a jegyző lakába, s kis barátnéjával együtt nyeré
                  azon oktatásokat, melyeket Tengelyi a történet- s természettudományban, s Vándory
                  a vallásban, kedves tanítványaiknak adtak; s habár később a szülék mindig távolabb
                  álltak egymástól, s Vilma egy idő óta barátnéját nem látogathatá meg többé,
                  szíveik nem változtak, s ők csak inkább ragaszkodtak egymáshoz. Ha városban, a
                  nagy világ körében élnek, ez érzemény talán nem vált volna oly meleggé; legalább a
                  ritka dolgok közé tartozik, hogy a két legszebb leány, a két legelmésebb férfi,
                  vagy általán véve, hogy oly emberek, kik egymáshoz közel állnak, a nagy világban
                  különös hajlamot érzenének egymáshoz. Falun, hol vetélkedésnek helye nincs, épp az
                  ellenkezőt tapasztaljuk, a közelállók egymáshoz simulnak; s így e két leány
                  is.</p>
				<p>Vilma, ki most lépe tizenhatodik évébe, soha Taksony megye határain túl nem
                  lépett; csak annyit ismert a világból, mennyit barátnéjától, ki már huszadik
                  évéhez közelge és pár telet a fővárosban töltött, hallott. Nagyban s kicsiben ő
                  nem határozott semmit anélkül, hogy Etelkát kérdené, s ha Vándory néha mosolygva
                  mondá, hogy Vilma csak akkor tud akarni, ha Etelkától reá engedelmet nyert, nagy
                  részben igaza volt. Fiatal olvasóim, kiknek egy része, mert senkitől függni nem
                  akar, bizonyosan inkább kész mindenre, mint hogy oly valamit tegyen, mi neki józan
                  emberektől tanácsoltatik: ne gondolják azért, hogy azon gyönge teremtések egyike
                  előtt állnak, kiknél jó- s rosszra egyiránt hiányzik az erő, s kiknek jellemök
                  helyett csak körülményeiket említheti a leíró. Vilma azon lények közé tartozott,
                  kik erősen szeretni s ugyanezért erősen bízni tudnak, s ha a világot nem ismerve
                  határozataiban, inkább szívét, mint okokat követe, nagy kérdés, rosszalljuk-e
                  vigyázatlanságát, vagy irigyeljük a boldogot? Botlunk valamennyien, de
                  legkevesebbet, ki bátran halad előre; s ez nem az, ki útját maga keresi.
                  Egyáltalában, ha eszünkbe jutna néha, mily nagy része úgynevezett
                  meggyőződéseinknek alapszik jóhiszemünkön - csakhogy, midőn egy közmondássá vált
                  állításra építjük okoskodásunkat, nem mondhatjuk, kinek auktoritásán indulunk, nem
                  néznénk le oly büszkén azokra, kik tekintélyeket követnek, s mint Vilma, csak
                  addig akarnak, míg szívök magának vezetőt nem választott. Etelka teljes mértékben
                  viszonzá ez érzeményt, s a két hölgy, ki mind helyzet-, mind jellemre nézve
                  látszólag oly távol álla egymástól (a szelíd Vilma, kinek mindig támaszra vala
                  szüksége, ki határtalan vonzalmában akarni megfeledkezett; s Etelka, kinek
                  akaratát a kis háború, melyet gyermeksége óta mostohájával folytatott, megedzé):
                  mindazon barátsággal ragaszkodtak egymáshoz, melyet érezni csak a gyenge
                  hölgykebel képes, de mely épp mert annyival szebb s magasabb azon érzelemnél,
                  melyet mi férfiak barátságnak nevezünk, nem is tarthat sokáig.</p>
				<p>- Hát nem láttad őt? - szólt Etelka, félretéve munkáját - bizony kár! nem adnám
                  sokért, ha egyszer Violával találkozhatnám; minden, mit felőle hallok, érdekel. A
                  szilaj bátorság, melyet még ellenei s maga Nyúzó sem tagad el tőle; az, hogy
                  mostani életmódjához kényszeríttetett, s főképp a szeretet, mellyel neje s
                  gyermekei iránt viseltetik, előttem e zsiványt érdekessé teszik.</p>
				<p>- Hogy beszélhetsz így? Isten tudja, miként szánom a szerencsétlent, de
                  ösmeretsége után nem vágyódom. Te bátor vagy, én meghalnék félelmemben, hisz
                  mondják, hogy embereket is ölt, szörnyűségeket beszélnek felőle.</p>
				<p>- Mese! Ember, ki úgy tud szeretni, mint Viola, nem lehet szörnyeteg. Mondj nekem
                  egyet a teins táblabírák közül, kiket naponkint látunk, s kiket az egész világ
                  felséges, jámbor embereknek tart - kiveszem atyádat -, ki hasonló körülmények közt
                  nejéhez jőne, halálos veszélynek, sőt mi több, akasztófának kitenné magát, csak
                  hogy beteg kedvesét lássa? Vilmám, ez szép, ez nagyszerű a zsiványban is; én így
                  akarnék szerettetni bárki által, akkor boldognak érzeném magamat.</p>
				<p>- Ha ez kell - szóla Vilma, szinte letéve munkáját s barátnéja kezét megfogva -,
                  nincs oly dolog a világon, melyet Kálmán érted ne tenne.</p>
				<p>- Kivévén, hogy kedvemért egyszer egy pohár borral kevesebbet igyék, mint
                  közönségesen, vagy káromkodásával s azon szerencsétlen affektációval hagyjon fel,
                  melyet utálok. Kálmán mindent tenne a világon, az egyen kívül, mit tőle kívánok, s
                  ami éppen hatalmában áll.</p>
				<p>- Igazságtalan vagy, Kálmán tűzbe menne érted.</p>
				<p>- Igen, meg vagyok győződve, főképp ha egypár ember jelen van, ki bátorságát
                  közhírré teheti. Kálmán bátor ember, tagadhatatlan, nem ismerek senkit, ki életét
                  kisebb dolgokért kockáztatná; ő nem számol, s hol becsületről van szó, személyes
                  java őt semminek tevése- vagy elhagyására bírni nem fogja. Igen, neki sok jó s
                  nemes tulajdonai vannak, én megengedem mindezt, csak azt ne monda, hogy
                  szeret.</p>
				<p>- Fel vagy gerjedve ellene, bizonyosan szelességében valami csínyt követett el, de
                  azért...</p>
				<p>- Ő javíthatlan - szóla Etelka, felkelve helyéről -, képzeld csak, ismét
                  lerészegedett!</p>
				<p>- Talán ismét csalódtál, mint minap, midőn hosszú harag után végre kisült, hogy
                  Kálmán egész hét óta nem ivott egy pohár bort.</p>
				<p>- Először nem hiszem, hogy akkor csalódtam, s azt gondolom, hogy Ákos szegény
                  húgát barátja kedveért kissé meghazudta; másodszor, ma csalódásról szó sem lehet,
                  egész ebéd alatt mellette ültem. De ne szóljunk többé e kellemetlen tárgyról -
                  tevé hozzá Etelka oly hangon, melyből mindenki láthatá, hogy e tárgy neki legalább
                  nem közönyös -, én Kálmánt ismerem, méltánylom jó tulajdonait, nem vagyok vak,
                  hibái iránt sem, benne nincs való férfiúság. Ki annyi feltétel után egy pohár
                  bornak nem képes ellentállni, az bátor lehet, pillanatokra nemes lelkű, de nem
                  férfias, s valóban szeretni csak erős szív tud.</p>
				<p>- Ákos másképp vélekedik barátjáról.</p>
				<p>- Igen, Ákos - szólt Etelka, kényszerített mosollyal palástolva fölgerjedését -, s
                  mit Ákos mond, azon kételkedni nem szabad? Ákos a legderekabb férfi, kit ismerek,
                  de férfi, s azért nem képes ily tárgyról ítélni. Férfiak azon tulajdonokat
                  tisztelik társaikban, melyeknek legtöbb hasznát vehetik; s ha pajtásuk jó agarász,
                  ha adott szavához hív, ha hatszor megverekednék barátjáért, nem is foghatják meg,
                  mit kívánhatunk ennél többet? Nekem más fogalmam van e tárgyról.</p>
				<p>A barátnék elhallgattak. Vilma észrevevé, hogy e beszélgetés Etelkának
                  kellemetlen, s tovább folytatá munkáját. Etelka ablakhoz állva kinéze a sötét
                  kertre, mely szokott csendében feküdt a ház mellett, s melynek tegnapi kárait az
                  éj eltakará.</p>
				<p>- Képzelhetem apád haragját - szólt végre Etelka, ismét barátnéjához ülve -, midőn
                  tegnap hazajött, s a történteket hallá.</p>
				<p>- Úgy még nem láttam őt; szerencsére Vándory jött vele, s ez áldott ember
                  szenvedélyét kissé megnyugtatá, de becsületszavára fogadta, hogy addig nyugodni
                  nem fog, míg igazságot nem szerez magának. Én úgy félek, ha rá gondolok.</p>
				<p>- Attól hogy igazságot szerez magának ne félj kedvesem - tevé hozzá némi
                  keserűséggel -, ez nálunk nem oly veszélyes.</p>
				<p>- De hisz tudod, hogy az egész történetet szüleidnek tulajdonítja.</p>
				<p>- S félek, mi mostohámat illeti, nem egészen ok nélkül.</p>
				<p>- Igen, de atyám, téged kivéve, egész családodra újra megharagudott, Ákosra is,
                  pedig neki köszönhetjük megszabadulásunkat; ha ő nem jő, feldúlják a házat, Violát
                  megtalálják, s megrontva vagyunk.</p>
				<p>- Ki tehet róla? Mindenki igazságtalan, némelyek, mert elveik nincsenek, mások épp
                  az elvek szigorúsága miatt. Vándory, mert minden emberben félangyalt, apád, mert
                  mindenikben ellenséget lát...</p>
				<p>- Anyám elbeszélé az egész történetet; Liptákné, én s az egész ház dicsérte Ákos
                  viseletét; hasztalan! Apám mondá, hogy kár volt az úrfinak házához fáradni s
                  megakadályozni a kutatást, mely legalább becsületét tisztára mosta volna; s hogy
                  Ákos hihetőképp mindent előre tudott, s csak azért hagyá a dolgokat ennyire jőni,
                  hogy magának érdemet szerezzen előttünk. Oh, ha apám tudná, hogy Viola itt volt!
                  remegek e gondolatnál.</p>
				<p>- Nem fogja megtudni soha; Liptáknéban bízhatunk, te nem szólsz és...</p>
				<p>- De ha pörre kerül a dolog; apám mondá, hogy meg fogja esketni az egész házat,
                  anyámtól az utósó szolgálóig, s akkor mit tegyünk?</p>
				<p>- Nem fog történni; apád haragjában szólt, s később meg fog nyugodni. Mindenesetre
                  neki ne szólj a dologról, amint őt ismerem, nem tartaná titokban; s elég
                  ellenségei vannak, kik a történteket kárára használnák.</p>
				<p>- Liptákné is azt mondja. De nem képzelheted helyzetemet; én, ki soha éltemben
                  atyám előtt nem titkoltam semmit, s ki most e nagy hazugsággal lelkemen állok
                  előtte, s nem merek szemébe nézni, ha velem szól, s nem örülni, ha karjaiba
                  szorít; ki, valahányszor ajtó nyílik, remegek, hogy titkom elárultatott, s apám
                  szeretetét elvesztém. Hidd el, Etelkám, nem tűrhetem e helyzetet.</p>
				<p>- S mégis tűrnöd kell, kedvesem - szóla Etelka, sírva fakadt barátnőjét megölelve
                  -, atyád nyugalma, szerencséje kívánja; neki ez áldozattal tartozol.</p>
				<p>- Magam is úgy hiszem - válaszolt Vilma, könnyeit törülve -, de te nem ismered
                  apám egész jóságát. Ha mellém ül s arcaimat simogatva jó leányának nevez, s
                  elmondja, hogy életének boldogsága vagyok, s hogy az egész világtól megcsalatva,
                  szerelmem agg napjaiban jutalmat ad minden szenvedéseiért, s nekem akkor eszembe
                  jut: hogy mind e szeretetét többé nem érdemlem, hogy valamit titkolok előtte, hogy
                  tudva, miként csak teljes bizalmat kér tőlem, én nem teljesítem e kívánatát; mit
                  tegyek? Lábaihoz akarnék borulni s megvallani mindent, de akkor ismét nyugalma,
                  becsülete jut eszembe, s magamba fojtom könnyeimet.</p>
				<p>- Szegény Vilmám - szólt Etelka felsóhajtva -, s mégis alig tudom, ne irigyeljem-e
                  helyzetedet? Én rég nem tárhatom ki szívemet apám előtt. De hidd el, minden rendbe
                  jő ismét: a tisztújítás után, ha apám, mint reménylem, hivatalából kilép, apád
                  haragja szűnni fog. Mihelyt Viola neje jobban lesz, talán Vándory veszi házához; a
                  dolog lassanként feledésbe megy, s akkor majd szólhatsz apáddal is.</p>
				<p>- Igen, de addig! Viola tudta, hogy az egész falu elfogására készül, s mégis
                  eljött. Amint Liptákné mondja, nem képzelheti senki, miként szereti nejét; ki áll
                  jót, nem jön-e el ismét, ma, holnap vagy akármikor. Házunk körül van véve
                  kémekkel, s ha elfogják? Jézus Krisztusom! - sikolta föl egyszerre Vilma, a kert
                  felőli ablakra meresztve szemeit - itt van!</p>
				<p>- Kicsoda? - kérdé Etelka, hasonlóan oda fordítva tekintetét - nem látok
                  senkit...</p>
				<p>- Most eltűnt, de hidd el, Etelkám, ott állt, tisztán láttam szakállos képét a
                  rostély mellett.</p>
				<p>- Violát? hová gondolsz, ő talán harmadik megyében jár, s míg Nyúzó s a fél megye
                  itt tanyázik, nem is jő vissza Tiszarétre. Fel vagy gerjedve, ha akarod, magam
                  kimegyek, s a kertben körülnézek.</p>
				<p>- Hagyd el, kedves Etelkám; meglehet, hogy csalódtam, én gyermek vagyok.</p>
				<p>- Egész testeden remegsz - szóla Etelka, megfogva barátnéja kezét -, ha anyád
                  látna, megijedne halványságodon, egy pohár vizet hozok, az segíteni fog.</p>
				<p>Etelka fölkelt, hogy vízért a konyhába menjen, midőn a másik szoba ajtaján gyönge
                  kocogás hallatszott.</p>
				<p>- Kérlek, maradj mellettem - szólt Vilma, megfogva Etelka kezét - ki lehet ez ily
                  későn? Én félek...</p>
				<p>- Talán a bíró vagy más valaki, ki apádat keresi; meglátjuk. - Szabad!</p>
				<p>Az ajtó lassan fölnyílt, és bejött - sok alázatos bók s engedelemkérés közt egy
                  idegen zsidó, ki a thekhintetes, nagyságos kisasszonyoknak jóestvét kívánt.</p>
				<p>Vilma előbbi félelme s e zsidó alázatos bókjai oly ellentétben álltak, hogy
                  Etelka, főképp midőn a rémülést látá, mellyel barátnéja még most is az idegenre
                  nézett, gyönge mosolyt nem nyomhata el.</p>
				<p>Az idegen azonban, ki a két szoba közötti ajtóban állva, kezében mocskos kalapját
                  forgatá, ha nem is hasonlított zsiványhoz, s látszólag gyönge termete s
                  fegyvertelen kezeivel nem adott is rémülésre okot, azon egyediségek közé
                  tartozott, kik a legbátrabbra is kellemetlenül hatnak. Üveges Jancsi, mert ez a
                  név, melyen e személy, legalább e megyében neveztetik, egyike vala a legcsúnyább
                  teremtéseknek. Gyönge tagjai, melyek az óriási fej terhe alatt látszólag
                  meghajlának, a himlőhelyektől széttépett arc, melyet homlokára lógó vörös haja s a
                  mocskos vörös szakáll félig eltakart; egyik szemén - mely, mint maga mondá, még
                  gyermekkorában, midőn himlője volt, kifolyt - a nagy fekete tapasz, a másiknak
                  bizonytalan tekintete, mely szüntelen forogva mindent föl látszott keresni, csak
                  szemedet nem: oly egészt képezének, mely mindenkire visszataszító hatást
                  gyakorolt, s melynek rútságát sem a kopott bársonynadrág, sem a sárga ujjú
                  mellény, sem a kis szürke köpeny, mely ruházatát kiegészíté, nem takarhaták el.
                  Maga Etelka kellemetlenül meghatva érzé magát ez ember előtt, főképp miután Vilma
                  fülébe súgá, hogy ugyanezen arc az, melyet előbb az ablaknál látott.</p>
				<p>- Mondtam, Tengelyi úr nincs idehaza - szólt Etelka -, jőjön kend később, vagy
                  talán holnap reggel, akkor bizonyosan honn találja.</p>
				<p>- Nagyságos kisasszony - szólt a zsidó, mindig kalapját forgatva s a szobákban
                  körültekintve -, ez szörnyű baj nekem, igen szükséges dolgom volna a jegyző
                  úrral.</p>
				<p>- Hát jőjön fél óra múlva; vacsorára, úgy tartom, visszajő.</p>
				<p>- Talán majd addig künn várok - szólt a zsidó, helyéről nem mozdulva -, a teins
                  úrnak nincsenek kutyái?</p>
				<p>- Kutyái? - kérdé Vilma megijedve.</p>
				<p>- Igen; ha kutyái nincsenek, majd az udvarban várok, másképp félek.</p>
				<p>- Bátran várhat kend - válaszolt Etelka türelmetlenül -, nincs kutya a háznál.</p>
				<p>- Igen, de talán a szomszédoknál; idegen ember vagyok, s taval a harmadik faluban
                  csakhogy széjjel nem téptek, azóta úgy félek! - Itt az idegen hosszú történetet
                  kezde beszélni: mint ment át a falun, hogy támadtatott meg, mint köszönheté
                  megmentését egy juhásznak, ki véletlenül arra ment. - Bizony isten, ha ő nem jő,
                  oda vagyok, egész köpönyemet széttépték, pedig még egészen jó volt, nem egészen
                  új, de nagyon jó, öt forint harminc krajcáron vettem Pesten.</p>
				<p>A zsidóban oly csudás vegyülete volt az álnokság- s nevetségességnek, mi Etelkát
                  nevetésre készté, míg Vilma mindig nyugtalanabb lőn, s még egyszer kéré, hogy
                  menjen el most, s jőjön fél óra múlva; mire az üveges azt felelte, hogy majd a
                  cselédházba megy s ott várakozni fog. - A cselédház nincs itt a szoba mellett,
                  ugye, kisasszony? ott nem fogok alkalmatlankodni.</p>
				<p>Vilma, kinek félelmét fölülmúlva a türelmetlenség, melyet a zsidó tolakodása benne
                  gerjesztett, szárazon mondá:</p>
				<p>- A cselédház mellett beteg van, s már háromszor mondtam, hogy fél óra múlva jőjön
                  s ne időzzön itt.</p>
				<p>A zsidó alázatosan meghajtá magát, s a konyhába nyíló ajtó felé ment, melyet
                  fölnyitott.</p>
				<p>- Hová megy kend itt? - szóla Vilma.</p>
				<p>- Alássan csókolom kezeit, engedelmet kérek, de úgy meg vagyok zavarodva. Talán
                  arra is kimehetek az udvarra?</p>
				<p>- Az ajtó be van zárva, menjen kend, amerre jött. - S a zsidó ismét meghajtva
                  magát, Tengelyi szobáján át, az ajtón melyen jött, kiment; de nem, mielőtt a másik
                  szobában ismét két, három bókot csinált, kalapját leejté, s az ajtónál oly
                  ügyetlenül viselé magát, hogy azt alig nyithatá föl, mely idő alatt úgy látszott,
                  egy szemével a szoba minden szögletét átvizsgálá.</p>
				<p>- Mit mondasz ehhez? - szólt Vilma, miután a zsidó elment - fogadni mernék, hogy
                  kém.</p>
				<p>- Kém? meglehet; ez ember úgy látszik minden, amire éppen használni akarják; s ha
                  ellenség jőne hazánkba, talán az volna, de hozzátok mit jőne kémlelni?</p>
				<p>- Violát. Tudod, miként üldözi Nyúzó.</p>
				<p>- Azaz miként üldözte tegnap; ma, hidd el, legkisebb gondja is nagyobb ennél.
                  Nyugodt lehetsz; a zsidó valami panasszal vagy kéréssel jött apádhoz, s aki e
                  népet ismeri, nem bámulja tolakodását.</p>
				<p>- De nem vetted észre, mennyit kérdezett, s hogy nézett körül a szobában?</p>
				<p>- Mert a kutyáktól fél, s talán törött ablakot keresett, melyet holnap, ha eljő,
                  kiigazíthasson.</p>
				<p>Vilma korántsem vala megnyugtatva, s hihetőképp még többet szólt volna
                  aggodalmairól, ha épp akkor Tengelyi nem lép a szobába, s Etelka előtt meghajtva
                  magát, leányát kebléhez szorítván, a beszélgetésnek véget nem vet.</p>
				<p>- Nem is reményltem - szólt Etelkához fordulva, míg Vilma apja kalapját s botját
                  szokott helyére raká -, hogy a kisasszonyt itt találom, a kastélyban ma annyi
                  vendég van.</p>
				<p>- S nem tudja, hogy ez egy okkal több idejövetelemre?</p>
				<p>- Igen, de mily vendégek! - szólt Tengelyi kissé keserűen -, ily embereket nem
                  lehet eléggé becsülni tisztújítás előtt.</p>
				<p>Etelka, ki sértve, hamarjában feleletet nem talált, csak azon észrevétellel
                  válaszolt, hogy: - Tengelyi úr, mint látszik, kissé rosszkedvű. - Mire Vilma, hogy
                  a beszélgetésnek más fordulatot adjon, kérdé: - Nem találkozott-e senkivel a ház
                  előtt, egy zsidóval? - tevé hozzá - épp most volt itt, alig bírtuk
                  kiigazítani.</p>
				<p>- De igen - válaszolá a jegyző -, közel a házhoz, Macskaházyval beszélt, ki, hogy
                  el ne feledjem, azt üzenteti Etelka kisasszonynak, hogy mindjárt huszárt fog
                  küldeni lámpással; nemsokára vacsorához ülnek, s az alispán már többször
                  kérdezősködött a kisasszony után.</p>
				<p>- És a zsidó mit kért kedves atyámtól? Úgy látszott, fontos dolgai lehettek,
                  annyira vágyott még ma szólhatni.</p>
				<p>- Fontos dolgai? Szegény nyomorultra nézve fontos dolgok, egyébiránt puszta tréfa.
                  A szegény ember a kastélyban dolgozott, s a teins karok és rendek öszvetörték
                  minden üvegét, s mert e nemes cselekedeten velök nevetni nem akart, vagy mert
                  zsidó, vagy mert csak egy szeme van, mint mondá, nemes haragjokban meg is verték.
                  A dolog kicsiség, mint a kisasszony látja - szólt Etelkához fordulva Tengelyi -,
                  hány embert nem vernek meg tisztújítások alkalmával, főképp zsidókat, csak már
                  azért is, hogy az új tisztviselőknél panaszkodva mindjárt meggyőződjenek, hogy
                  reájok nézve minden a réginél maradt.</p>
				<p>- De ez szörnyűség, atyám! - szólt Vilma, ki a zsidót szánni kezdé.</p>
				<p>- Ki tehet róla, kedvesem - viszonzá apja keserűen -, mi volna a magyar
                  szabadsága, ha még egy zsidó üvegest sem volna szabad megvernie? Egyébiránt a
                  dolog minden tekintetben rendben van: Macskaházy az egész kár megtérítését ígéré,
                  s a zsidó, ki hihetőleg fájdalmai díját az üvegtáblák árához fogja számítani,
                  ezzel megelégszik.</p>
				<p>Azalatt Erzsébet asszony s a tiszteletes, kik a beteget alva hagyák, bejöttek, s
                  rövid barátságos beszélgetés után, Etelka megölelve barátnéját, elhagyá a jegyző
                  csendes házát, hol Erzsébet mindent vacsorához készíte.</p>
			</div>
			<div type="chapter">
				<head>11</head>
				<p>Hogy azalatt, míg Tiszaréten a konzervatív párt részéről a közelgő tisztújításra
                  ennyi előkészület történt, Cserepesen, Bántornyi főkvártélyában, a szakács- s
                  pincérnek szinte nem voltak ünnepei, azt olvasóim gondolhatják; miután azonban
                  egymás ellen működő pártok tetteikben többnyire csak úgy különböznek egymástól,
                  mint ugyanazon darab pénznek két oldala, melyen különböző fölirat s jelek mellett,
                  bármint forgassuk, ugyanazon ércet s nagyságot találjuk, nem szükséges, hogy azon
                  konferenciák részletes leírásába ereszkedjem, melyek a tiszaréti ármányok
                  kijátszására itt tartattak. Ki, mint Krivér, mind a két tábor tanácskozásaiban
                  részt vett, láthatá, hogy valamint a hölgyek, úgy a nép szerelme, mindig ugyanazon
                  fortélyok által szereztetik meg.</p>
				<p>Számra Bántornyi pártja hatalmasabbnak látszott, sőt Kislaky, Sóskuty s Slacsanek
                  kivételével, a megye intelligenciáját, s nagyobb birtokosait is majdnem mind
                  Cserepesen találjuk, s ha a lelkességről a lárma szerint ítélünk, a párt győzelme
                  biztosnak látszik, miután hozzá, mint szabadelvűhöz, az egész ifjúság is
                  szegődött; csak két ok van, mely miatt Krivér a dolog kimenetelét kétségesnek
                  hiszi. Az első, hogy magát a főügyészt s egypár alszolgabírót s esküdtet kivéve,
                  az egész tisztviselői kar az ellenféllel tart, mi a jelen körülmények között igen
                  természetes, miután Bántornyi ügyét majdnem kizárólag olyanokkal köté öszve, kik,
                  mint ő, a nemes közönségnek csak most akarák szentelni tehetségeiket; de a “beati
                  possidentes” a hivatalokra is kiterjedvén, igen veszélyes is. A második, mi ennél
                  sokkal aggasztóbb, az, hogy Bántornyi barátai mindjárt a tisztújítás kihirdetése
                  után elhatározák, miként szándékaik kivitelére csak a kapacitáció s nem a
                  megvesztegetés ocsmány eszközeivel fognak élni. Az indítvány Tengelyi által
                  tétetett, s Bántornyi minden barátai között, azokat kivéve, kik választatni
                  akartak, oly általános helyeslést talált, hogy Krivér, a főügyész s maga Bántornyi
                  hiába használák ellene minden szónoki tehetségeiket. Igaz, hogy Bántornyi s
                  családja nem mulasztott el semmit, mi által pártjának hibáját jóvá teheté, s hogy
                  becsületére legyen mondva, nemes pártolóinak sem bor, sem pálinka nem hiányzott
                  sehol; azonban az ellenzéki konferenciának e meggondolatlan határozata, mely a
                  rétyánusok által bizonyos kommentáriusok mellett terjesztetett, megszülte erkölcsi
                  rossz hatását. Mondatott például, hogy Bántornyiék nemhiába szólnak a zsidók
                  emancipációja mellett, kiknél fösvénységre nézve maguk sem jobbak, hogy megvetik a
                  nemességet, mert másképp bizony csak jobban vendégelnék meg, s ily nyilvános
                  rágalmak ellen az alispáni kijelöltnek titkolt bőkezűsége mit használt? A pártnak,
                  mint Krivér mondá, hiányzik a nyilvánosság hatalmas eszköze. Réty emberei faluról
                  falura mennek, tanyákat nyitnak, zászlókat hordanak körül, a fiúknak színes
                  tollakat, a lányoknak szalagokat ajándékoznak; magok az oskolás gyermekek könyv
                  nélkül tanulták a kijeleltek neveit, s a falusi piacokon restaurálnak, minden
                  nemes legény tudja, hogy három pengő huszast kap, mihelyt Réty alispánnak
                  választatott, s mi addig szégyenlős koldusokként titkolódzunk? Mit reménylhetni
                  így?</p>
				<p>Hogy ezen véleménykülönbség, mely Bántornyi hívei között, nem a cél, de - min
                  annyi becsületes ember vész öszve - az eszközök iránt létezett, igen élénk
                  vitatkozásokra adott alkalmat, s hogy nehányan a hivatalvágyódók közül a pártot
                  elhagyák s a másikhoz szegődtek: világos; sőt az egész felekezet hihetőképp
                  föloszlott volna rég, ha egy örvendetes hír nem tartja együtt.</p>
				<p>A főispán ti., ki valahányszor Taksony megyébe jött, a megye határain
                  küldöttséggel váratott, ez alkalommal igen nyájas levélben Bántornyinak tudtára
                  adta, hogy Cserepesnek veendi útját, s ösmerve a régi barátságot, mellyel a
                  földesúr iránta viseltetik, a hó harmincadikát annak házába fogja tölteni, kinek
                  hív alázatos szolgája gróf Marosvölgyi főispán. E levél egészen őexcellenciája
                  kezével írva, epochalis történet vala a megyében. Hogy a főispán, ki eddig mindig
                  Rétyéknél szálla meg, most először, éppen akkor, midőn az előbbi szabad elveitől
                  eltért, s Bántornyi, mint a liberálisok kijelöltje lép föl, ez utolsónak házában
                  száll meg, nem mutatja-e világosan a rokonszenvet, mellyel őexcellenciája az
                  ellenzék elvei iránt mindig viseltetett? Így szóltak Cserepesen; míg Réty
                  felekezete e váratlan történetet vagy annak tulajdonítá, hogy a főispán más úton
                  jövén a megyébe, sehol jóravaló korcsmát nem találván, kénytelenségből száll meg
                  itt; vagy pedig e lépést a lehető legnagyobb politikai hibának nevezé, mely később
                  vagy előbb a gróf bukásához fog vezetni. Mindazok, kik a nemesség megvesztegetése
                  ellen nyilatkoztak, főképp Tengelyi, e diadalt természetesen annak tulajdoníták,
                  hogy az ocsmány mód, mellyel Réty többséget keres, a főispán tudtára jött, s hogy
                  őkegyelmessége most azáltal, hogy Bántornyihoz szállt, akarja megmutatni, mennyire
                  rosszall minden korteskedést. S ezt nem bámulhatja senki, ki természetünk
                  gyöngeségeit ismeri, hisz ha kevesen vannak, kik valamely történetet egymagok
                  előidézhetnének, nem ritkábbak-e még azok, kik azt, ami kedvök szerint történt,
                  nem egészen önmagoknak tulajdonítanák.</p>
				<p>Bármi volt is azonban az ok, mely őexcellenciáját Cserepesre vezette, az öröm
                  Bántornyi házában nem vala csekélyebb, s alig múlt nap, melyen az ellenzéki
                  felekezet pártolói azóta nem szaporodtak volna egypár kitűnő egyeddel, ki
                  esküdtség vagy szolgabíróság után vágyott. Főképp október harmincadikán a
                  cserepesi ház telve volt elvbarátokkal, s noha a megyei küldöttség csak ebédre, a
                  főispán pedig vacsorára váratott: már reggel alig lehete mozdulni a szobákban.</p>
				<p>Bántornyi háza nehány év előtt egyike vala azoknak, melyekről, ha sohasem láttuk
                  is, egészen helyes fogalmunk lehet, s ha egyszerűen mondom, hogy Bántornyiék
                  kastélyban laknak, olvasóim nagy része minden leírás nélkül a ház- s a hozzá
                  tartozó udvarokról a lehetőségig hű képet alkothatott volna magának. Nyolc ablak a
                  ház hosszában, három széltiben, a ház közepén kétszárnyú, vörösre festett ajtó,
                  melyhez három lépcső vezet; a ház négy szögletén egy-egy négyszögletű torony. Ki
                  nem látta mindezt százszor életében, s ki nem tudja, hogy ha az ajtón, mely fölött
                  a kőbe vésett címer függ, belépett, kövezett pitvaron át egyenesen az ebédlőbe
                  jut, melynek jobb oldalán a teins vagy méltóságos asszony cum appertinentiis,
                  balra a háziúr s vendégek laknak stb. Ha történetem pár évvel előbb játszik, a
                  cserepesi ház leírásától, mint mondám, fölmenthetném magamat; most azonban, mióta
                  teins Bántornyi Jakab vagy James, mint magát szívesebben hívatá, Angliából
                  visszatért, maga Lajos úr alig ismeri saját házát többé, s az ifj-asszony, ki
                  előbbi időkben a házat határtalanul kormányozta, s még most is, mióta Jakab
                  megházasodott, nem tudni, mi okoknál fogva (talán mert kapitány özvegye volt),
                  hatalmának jó felét megtartá, estve sohasem ereszté ki leányát vezető nélkül,
                  nehogy, mi már kétszer történt, ismét eltévedjen s a kancellistához jusson.</p>
				<p>Van Angliában egy különös dolog, melyet comfortnak neveznek, s mely e nemzetnek
                  annyira tulajdona, hogy a szót fordíthatlannak mondhatjuk. Vannak, kik azt
                  magyarul “kommoditás”-nak akarnák nevezni, mióta azonban a comfort a cserepesi
                  házba behozatott, Taksony megyében mindenki meg volt győződve arról, hogy a két
                  dolog között roppant különbség létezik, s Jakab vagy James úrnak csakhamar azon
                  elégtétel jutott, hogy ezen állítása - melyért mindjárt visszatérte után annyit
                  vitatkozott - általánosan el lőn fogadva.</p>
				<p>A comfort főképp három dologban áll. Az első: hogy a ház külső alakjában simmetria
                  ne legyen. A második: hogy belsejében mindenféle kis folyosók s főképp kisebb
                  lépcsők legyenek a szobák között. A harmadik: hogy, mennyire lehet, az egész lakás
                  egy s pedig kis brámaféle lakattal zárassék. Szőnyegek s jó karszékek igen
                  kívánatosak, elkerülhetlen azonban egy vagy több s pedig kőszén égetésre épült
                  kandalló, melynek szaga a comfortot Angliában tetemesen neveli és a világért sem
                  volna fával főlcserélendő.</p>
				<p>Mindez, mihelyt Jakab úr Angliából visszatért, a Bántornyiak ősi lakában
                  alkalmazásba vétetett. A nyolcablakos kastély mellé egy egészen
                   Loudon encyclopedia of cottage architecture szerint tervezett angol
                  emeletes ház épült; a régi tornyok egyike, mely az új épülettel öszveköttetésben
                  állt, fölemeltetett, s Lajos úrnak a tűzveszély ellen tett minden észrevételeinek
                  dacára falépcsővel láttatott el. A ház egyik oldalán a kert felé nagy üvegveranda,
                  a ház másik végén, be az udvarnak, más földszinti épület állíttatott, mely a
                  tekeasztalt foglalá magában. Szóval, ki Angliában volt, vagy legalább festésekben
                  látta a vidékeket, melyekben a nagy britek laknak, Bántornyi James háza előtt a
                  boldog szigeten vélheté magát, s ha a három vagy négy szilva- s a valóban
                  tiszteletre méltó masánszki almafa nem pótolák is ki egészen a roppant tölgyeket,
                  melyek angol lakóházakat környeznek, legalább a vörös- s fejérre festett fal,
                  bizonyos távolból tekintve, a lehetőségig utánozá a vakolatlan falakat, melyeket
                  James Angliában annyiszor látott.</p>
				<p>Hogy az istállónak egy része, melyben James lovai álltak, hasonló változásokon
                  ment át, hogy a kocsisok, lovaikat vagy szerszámaikat tisztogatva, soha a
                  darázsdongást, melyet angolok ily alkalommal használnak, s melyet ortografice
                  talán “pzsü”-vel írhatnék, szolgálatvesztés alatt el nem hagyhatták, hogy végre a
                  ház belseje nem hazudtolá meg külsejét: önkényt értetik. Lépcsők, folyosók s
                  veranda, szőnyegek, kandallók s karszékek, szóval: nem hiányzott semmi, a
                  brámaféle lakat pedig, mellyel az ispán részegségében az egész házat egyszer oly
                  tökéletesen bezárta, hogy a kulcs elveszvén, a ház népe három napig a veranda
                  ablakain járt ki s be, míg a teins úr, ki a másik kulcsot óraláncán hordá, Pestről
                  visszajött: ismeretesebb volt az egész megyében, semhogy azt különösen említeni
                  szükséges lenne. A régi kastély, melyben Lajos úr lakott, csaknem egészen régi
                  állapotjában maradt, az egyetlen változás, melyet az öregebb háziúr öccse kedveért
                  sok kérések után megengedett, az volt, hogy az ebédlő a ház közepéből azon terembe
                  tétetett át, mely az új épülettel összefüggött, s hogy ez utósóban a pipázás
                  általán véve eltiltatott. A többi mind úgy maradt, mint volt, s Lajos legalább ősi
                  falai közt otthonosnak érezheté magát, mi a jámbor embernek nem kis
                  megnyugtatására szolgált.</p>
				<p>Míg ez utóbbi az egymás után érkező vendégeket fogadá, addig Jakab s Krivér
                  beszélgetve a kertben járkáltak, melyből James a káposztát s majoránát nem
                  küszöbölheté ugyan ki, de mely, mióta ő utazásából visszatért, útjainak régi
                  egyenességét elvesztve, annyira elangolosodott, amennyire ez egy magyar
                  konyhakerttől csak kitelik. Jakab rosszkedvűnek látszott. Fejét rázva megállt,
                  tovább ment, ismét megállt, kezében tartott ostorával csizmáit veregeté: s
                  valahányszor Krivér valamit mondott, egy “most true”, “yes” vagy más ily, az angol
                  parliamentben használt fölkiáltásokkal felelt, míg a másik, mielőtt szólt, mindig
                  körültekintett, mintha azt nézné, nincs-e valaki közelében, ki őt hallhatná. A
                  taksonyi főjegyzőnek régi szokása vala ez, melyben annyira ment, hogy valakinek
                  csak jó reggelt kívánt vagy az órát kérdezé, szinte ezen vigyázattal élt.</p>
				<p>- Meglátod - mondá Krivér, suttogásra szállítva le hangját -, hiába fáradunk,
                  hacsak tanyákat nem nyitunk és zászlókat nem tűzünk ki; minden pénz, melyet
                  osztogatsz, s bátyád egész népszerűsége nem használ semmit. Elfogadják a pénzt,
                  szeretik bátyádat, de be se mennek a tisztújításra, vagy ha bemennek, Réty
                  kortesei által el fognak csábíttatni.</p>
				<p>- You are right my friend - azaz igazságod van; de mit tegyünk?</p>
				<p>- Ha bátyádat arra vehetnéd, hogy csak valamit tenne, úgy, mint Angliában szokták,
                  meting vagy müting vagy hogy hívják...</p>
				<p>- Meeting, to meet: öszvejőnek - innen ered a szó.</p>
				<p>- Épp azt akarám mondani, olyan valami miting-félét kellene tartani, hol az
                  emberek öszvejőnek s isznak.</p>
				<p>- Barátom; csalódol, ez más; ahol az emberek isznak, azt politikai dinner-nek
                  nevezik. A meeting csak tanácskozás, hol az emberek nagy petíciókat írnak alá,
                  százezer, kétszázezer aláírás, ennek van hatása. Magam is voltam egy ily
                  meetingnél, Glasgowban éppen...</p>
				<p>Krivér, ki ijedtséggel látá, hogy James úr kedves paripájára készül ülni, hamar
                  félbeszakasztá a beszédet.</p>
				<p>- Igen, tudom, te is aláírtad a petíciót, akkor a szegény törvények mellett
                  agitáltatok; de, hogy a dologhoz visszatérjünk, hát épp ily politikai dinner-t
                  kellene adnunk. Te beszédet tartanál, hol a párt politikai elveit előadnád.</p>
				<p>- Először a királyért isznak s családjáért, mert azt tisztelni kell. A kormányról
                  szólhat mindenki, amit akar, de a király, látod, barátom! a királyt tisztelni
                  kell, ebben áll az angol szabadság, azután...</p>
				<p>- A főispánért...</p>
				<p>- Ez hiba lenne, rosszul fogtad föl a dolgot; a királyi család után még nehány
                  általános toastokra van szükségünk: the church, army and navy, azaz: egyház, hadi
                  s hajóseregért kellene innunk.</p>
				<p>- Nem tartom tanácsosnak - válaszolt Krivér fejét rázva -, a dolog rossz hatást
                  szülhetne, úgyis pápista pártnak csúfolnak, s ha még a papságért iszunk,
                  kálvinistáink mind elhagynának.</p>
				<p>- Igazságod van, the Presbiterians: azaz puritánusaink vagy kálvinistáink, mint
                  nevezni szoktátok, mert tudnod kell - tevé nagy megelégedéssel hozzá -, a magyar
                  kálvinisták s a skót puritánusok között nincs semmi különbség, semmi, egyáltalában
                  semmi, még oskolamesteröket is egészen hasonló módon fizetik. Skóciában a zab ára
                  szerint mérik ki fizetésöket, nálunk némely traktusban a mester minden gyermekért
                  in natura egy véka zabot kap. Nem gyanítja senki a hasonlóságot, mely Magyarország
                  s Anglia közt létezik! És igazságod van: dissenterjeink is szint’ úgy gyűlölik a
                  magyar highchurcht, mint Angliában. De azért nem tesz semmit, ha általánosan az
                  egyházért iszunk, mindenik saját egyházát gondolja alatta, s nem kompromittáljuk
                  magunkat, és ha éppen pápista szimpátiákkal vádolnának, magában az se baj, nézzünk
                  Angliára, ott a whigek s O’Conell...</p>
				<p>- Ne szólj ezekről, barátom! Hidd el, én a megyét ösmerem; ezek az emberek mind
                  nem képesek fölfogni eszméidet, s csak árthatsz ügyünknek...</p>
				<p>- Tudom, tudom - viszonzá Jakab, teljes mértékben élvezve a hízelgést -, s ha úgy
                  hiszed, el is hagyhatom az egyház említését, s csak a hadseregért emelendem
                  poharam...</p>
				<p>- Az is talán nem egészen célszerű, tudod, hogy a katonatisztek s nemesség között
                  zsúrlódások vannak.</p>
				<p>- Bízd rám az egészet, a hadseregnél kiemelem a magyar ezredeket, s miután nálunk
                  vasasok fekszenek, toastomnak csak jó hatása lehet. Igaz, a tisztikar igen rossz
                  néven veendi, s talán párviadalaim lehetnek, de ki tehet róla! Politikai pályán
                  nem megy másképp, O’Conell is verekedett, és S. Francis Burdett, és...</p>
				<p>- Igazságod van, a részletes elrendezést egészen rád bízhatjuk, csak in merito
                  egyezzünk meg, mert bizony itatás nélkül nem boldogulunk.</p>
				<p>- Igaz, de mit tegyünk? Bátyám s magam mindent tettünk, mi tőlünk kitelt, a
                  választás már eddig is egyévi jövedelmünkbe került...</p>
				<p>- Nem is a pénz az, mi hiányzik, csak valamely nyilvános demonstrációt tehetnénk,
                  s minden jó lenne. Míg embereinknek bizonyos színű tollakat nem adunk, pártunk
                  szárnyai szegvék. Bírd bátyádat férfias föllépésre, s győztünk.</p>
				<p>- Elfelejted, hogy becsületszavunkat adtuk mindnyájan, hogy csak becsületes
                  módokon fogunk...</p>
				<p>- Magunknak többséget szerezni igyekezni - vágott közbe Krivér -, ezek a határozat
                  szavai, azaz megengedve, hogy polgártársaink megvendégelése nem becsületes mód,
                  mit én részemről tagadok, ha ezen igyekezetünk nem sikerül, más célszerűbb
                  eszközökről fogunk gondoskodni.</p>
				<p>- Tagadni nem lehet, hogy a határozatot így is magyarázhatni, de vannak emberek,
                  kik a tárgyról másképp ítélnek.</p>
				<p>- Egy sincs, mikor konferenciánk e szerencsétlen végzést hozta, azok, kik magok
                  hivatal után nem vágyódtak, azért pártolták Tengelyi indítványát, hogy pénzbeli
                  áldozatoktól meneküljenek. Hidd el, magatok pénzén korteskedhettek, mennyit
                  akartok.</p>
				<p>- De Tengelyi?</p>
				<p>- Tengelyi s mindig Tengelyi! S mindöszve mi baj, ha ő elvál? Becsületes ember,
                  tiszta ember, megengedem, de végre, mindent öszvevéve, mégiscsak falusi jegyző,
                  többet képzeltek hatalmáról, mint amit az ér.</p>
				<p>- Tengelyinek roppant befolyása van, főképp a lelkészekre, s ha ellenünk
                  fordul...</p>
				<p>- Ellenünk? Hát nem tudod-e, hogy az nem történhetik? Tengelyi a leginpraktikusabb
                  ember a világon. Sértsd meg, tégy vele, amit akarsz, vagy hízelegj neki, hasztalan
                  fáradtál, a jámbor azt hiszi, hogy egy falusi jegyző meggyőződése többet ér minden
                  tekinteteknél. Legrosszabb esetben is csak visszavonulna, Rétyék mellett
                  fölszólalni sohasem fog, azonkívül ha tenné, van mód, mely által befolyását
                  semmivé tehetjük.</p>
				<p>- És melyik az?</p>
				<p>- Tengelyi - szóla halkabban Krivér - nem nemesember.</p>
				<p>- Mit hallok?</p>
				<p>- Bizonyosan tudom; Macskaházy, kivel, mint tudod, jól vagyok, hogy a Rétyék
                  fondorkodásait kitudjam, becsületére mondta. Tudod, Tengelyi Rétyékkel hajdan, az
                  utóbbinak alávaló aposztáziája előtt, jól volt, együtt jártak iskolába, s ismerik
                  egymásnak minden titkaikat. Tengelyinek nincs egy darab papirosa, mellyel
                  nemességét bebizonyíthatná. A főügyész is tudja az egész dolgot, de hallgatnunk
                  kell; ha Tengelyi a tisztújításnál velünk marad, tartsuk meg nemességében; ha nem,
                  majd tudjuk, mit tegyünk.</p>
				<p>A főügyész, ki azalatt a beszélgetőkhöz jött, szinte bizonyítá az állítást, s
                  Jakab úr megnyugtatva, gentleman szavára ígérte, hogy bármit mondjon bátyja, a
                  pártzászlót azonnal kitűzi, s mindjárt holnap politikai ebédre hívja meg az egész
                  környéket. Mire a két tisztviselő egyiránt helybenhagyását nyilatkoztatá ki.</p>
				<p>A kert azalatt mindig több s több vendégekkel telt meg, kik James úr körül
                  csoportozva a három férfiú beszélgetését félbeszakaszták; s bármi mulatságos is
                  mindaz, mit James vendégeinek az angol lófuttatásról s parliamentről beszélt,
                  bármi szép látni a küzdést, mellyel magát minden új jövevény ölelései ellen
                  védelmezve, érkező barátainak jobbját majd egy majd mindkét kézzel csaknem
                  görcsösen megrázá: magára hagyjuk a társaságot. Ha ártatlan olvasóim közt
                  nehányan, kik Krivért Réty házában látták, s őt most Bántornyival a kertben
                  beszélgetni hallották, e jeleneten csudálkoznak, vagy azt valószínűtlennek
                  tartják, önigazolásomra csak azt mondhatom, hogy az egész: történt dolog, s
                  hihetőképp annak tulajdonítható, mert Krivér hazáját mindenesetre szolgálni
                  kívánván, célirányosabbnak tartotta, ha két, mint ha csak egy felekezet által
                  jelöltetik ki másodalispánnak, főképp miután a Bántornyiak, ha tőlük egészen
                  visszavonul, Pénzesy főügyészben oly vetélytársat jelölhetnének ki, ki mind
                  vagyona, mind személyes befolyása által veszélyessé válhatnék. S vajon
                  bámulhatjuk-e ezt? Magyarországban, hol kivévén a telkes gazdákat, zselléreket,
                  munkásokat, mesterembereket, gyárosokat, művészeket, nem nemes tudósokat, ügyvéd-
                  s orvosokat, nagyobb s kisebb kereskedőket stb., majdnem minden egyéb ember
                  szabad, kivevén természetesen azokat, kik éhség, vagy mi nálunk közönségesebb,
                  szomjúság által kényszerítve eladták magukat; s hol e szabad nemzet, kivévén
                  külső, belső, hadi, kereskedelmi, egyházi, oskolai s némely más dolgokat, a
                  selfgovernmentnek elve szerint egészen önmaga kormányozza magát; Magyarországban,
                  mondom, nem történik-e naponként száz ennél sokkal nagyobb csoda? Mi, s talán te
                  sem, kedves olvasóm - bármennyire legyek meggyőződve magas észbeli tulajdonaidról
                  -, nem gyanítjuk ezt. Természetünkben fekszik, hogy amit megszoktunk, nem gerjeszt
                  bámulatra; s hogy míg a sphaerák óriási rendjét közönyösséggel nézzük: csudát
                  kiáltunk, ha, mint egyszer sz. István asztalánál történt, valamely pecsenye s
                  pedig nem is borjúpecsenye, hanem valamely sült szárnyas állat - röpülni kezd; s
                  azért megfogható, hogy mi, kik e csudák között neveltettünk s élünk, azokat észre
                  sem vesszük, de mondjuk el csak szebbítés nélkül viszonyainkat külföldinek, s
                  látni fogjuk a hatást, melyet e dolgok reá tesznek. Ha megmagyarázzuk neki
                  alkotmányunkat, mely szerint a végrehajtó hatalom semmit végre nem hajt, s a
                  törvényhozó oly törvényeket, melyek mindenütt megtartatnának, nem hozhat, a
                  bírónak pedig annyi más dolga van, hogy bíróskodni sokszor ideje sem marad; hol a
                  polgári, mint a büntető pernél minden eljárás csak egy napig vagy számos évekig
                  tart, s aki a statáriumot elkerülte, évekig várhat pere eldöntésére, hol az
                  erőszakos elfoglalások s kivetések a polgári úthoz tartoznak, s becsületes ember
                  egész vagyonát elvesztheti, mert bizonyos alkalommal valaki ellen botot nem emelt,
                  hol a büntető perben sokkal több függ attól: mit tett a vádlott ősapja, mint mit
                  tett ő maga, mert sorsát nemes vagy nemtelen léte határozza el, s az igazság
                  istenségére nézve, mint hajdan a rómaiak más istenségeinél külön istenasszony
                  létezik a patríciusok s külön a plebejusok számára; hol a szentírás szavai
                  szerint, attól, kinek nincs, még az is, mije van, el fog vétetni - hogy csak az
                  fizet, ki majdnem koldulhatna; magyarázzuk meg külföldinek állapotjainkat, s ha
                  ezek után hallja, hogy Krivér úr megyéjében két párt konferenciáihoz járt, bizony
                  nem fog csudálkozni; főképp ha látja, hogy Krivér úr ezért nemcsak nem
                  veszélyezteti állását, sőt épp ellenkezőleg, mind a két párt által egyenlőn
                  tiszteltetik. De most menjünk a házba.</p>
				<p>Nem ösmerek kellemetlenebb helyzetet, mint azon gazdáét, kihez falun egyszerre sok
                  vendég jő. Nálunk, hol minden látogató a háziúr által személyesen mulattatni vagy
                  untattatni akar, és a legnagyobb rész szüntelen félelemben él, nehogy más
                  valakinek kitüntetése által személyes méltósága szenvedjen, a boldogtalan háziúr
                  ily alkalomnál nem tudja, mit tegyen, s főképp tisztújítás előtt, midőn minden
                  sértés szomorú következményeket szülhet, ebéd előtt, midőn arról gondolkozik:
                  három előkelő táblabíró közől melyiket ültesse a házinő jobb oldalához, oly
                  kínokat tűr, minőkről csak Párisnak lehete fogalma, midőn almájával három istennő
                  között kellett választania. Miután pedig minden ember nehéz, vagy jobban mondva,
                  bajos helyzetekben mindig háladatlan szerepet játszik, s annál ügyetlenebb, mennél
                  inkább fél, hogy ügyetlenséget követhetne el, olvasóim megengedik, ha azon nyájas
                  köszöntéseket s véghetlen örömöt, mellyel Bántornyi számos vendégeit s jelesen az
                  egész küldöttséget fogadá, le nem írva, még az úri ebéd fölébe is a felebaráti
                  szeretet fátyolát borítom.</p>
				<p>Már esteledni kezdett. James neje az új házban, melynek legszebb szobái a főispán
                  elfogadására készíttettek el, s a verandában fölállított tea-asztalnál tevé végső
                  rendeléseit. Bántornyi Lajos egy nagy vendéget váró háziúr s egy választandó
                  alispán nyugtalanságát egyszerre hordva keblében járt föl s alá, nézte óráját,
                  kiment a pitvarra, s ismét bejött, mondva, hogy őexcellenciája bizony már itt
                  lehetne! Mire vendégeinek egy része “bizony már itt lehetné”-vel vagy “bizonyosan
                  későn indult el” felelt, míg a játszó asztalok egyikétől “pagat ultimo” vagy
                  “contra” hangzott; s a másik szobából átzajgó politikai vita, melyben harminc
                  személy egyszerre négy tárgy fölött tizenkétféle véleményt akar tisztába hozni, a
                  háziúr panaszló szavait elnyomá. Már gyertyát gyújtottak. James, otthagyva a
                  politikai csatatért, melyen báró Sóskuty s nagyreményű fia végre minden vetélytárs
                  elnyomása után a beszéd monopóliumához jutottak, két fáklyás lovásszal a főispán
                  elébe lovagolt; midőn az egész társaság kissé hangos, de nem kevésbé szép
                  harmóniája egyszerre felzavartatott.</p>
				<p>A közép szobában, hol a játszó asztalok álltak a nagy dohányfelleg alatt, mely
                  asztalt s táblabírákat eltakart, mint midőn Vezúv gőzölgő csúcsa alatt megindul
                  (hogy egészen új hasonlósággal éljek), zaj támadt, oly irtóztató, hogy maga
                  Sóskuty félbeszakítá beszédét.</p>
				<p>- Teins alispán úr, ez már sok! - kiáltott a játszók egyike, kinek száraz, halvány
                  arcán mindenki Jánosy urat, a megye egyik főtáblabíráját ösmeré meg - látott-e
                  ilyet a világ? Pénzesy hazavitte pagátját!</p>
				<p>- Hát persze, ez baj! De hát mikor hazavitte, ki tehet róla? - szólt Magyarország
                  egyik legkerekdedebb másodalispánja.</p>
				<p>- De mikor én betakarom.</p>
				<p>- Hát miért takarta be a teins úr?</p>
				<p>- Mikor nyolc tarokkom van!</p>
				<p>- S mégsem tudta megfogni?</p>
				<p>- Persze, mikor a teins úr zöldet játszik.</p>
				<p>- Három volt, hát mit játsszam?</p>
				<p>- Tököt, az istenért, tököt, hogy ne húzzon.</p>
				<p>- Tököt, majd bizony a királyomat?</p>
				<p>- Mondja maga a teins úr - szólt Jánosy mindinkább fölgerjedve Pénzesyhez, ki
                  jókedvűen nevetve kártyáit keveré, míg az asztal körül több és több néző sereglett
                  öszve, s Édesy majd az egyik-, majd a másiknak magyarázá a szerencsétlen
                  történetet.</p>
				<p>- Menjünk tovább - szólt a negyedik játszó, Krivér, ki a zsidót számolá.</p>
				<p>- Így nem lehet játszani! - kiálta Jánosy ismét - ha a teins úr még át sem akarja
                  hibáját látni.</p>
				<p>- Mindenki tetszése szerint játszik - szólt kissé haragosabban Édesy.</p>
				<p>- Igen, de akkor játsszék maga, vagy ingyen s ne más emberek pénzén.</p>
				<p>- Itt van három húszasa! - kiálta Édesy, ki végre minden türelmét veszté - s most
                  hallgasson.</p>
				<p>- Ami sok, sok; fogja az úr pénzét, vagy adja huszárjának, velem így ne szóljon! -
                  s ezzel a táblabíró fölugrott.</p>
				<p>- Az úr pedig menjen korcsmába lármázni, ha akar.</p>
				<p>- Én korcsmába, én? - S itt a sok közbeszólás hallatlanná tevé előadását, melyből
                  csak pagát, alispán, jó nevelés, toutles-trois vala kiérthető, míg Sóskuty rövid
                  kék, aranyrojtos magyarruhájában, mert az egész társaság díszöltözetben várá a
                  főispánt, majd a sovány táblabíróhoz, majd az alispánhoz futva nyugalomra inté a
                  vitatkozókat. - Domine spectabilis, hagyjanak fel a vitával, Jánosy úr már most is
                  rekedt, mindjárt itt lesz a főispán. Szerencsétlen pagát! Csak gondoljanak a
                  főispánra! Ha megfogják! Végre emberek vagyunk! Bizony elreked. - S így tovább,
                  míg az ajtó fölnyilván, az ispán rohant a szobába, s e rövid szavakkal; “mindjárt
                  itt lesz”, minden gondolatoknak más irányt adott, noha a zaj inkább növekedett,
                  mint fogyott e fordulat által.</p>
				<p>- Helyes, helyes! hol van kardom? - kiált Sóskuty, a szoba szögletéhez futva, hol
                  a társaság fegyvertára állt, s hová most a táblabírák egy része futott, míg a
                  másik az egyik mellékszobában fölhalmozott mentékért küzdött.</p>
				<p>- Kérem alássan, domine spectabilis! ez az enyim, zöld nyesttel! - kiált a
                  főügyész egy táblabírót föltartva, ki épp felkötve mentéjét, kardjáért sietett, s
                  visszatartóztatva futásában, nem kis haraggal tagadá ez állítást, melynek
                  alaptalanságát később a főügyész is megösmeré, de nem mielőtt kalpagja a
                  tolongásban kezéből kiesett s öszvetiportatott.</p>
				<p>- Kardomat nem találom! - kiálta Édesy, új vesztesége fölött elfeledve pagátjának
                  szerencsétlen elfogását, s hasztalan rimánkodva, hogy “eresszék ki”. Míg Sóskuty
                  minden erejét arra fordítá, hogy a szobába juthasson, s mint Kassandra Trójának
                  vesztét, süket füleknek hirdeté a fenyegető veszélyt, hogy a küldöttség elnöke
                  panyóka nélkül fog megjelenni a főispán előtt, ha nem juthat a szobába.</p>
				<p>- Kérem alássan! De kérem, én vagyok a küldöttség elnöke! Kék, arany cafrangokkal,
                  be kell mennem! De csak gondolják meg. - Míg végre a kívánt ruhadarab kissé
                  változott színnel, mert szerencsétlenségére földre ejtetett s ott gázoltatott, de
                  csak egy-két gomb híjával jutott tulajdonosához, ki fölvéve köntösét: “S most
                  siessünk, uraim! De kérem, hisz már elkészülhettek! A főispán itt van!” s több
                  hasonló fölkiáltással nem kevéssé nevelé a közzavart.</p>
				<p>Itt menték, ott kardok vagy kalpagok körül forgott a vita, s a küldöttség nem is
                  vevé észre, hogy szónoka, főtisztelendő Zsolvay esperes úr, ki míg a többiek ittak
                  s kártyáztak, magánosan fel s alá járva beszédjére gondolkozott, most megfosztva
                  legfőbb ékességeitől, áll a szoba közepén, háromszögű kalap s pallium nélkül,
                  melyet a melegben félretett, egy második Cicero, ki valahányszor nyilvánosan
                  szólt, mint maga mondá, mindig elhalványult.</p>
				<p>- Menjünk, menjünk! - kiáltott végre Sóskuty a küldöttséghez fordulva, mely most
                  fegyverkezetten sereglett körülte, az előszobában kell őt fogadnunk.</p>
				<p>- Domine illustrissime, odavagyok! - sóhajtá a szerencsétlen szónok - se kalapom,
                  se palástom.</p>
				<p>- Hol van a kalap, hol a palást? Őexcellenciája mindjárt itt lesz, ide egy
                  kalapot, akárkiét, csak háromszegű legyen! - kiáltott fel s alá futkosva a
                  küldöttség érdemteljes elnöke, s szavára új zaj s keresés támadt, annyival
                  élénkebb s lármásabb, mennyivel szaporábban követék egymást az ijesztő hírek: hogy
                  a főispán már a pajtánál van, s hogy a faluba jött, s már a kerthez ért; míg a
                  kalap, mire mint tálcára tévedésből pár pohár állíttatott, végre megkerült, és
                  éppen az utolsó pillanatban papi palást is akasztatott Zsolvay nyakába. Ezek után
                  az egész küldöttség sok tolongás közt a pitvarba jutott.</p>
				<p>Vannak percek emberi életünkben stb., mint Schiller
                  Wallensteinja mondja - s hogy azok, melyekben főispán tisztújításra váratik, s a
                  tisztelgő küldöttség már a pitvarbán áll és sebesen közeledni látja a fáklyákat,
                  melyek a nagy kormányzót homályos útjain fölvilágosítják - ezen percek közé
                  tartoznak: nem szenved kétséget; s főképp akkor nem, ha a szónok, ki a küldöttség
                  nevében a megye érzelmeit tolmácsolandja, most először életében tölti e nehéz
                  tisztet, s remegve, mint a hárslevél, áll paszomántos társai között. Volt e
                  megyének egy híres szónoka, s mely megyének nincs? Kraveczky János úr, s valóban
                  kár, hogy olvasóim nem ezzel ösmerkedhetnek meg ez alkalommal, kinél jelesebb
                  installácionális szónokot én nem ismertem. Erasmus Laus asinijáról többet szólnak
                  az emberek, mint Plinius Traján fölött tartott panegiriséről, mert a tárgy
                  nehézségei bőven pótolják az előadás szépségét, melyben ez utolsó az elsőt talán
                  fölülmúlja; s mégis, mi Erasmus érdeme főtisztelendő Kraveczky Jánoséhoz mérve, ki
                  ötvenhárom beszédet tartott hasonló tárgy fölött, s mindig hangos “éljen”-ek
                  között végzé azokat. Ellenségei, mert hisz kinek s főképp mely esperestnek ne
                  lennének e világon ellenségei? hol az esperest vörös övétől a bíbornok vörös
                  köntöseig, az oskolás gyermek examenen nyert díszjelétől az aranygyapjúig, a
                  legkisebb virágtól, melyet kedvesünk, a dicső babérig, melyet a nemzet ad, nem
                  kaphatunk semmit anélkül, hogy ráadásként egypár ellenség ne adatnék hozzá.
                  Ellenségei tehát, mint mondám, azt állíták, hogy e beszédek csak ismétlésekből
                  állnak, azonban miután isten maga egyformán ragyogtatja napját jók s gonoszok
                  fölött, nem látom át, miért ne tenné ugyanezt esperestünk is, főképp nagy
                  történetbúvár létére jól tudván, mennyi dicsőséget szerze a nagy Cato, ugyanazon
                  egy rövid mondásnak: “censeo Carthaginem esse delendam” ismétlése által. Így
                  azonban csak az esperest irigyei szóltak, s biztossá tehetem olvasóimat, hogy a
                  megszólított személyek Kraveczky beszédeit soha unalmasoknak nem tarták, s valóban
                  szívtelen, ki ezt nem a beszédek szépségének, hanem csak azon emberi gyarlóságnak
                  tulajdonítja, mely szerint másról valami rosszat, vagy magunkról jót hallani
                  mindig mulatságos. De a nagy férfiú távol volt. Réty, ki a főispánt pártjának
                  legjelesbjeivel a megyeháznál várta, e Demosthenest is magánál tartá; Zsolvay
                  annyi baj után, melyen átment, nem látszott igen megnyugtató hangulatban. A
                  küldöttség, mely jól tudá, hogy azon emberek, kik nem ultimae informationis,
                  közönségesen primae informationis szoktak lenni, aggodalommal tekintett szónokára,
                  kinek szavai, mint az elsők, melyeket megyéjében hall, kétségkívül rendkívüli
                  hatást teendenek főispánukra. Egy váratlan eset azonban új irányt adott minden
                  gondolatoknak.</p>
				<p>A főispán már a kert-kerítéshez jutott, a fölállított oskolás gyermekek s az
                  öszvecsoportozott nép éljenezni kezdett, midőn egyszerre az útárokban három mozsár
                  dörrenik el. A lovak, melyeket Bántornyi őexcellenciájának az utósó állomásra
                  előre küldött, éppúgy meglepetve, mint őexcellenciája, elragadják, s a kapun
                  berohanva feldöntik a hintót. A fáklyás lovászok, mint egykor a filiszteusok
                  rókái, midőn Sámson farkukra fáklyákat kötött, rémülésbe hozák a falut. James úr
                  lovagi természeténél fogva a legközelebb úton, azaz fején keresztül ugrik le
                  lováról.</p>
				<p>A pitvarban s ház előtt álló küldöttség borzadva csapja öszve kezeit, s miután a
                  lovak föltartattak s az öszvegázoltatás veszélye megszűnt, mind együtt fut a
                  szeretett kormányzó elfogadására.</p>
				<p>Ne várja tőlem senki, hogy a jelenetet, melynek most olvasóim tanúi lehetnének,
                  részletesen leírjam. Nem vagyok, mint mindenki észreveheté, erős a leírásokban, s
                  ennyi lárma visszaadására gyönge tollam elégtelen. Elég legyen annyit említenem,
                  hogy mind a főispánnak, mind kocsisának minden elmondatott, mit e helyzetben
                  várhattak, s hogy az első egy kis kék folton kívül, mely egyik szeme fölött
                  látszott, baj nélkül húzatott ki kocsijából, s a lehető legnagyobb nyájassággal
                  tevé biztossá az úri társaságot, miként az egész dolog őt valóban rendkívül
                  mulatá; ámbár titoknoka, ki őexcellenciájával egy kocsin ment, s most az egyszer
                  urának nemcsak fontos hivatala, de még személye terheit is viselé, e részben
                  egészen különböző véleményben látszék lenni.</p>
				<p>- Ki merte a mozsarakat elsütni? - szólt végre Bántornyi, miután a főispán s az
                  egész társaság a ház felé indult.</p>
				<p>- Én, teins uram - felelt a kertészlegény.</p>
				<p>- És hogy mertél ilyenre vetemedni?</p>
				<p>- Mert parancsolták.</p>
				<p>- És kicsoda - szerencsétlen?</p>
				<p>- Hát csak az ifjasszony, a kapitányné asszonyság mondta, hogy: már csak
                  becsületesen kell fogadni az excellenciás urat. Tiszaréten is mindig mozsaraznak,
                  hát bizony mi sem vagyunk rosszabbak.</p>
				<p>E fontos ok vagy az ifjasszony említése volt-e? de annyi bizonyos, hogy az eddig
                  felbőszült háziúr csudálatosan megnyugodott e magyarázatban, s fogai közt
                  asszonyok vigyázatlanságáról dörmögve valamit, szinte a házba ment, melynek nagy
                  termében azalatt az egész társaság öszvegyűlt, s a megyei küldöttség épp most lépe
                  a főispán elébe.</p>
				<p>A küldöttség fényes volt, azaz e szónak oly értelmében, melyben az Magyarország
                  igen sok törvényhatóságaiban használtatik, majdnem kizárólag arany s ezüst rojtos
                  ruhákból álló. Sóskuty rövid kék huszárköntösében, melynek arany paszamantja s
                  cafrangai a posztó színét csak inkább gyaníttaták, a vörös kerekded arccal,
                  melynek fejér bajsza a sok drága érc között most szinte ezüstnek látszott, s ki
                  egy egész megye méltóságát érezve keblében háromszor hajlott meg főispánja előtt,
                  a félkörben fölállított küldöttség, mely elnökének mozdulatait csuszkálva s
                  sarkantyúpengéssel követé, míg a megtisztelt jövevény arcán, a most támadt kék
                  folton kívül, nyájasabb leereszkedés nyomai is láthatók: az ünnepélyes csend, mely
                  a hajlangásokra következett, szóval minden tisztelettel tölté a néző kebelét, s ha
                  Zsolvay esperest úr ezek látására még inkább elhalványult, s gyönge remegő hangon
                  kezdé a főispán hosszú címét elmondani, abban én semmi meglepőt nem látok.
                  Aggasztóbb, hogy a szónok reszketése, miután palástja zsebéből beszédét kivéve s a
                  negyedrét kéziratot felnyitá, látszólag erősebb, szava a főispáni cím vége felé
                  még gyöngébb, s végre szinte hallatlanná lett.</p>
				<p>A cím után szünet.</p>
				<p>Sóskuty halkan visszavonul a szónokhoz: - Csak bátran olvassa, akármi legyen.</p>
				<p>A szónok, ki addig remegve végigfutá kéziratának első sorait, nekierőlködve
                  hozzáfog olvasásához.</p>
				<p>- Derült arcokkal lépsz tisztelőid körébe, dicső férfiú! s hol eddig annyi kebel
                  vágyódva sóhajtott utánad, most minden szív örömében dobog látásodon.</p>
				<p>A főispán kendőjével takará derült arcainak egyedüli sötétebb foltját, Sóskuty
                  megnyugtatva érzé aggodalmát s a küldöttséggel együtt “helyes”-t kiálta, csak a
                  szomszéd falu lelkésze, ki épp Cserepesen lévén, a küldöttséghez csatlakozott,
                  fészkelődött nyugtalanul két vastag táblabíró közt.</p>
				<p>- Tisztelet s hála követi lépteidet - folytatá a szónok nekibátorodva -, s egész
                  megyéd határai közt nincsen ember, ki büszke nem lenne, ha arra gondol, hogy te
                  vagy kit elöljárónak nevezhet.</p>
				<p>- Ez cifrán rakja - szólt a vastag táblabírák egyike, míg a szónok hasonló
                  hangulatban tovább olvasott s mindig bátrabban hangoztatá csinosan esztergályozott
                  szókötéseit -, ez Kráveczkynél még különb.</p>
				<p>- Kérem alássan - szólt a lelkész mindig nyugtalanabbul -, ezt a beszédet én
                  csináltam.</p>
				<p>- Hogy irigykednek ezek a papok egymás közt - szólt a másik vastag táblabíró az
                  elsőhöz, ismét a szónokra fordítva figyelmét, ki egyébiránt egyet fordítva
                  kéziratán, ismét halkabb hangon kezde beszélni:</p>
				<p>- A nyáj, mely itt előtted áll - a küldöttség meglepetve fejét csóválja -, csak
                  egy kis része a gondodra bízott nagy seregnek, mely mezőiden legel, s ki azt
                  elődbe vezeti - itt Sóskuty nagyon elbámult -, az nem jobb a többieknél, s bár
                  ruháidat viseli, nem nélkülözheti pásztori fölvigyázásodat.</p>
				<p>A hallgatók egy része tüsszögött, nehányan suttogni kezdének, a főispán maga nem
                  nyomhatá el egészen mosolygását.</p>
				<p>- Főtisztelendő uram, mit csinál? - suttogá Sóskuty - fordítson egyet -, s a
                  szónok fordított s félig magánkívül tovább olvasá:</p>
				<p>- Itt hasztalan keressz tudományt, hasztalan a hazáért tett érdemeket, hasztalan
                  mindazt, mire emberek büszkék lehetnek - a küldöttség mindig nyugtalanabb lett -,
                  parasztokat látsz magad előtt... - Itt az indignáció kitört...</p>
				<p>- Ünnepi köntöseikben.</p>
				<p>- Megbolondult a főtisztelendő úr?</p>
				<p>- De mind jó keresztények - sóhajta Zsolvay angyali rezignációval -, nincs egy
                  eretnek az egész seregben.</p>
				<p>- Magánkívül van, kiáltsunk éljent!</p>
				<p>- “Éljen”, “éljen” - kiáltott az egész hallgatóság.</p>
				<p>- Kicserélték palástomat - sóhajta Zsolvay, s visszavonult, míg a főispán röviden,
                  s amennyire nevetése engedé, köszönetét fejezte ki.</p>
				<p>- Honnan vette elő főtisztelendő úr beszédemet? - szólt a kis plébános, kit már a
                  beszéd kezdetén oly nyugtalannak láttunk, mihelyt Zsolvayhoz férhetett, ki a másik
                  szobába vonult.</p>
				<p>- Hagyjon békét ön; szerencsétlenné tett.</p>
				<p>- Szép! ön elmondja beszédemet, s én, ki azt fáradságosan készítém, holnapután mit
                  mondjak a püspöki vizitációnál?</p>
				<p>- Az istenért, miért vette el palástomat?</p>
				<p>- Ön palástját?</p>
				<p>- Igen, nézze csak, benne kell lenni beszédemnek.</p>
				<p>S a megszólított zsebéből hasonló kéziratot vonva ki, öszvecsapta kezeit: Igazság,
                  ez ön palástja. S a két szónok nagyon elszomorodott, s minden vigasztalás után -
                  noha a főispán a történetet gyönyörűnek hirdeté - nem osztozott a jókedvben,
                  melyben most a főispánt karai- s rendeivel együtt, azon egy kívánattal hagyjuk,
                  hogy e szép egyetértést a tisztújítás nagy napjáig, melyen őket ismét látni
                  fogjuk, semmi ne zavarja fel.</p>
			</div>
			<div type="chapter">
				<head>12</head>
				<p>Jó névnél nincs fontosabb dolog a világon, legalább vannak, kik ezt hiszik, s
                  azért olvasóim természetesnek fogják találni ha most, midőn Taksony megye
                  fővárosának nevet keresek, nem kis aggodalmak közt járok fel s alá szobámban. -
                  Nevezzük Porvárnak, mi legalább nyári napokban a fogalmat tökéletesen kifejezi. Ha
                  estve a csorda a városba visszahajtatik, a por egy jól készült várerősség minden
                  kellékeinek megfelel, tökéletesen eltakarva az épületeket s visszaijesztve a
                  bemenni akarókat. Ha olvasóim jobbat találnak, tudassák velem; s én csak akkor nem
                  fognám követni tanácsukat, ha e könyv második kiadást nem érne, mire természetesen
                  most gondolni sem akarok. Ha hazánkban annyian változtatják nevöket, s némely író
                  hármat is el tudott használni, miért ne tehetné ugyanezt Taksony megye fővárosa
                  is?</p>
				<p>A régi görögök meredek sziklákra építkeztek. Az ázsiai vándornép, melytől mi
                  származunk, a legtermékenyebb földet választá letelepedése helyéül, s hol dús
                  mezőt s friss forrást lelt, ott szállt meg nyájaival. Ily szellemben jelöltetett
                  ki egykor Porvár is, város helyének. Miután az egykori sátorok helyén házak
                  épültek, a zöld pázsit eltűnt ugyan, s a friss patak is, mely csörgedezésével
                  apáinkat talán ide csalta, azóta nagy pocsolyává öregbedett; azonban, ki őszkor
                  ablakán kinézve a jól megtrágyázott s kocsikkal felszántott utcákat nézte, nem
                  tagadhatá, hogy Porvár Kánaán földén áll, s vannak hetek az évben, midőn a
                  legkevésbé otthonos porvári polgár is nehezen vagy alig válhat meg lakhelyétől.
                  Két végetlen utcán kívül, mely a várost ellenkező irányban keresztülvágva a
                  megyeháznál találkozik, Porvár házai csak sikátorok s közöcskék által választatnak
                  el egymástól, melyeknek tömkelege közt annál nehezebben ismerhetni ki magát,
                  minthogy minden gazda ugyanazon terv szerint építette lakhelyét, s a megyeház s
                  egypár cseréppel födött úrilakot kivéve, a többi szalma és zsindely födelű
                  épületek között alig vehetni észre különbséget. A város kellemeiről hallgatok.
                  Említhetném a sétatért, mely pár év előtt a városon kívül aláírás útján készült, s
                  melynek fái, talán mert közfelügyelet alatt álltak, ültetésök ideje óta nem
                  nőttek; a szederfa-iskolát, hol József császár korából megmaradt három fa, évről
                  évre várja az új sarjadékot, míg új szederültetvény helyett körében csak
                  fejeskáposzta tenyészik; a kövezetről is szólhatnék, ha sáros napokban, mint most,
                  e kövezet nem volna eltakarva úgy, hogy azt csak azok, kik kocsin jőnek, a
                  zöttyenésekből veszik észre. Szóval, igen sokat említhetnék, de fontosabb dolgaim
                  lévén, egyenesen a megyeházába s pedig a főispánhoz megyek olvasóimmal.</p>
				<p>Az előszoba, mint a civilizált világban minden előszobák, mert ezek bizonyos
                  emberekre különös vonzó erővel bírnak, telve van várakozókkal. Minden párt, minden
                  véleményfelekezet itt találhatja képviselőit; kik mint katonanemzethez illik,
                  kardosan várják a pillanatot, hol legmélyebben tisztelt főispánuknak
                  legalázatosabb hódoló tiszteletöket tehessék. Réty, Bántornyi, b. Sóskuty,
                  Slacsanek, a tisztviselők hosszú sora, a táblabírák egész tömege megjelent
                  elnökénél, hogy magát a tisztújítás előestéjén még egyszer ajánlja, vagy az
                  elnököt igénytelen tanácsaival segítse. Például: hogy A. esküdt a monarchia fel-
                  forgatásán töri fejét, s hogy a közállomány biztosítására elkerülhetlenül
                  szükséges B-t tenni helyébe; hogy ha D. tiszteletbeli jegyzőnek nem neveztetik, a
                  megyei jegyzőkönyvet folytatni nem lehet; s hogy a vallásos szabadság veszélyben
                  forog, ha a megye pennája, melyet évek óta reformált főjegyző kezelt, más vallás
                  hatalmába kerül; vagy ellenkezőleg: hogy mert a megye pecséte úgyis protestánsra
                  bízatott, a tollat ugyanazon hitfelekezetű egyedre bízni nem más, mint a
                  katolicizmus megsemmisítése. S valahányszor a tanácsadók egyike kijön, s a
                  főispánnal tartott beszélgetését - kétszer annyi időt fordítva az elmondottak
                  egyszeri ismétlésére, mint mit benn töltött - párthívéinek elmondá, nagy öröm
                  támad a hallgatók között, mert a főispán velek mindenben tökéletesen egyetért.
                  Gyertyagyújtáskor a tisztelgők nagy csoportja elszéledt, egy része a tanyákra,
                  másik a kaszinóba sietve, melynek tagjai ez estvére policiális tekintetekből
                  fáklyás zene helyett mécsek melletti zenét rendeztek főispánuknak. Ő maga fáradtan
                  annyi nyájasság után, titoknokával fel s alá jár szobájában.</p>
				<p>A taksonyi főispán - miután nem megyéjében lakom s általa semmi hivatalra nem
                  fogok kijeleltetni, olvasóim nem vehetik ítéletemet azon sztereotíp dicséretek
                  egyikének, melyek széles e világon minden főispánról, legalább beiktatása
                  alkalmával elmondatnak - jeles ember vala minden tekintetben. Nemzetünk
                  vas-korszakában a magasállású férfiaknak nagy jellemre s erős szívre vala
                  szükségök, mely megacélozva csapások által, ellentálljon vagy széttörjön, de ne
                  engedjen soha. Századunkban, hol minden, mi magasabban áll, csak papirossal -
                  azzal, melyre újságok, s azzal, melyre bankjegyek íratnak - támadtatik meg, elég,
                  ha a szív kissé megkeményedett, elég, ha a római “nil admirari-t” nemcsak jóra, de
                  mi nehezebb, az alávalóságra nézve is megtanulja; s e tulajdonokat a taksonyi
                  főispántól el nem tagadhatja senki.</p>
				<p>Ha mindenekelőtt külsejére tekintünk - mi, mint tudva van, a népre s asszonyokra
                  leginkább hat, mert mindketten sokszor változtatván szeretetök tárgyait, nem
                  lehetnek tekintettel oly tulajdonokra, miknek megismerésére sok idő kell -,
                  legnagyobb ellensége meg fogja vallani, hogy szebben pödört fekete bajuszt alig
                  találhatni, mint melyet őexcellenciája viselt. A haj is igen ékesen göndörítve
                  környezi sima homlokát, s szája körül nem szűnő mosoly játszik; attól, melyet
                  bölcsek ajkai körül látunk, csak annyiban különböző, hogy benne keserűséget nem
                  vehetni észre; valóságos titkos tanácsos mosolyoghat csak így. Mit mondjak
                  ruházatáról? mert miután más regényírók személyeik köntöseit leírásuk egyik
                  főtárgyának tartják, nekem sem szabad hátramaradnom. A világ egészen másként
                  mutatkozik, ha azt télben mezítláb, mint ha jó bundában nézzük; a hölgy
                  szívesebben borul keblünkre, ha szép atilla, mint ha szűr takarja; e nagy
                  különbséget mi regényírók sem ignorálhatjuk. Az arcon kívül, melyet már leírtam, s
                  melynek kifejezése magashelyzetű egyedeknél főképp ily alkalommal szinte a
                  ruházathoz tartozik, gróf Marosvölgyi öltözete egyszerű, de ízletes. Zöld atilla
                  agát gombokkal, bársonymellény, fekete nyakravaló s hasonló színű nadrág, hozzá
                  fénymázos fekete csizma - oly fényes, hogy magadat benne láthattad -, ez jóformán
                  minden, mit a főispán öltözetéről aznap mondhatunk. A tökélyről, mellyel e
                  ruhadarabok egytől egyig készíttettek, olvasóim, hacsak Bécsben nem készíttetik
                  magok is ruháikat, alig bírnak tiszta fogalommal. A főispán belsejéről, az egyen
                  kívül, hogy belső titkos tanácsos, nehéz bővebben s
                  igazságosan szólanom. A természet, midőn két fület s csak egy szájt adott
                  nemünknek, kétségkívül arra figyelmeztetett, hogy inkább hallgassuk, mit mások
                  mondanak, mint hogy saját érzelmeinket mondjuk ki, s a gróf a természet ezen
                  intését inkább követé, semhogy belső érzelmeiről sokat mondhatnánk. Valószínű,
                  hogy miként külseje, úgy a lélek is egészen azon helyre illett, melyre a végzet
                  által állíttatott. A bécsi rendőrség mindenkinek, ki e városba jő, karaktere után
                  kérdezősködik, értve ez alatt a címet vagy hivatalt, melyet visel. A kérdés ezen
                  módjában nagy értelem fekszik. A jellem majdnem minden embernél később-előbb
                  helyzetéhez alkalmazkodik. Hatalmunkban áll bizonyos címet el nem fogadni, de ha
                  egy ideig viseltük, majdnem mindig azzá leszünk, mi címünkhez illik, s én meg
                  vagyok győződve, hogy ha az emberek belsejébe láthatnánk, ott erre nézve is a
                  polgári állás szerint ugyanazon hasonlóságokat fognánk találni, melyek az
                  orvosok, lelkészek s bizonyos mesteremberek külsejében észrevehetők. Legalább mi
                  Marosvölgyi grófot illeti, benne az utolsó ítéletnél is azonnal mindenki ráismerne
                  a nagyúrra, s legfeljebb aziránt maradhatnának fel kételyei, magyar nagyúrral
                  van-e dolga, mert hisz az utolsó ítéletnél ruha nélkül jelenünk meg.</p>
				<p>- S ön azt hiszi - szólt a főispán a kandallóhoz ülve -, hogy holnap minden jól
                  fog menni?</p>
				<p>- Azoknak kivételével, kik talán megveretnek, közkívánat szerint - válaszolt a
                  titoknok. - Réty többsége világos. Bántornyi, ki úgyis csak testvére kedveért
                  lépett föl, nem bánja, ha átesik; pártja egypár kisebb hivatallal elégíttetik ki.
                  A másodalispán jó becsületes ember, önként lemond hivataláról, s helyébe Krivért
                  mind a két fél akarja. Az egész nem érdemes, hogy excellenciád csak percig
                  aggódjék.</p>
				<p>- Csak kicsapongások ne történjenek.</p>
				<p>- A városban két század gyalogság van; a vasasok holnap reggel jőnek, és...</p>
				<p>- De ön tudja, hogy ily eszközökhöz nyúlni nem akarok. A világ mindig rossz néven
                  veszi, azt mondják, hogy oly választás, melynél katonai erő használtatott, a
                  szabadság képét nem hordja magán.</p>
				<p>- Sőt ellenkezőleg - viszonzá a titoknok mosolyogva -, nem hiszi excellenciád,
                  mennyire vágyódik itt mindenki a katonaság után. Bántornyi s Réty talán tízszer
                  kérdék: megtétettek-e a nyugalom fenntartására szükséges rendelkezések? S midőn
                  hallák hadi készületeinket, csak hogy nyakamba nem borultak. Taksony megyében már
                  excellenciád előttöse alatt megszokták a katonaságot, s vannak, kik szabad
                  választást alig tudnak szuronyok nélkül képzelni. Ha a szabadságot kedvök szerint
                  festhetnék, talán egy bakancsos s egy vasas közé állítanák az istenasszonyt.</p>
				<p>- Ne enyelegjen ön.</p>
				<p>- Mit tehetek róla, ha mind e baj között néha nem nyomhatom el jókedvemet.
                  Excellenciád e nagy mozgalomban, mely körülöttünk zajog, csak az egészet látja: a
                  nagy lármát s rendetlenséget, az általános romlottságot, s ez szomorú; de mi
                  kisebb emberek, kik a részletekre, a pártok belsejébe nézhetünk, miként tartsuk
                  meg komolyságunkat? Nem nevetséges-e, ha eszembe jut, hogy a pártok, melyek most a
                  megyét kétfelé osztják, ezelőtt öt-hat évvel azon kérdésnél támadtak: csak sárga
                  vagy fekete és sárga zsinórok varrassanak-e a hajdúk egyenruháira? s hogy azóta a
                  sárgák s feketék nevezete annyi gyűlölséggel említtetik az ellenpárt által, mintha
                  hazaárulás köttetnék e nevekhez. Ha excellenciád a tanyákon volna, fogadom, maga
                  is nevetne. Az egyikben Réty honszeretete emeltetik egekig, mert az utósó gyűlésen
                  a húst kilenc krra szállíttatta le; míg a szomszéd kocsmában a megye minden nemes
                  mészárosai a haza javát csak Bántornyitól reménylik, ki oly buzgón vítt a tíz
                  krajcár mellett! s mikor a kávéház mellett elmentem, egy vezető épp azt vitatá,
                  hogy Veszősyt főbírónak választani nem lehet, mert soha a pagátot elfogni nem
                  tudja. Excellenciád nem is képzelheti mindazon tréfás dolgokat, mik körülte
                  történnek. Éppen most volt Slacsanek nálam, keserűen panaszkodva, hogy két legjobb
                  kortese elraboltatott.</p>
				<p>- Elraboltatott?</p>
				<p>- Igen - viszonzá a titoknok nevetve -; elraboltatott; azaz minden sértés s baj
                  nélkül, de mégis a Rétyek nagy kárára. Az egyik erdőkerülő a püspöki uradalomban,
                  talán emlékszik reá excellenciád az utósó tisztújításról? Óriási ereje, mellyel
                  egy egész tisztikart vállain elvisel, hangja, mely a harlemi orgonával
                  versenyezhet, s főképp tántoríthatlan hűsége, ha valamely párthoz szegődött, a
                  kortesség gyöngyévé teszik őt; azonkívül befolyása helyzeténél fogva roppant, mert
                  a püspöki uradalmak több nemes község között terülvén el, mint erdőkerülő majd
                  egy, majd más tilalomtörést elnézhet, s naponkint barátokat szerezhet magának. S
                  most ez ember testestől-lelkestől Rétyhez szegődött, s mit tesznek a sárgák?
                  Ötszáz forintot ígérnek egy más erdőkerülőnek, ki barátja. Ez hozzá megy, sokat
                  panaszkodik a sárgák ellen, mondja, hogy míg egy csepp vére marad, nem fogja
                  tűrni, hogy közülök csak egy váljék szolgabíróvá. Zsoltáry, ha nem csalódom, így
                  hívják, nagyokat káromkodik örömében; s midőn hallja, hogy másnap barátjánál egy
                  hordó bor mellett a tisztújítás fölött kis barátságos beszélgetés lesz, oda
                  ígérkezik. Másnap elmegy, s a társaság által, mely titkos sárgákból áll,
                  lerészegítve, kocsira tétetik, s most velök járja be a megyét, nem is véve észre,
                  miként Bántornyi zászlója lobog feje fölött, s faluról-falura csak azért
                  cepeltetik, hogy a hiedelem támadjon, mintha ő Rétyt elhagyta volna. Egy hete,
                  hogy e tréfa tart. Zsoltáry mindig részeg, s folyvást azt vélve, hogy a feketékkel
                  jár, szörnyű éljeneket ordít. A feketék többször erőszakkal vissza akarák
                  foglalni, de veszteséggel visszaverettek, s három nemes község, mely mindig az
                  erdőkerülővel szavaz, vagy Bántornyihoz szegődött, vagy vezér nélkül nem tudja,
                  mit tegyen. A másik rablás a pálinkási jegyzőn követtetett el, kit négyszáz
                  forintért egy zsidótársaság vállalt magára: mely vele szüntelen játszik, s
                  valahányszor a szerencsétlen, visszaemlékezve a tisztújításra, menni akar, őt
                  nyerni hagyja vagy veszteni, amint éppen szükségesnek találja, úgyhogy a
                  szerencsétlen, még most sem került ki kezeik közül, s holléte sem tudatik.</p>
				<p>A főispán nevetett.</p>
				<p>- És Tengelyivel, a réti jegyzővel szólt ön?</p>
				<p>- Mindjárt itt lesz, kegyelmes uram. Excellenciád nem képzelheti, mennyit bajlódik
                  e szegény ember. Soha becsületesebb lelkesedést, soha több erényességet nem
                  láttam. A jámbor hatvanhoz közelg s mégsem látta át, hogy falusi jegyzőség nem
                  azon helyzet, melyben a világot reformálhatjuk.</p>
				<p>- Unalmas lesz - szólt a főispán székén nyújtózkodva -, de ki tehet róla, ha, mint
                  mondja, nagy befolyása van.</p>
				<p>- Nagyobb, kegyelmes uram, mint falusi jegyzőnek valaha volt. Vándory, ki, mint
                  excellenciád tudja, az egész vidék kálvinista papjai által orákulumnak tartatik,
                  mindent tesz, mit ő akar; maga tanult ember, ki valaha ügyvéd volt, s most a
                  félnemességnek kérelmek írásával, törvényes tanácsokkal s száz más módon ingyen
                  szolgál. Ez oka, miért már excellenciád előttöse őt tiszteletbeli esküdtnek
                  nevezte ki, s Réty vele sok ideig szoros barátságban élt...</p>
				<p>- Tudom, tudom, demagóg! Rég hallottam felőle!</p>
				<p>- Talán nem annyira, mint excellenciád gondolja - monda a titoknok, ki
                  egyáltalában azon emberek közé tartozott, kik szegénység által bizonyos helyzet
                  elfogadására kényszerítve, állásuknak nem hozzák áldozatul elveiket; szegény
                  elfogott bajnokok az ellenség táborában, kiket arra kényszerítenek, hogy az
                  erősségeken, melyek barátaik ellen emeltetnek, dolgozzanak, de kiknek rokonszenve
                  azokkal van, kik ellen használtatnak. Tengelyi nem tartozik azok közé, kiket
                  közönségesen e névvel nevezni szoktunk. Az elvek, melyeket demagógok személyes
                  célokra eszközül használnak, neki célok, melyekért éltét áldozná föl. Valamint
                  ruhájának szabásában huszonöt évvel hátra, úgy gondolataival félszázaddal előre
                  van.</p>
				<p>- Annál nagyobb baj neki - szólt a gróf mosolyogva -, ha félszázaddal előre van,
                  nem hiszem, hogy élni fog, mikorra a többség utolérheti. Mindenesetre szólni fogok
                  vele. Az emberek e neme legveszedelmesebb.</p>
				<p>- Nem hiszem, kegyelmes uram! Mély meggyőződésű emberek többnyire elkülönözve
                  állnak, s nem könnyen gyűjthetnek pártot magok körül, mely által veszélyesekké
                  válhatnának. Hatalmas csak az lesz, ki az eltérő érdekek s vélemények közt föl
                  tudja találni a középutat; s excellenciád látni fogja, ez nem Tengelyi szerepe.
                  Meggyőződésében hajthatlan, kérlelhetlen a következtetésekben, melyeket belőle
                  von; sokan talán érezhetik szavai igazságát, megvallani ezt kevesen fogják. Kik
                  vezércsillagul a szoros logikát tűzték ki maguknak, azokat a sokaság ritkán
                  követi.</p>
				<p>- Hisz ön egészen lelkesedve szól jegyzőjéről - mondá a főispán, ki titoknoka
                  ügyességének sokkal több hasznát véve, semhogy szabad elveit, főképp így à la
                  camera, nem tűrte volna -, majd meglássuk. A jegyző feleséges, gyermekes ember,
                  hozzá szegény. Krivér minden körülményeit elmondá, talán lesz mód, mely által más
                  útra vezethetjük. Sièyes ugyan, ki ön előtt nagy tekintély, egy helyen azt mondja:
                  kortársaink tudatlanságát fölvilágosíthatjuk, előítéleteiket legyőzhetjük; de
                  hatvanéves ész tévedései ellen nincs gyógyszer. Azonban ki tudja, talán Tengelyi
                  még csak ötvenkilenc.</p>
				<p>- Nagyon csalódnám, ha excellenciádnak igaza volna - szólt a titoknok
                  nyugodtan.</p>
				<p>- És csalódni fog még sokszor életében - mondá a főispán felkelve székéről - ha
                  terembe jő s asszonyokat lát, kiknek arcai a többieknél pirosabbak, legyen
                  meggyőződve, éppen ezek festik magukat; és száz eset között egyszer sem fog
                  csalatkozni, ha e rendkívüli pirosságból azt következteti, hogy ők pongyolában még
                  halványabbak a többieknél. Nem rossz néha ezen elv szerint ítélni a politikai
                  jellemekről is. De úgy tetszik, hallok valakit; kérem önt, nézzen ki, s ha
                  Tengelyi - hagyjon magunkra.</p>
				<p>A titoknok kiment, s kevés perccel utána, mélyen meghajtva magát, Tengelyi lépett
                  a főispánhoz, ki őt szokott nyájassággal fogadva, ismét a kandallóhoz állt, hová a
                  jegyző követé.</p>
				<p>- Megbocsát - szólt a főispán -, hogy miután a megye többi tisztviselőivel hozzám
                  nem akart jőni, én kéretém.</p>
				<p>Tengelyi, ki valahányszor magasabban állókkal érintkezett, minél kevesebbé hajlott
                  meg felsőbbségök előtt, annál inkább érzé a távolságot - hideg formasággal felelé:
                  “hogy őexcellenciája mindig parancsolhat vele, s egyébiránt inkább ismeri
                  helyzetét, semhogy falusi jegyző létére, midőn a főispánnak annyian
                  alkalmatlankodnak, azoktól, kik arra inkább jogosítvák, csak egy pillanatot
                  raboljon el.”</p>
				<p>- Ön csalódik bennem, ha azt hiszi, hogy az embert külső helyzetétől elválasztani
                  nem tudom, s önt kollegáival egy sorba teszem.</p>
				<p>- S excellenciád csalódik, ha gondolja, hogy ezt rossz néven venném. Ami belső
                  becsünket illeti, vannak esetek, midőn az a külső helyzettől független marad, s
                  nagy szíveket, fellengző gondolatokat találni némelykor a paraszt gubája alatt is;
                  de másokra nézve mindenki annyit ér, mennyit hasznukra tehet. Nem az akarat, az
                  erő az, mi bennünk becsültetik, s ha falusi jegyző, mint én, magát talán néha
                  valamivel többre becsülheti, mint társai, igen hibázik, ha mástól hasonlót kíván.
                  Egyébiránt - tevé hozzá, mintegy megbánva a mondottakat - mit parancsol
                  excellenciád velem?</p>
				<p>- Ezelőtt nehány évvel, midőn ön a Rétyekkel még barátságosabb lábon állt,
                  többször találkoztunk. - Tengelyi homloka a Réty név említésénél redőkbe vonult. -
                  Engedelmet - szólt a főispán, észrevéve fölgerjedését -, ha oly időre s
                  viszonyokra emlékeztetém, melyek önnek talán kellemetlenek.</p>
				<p>- Sőt igen megtisztelve érzem magamat, hogy excellenciád szegény személyemre
                  vissza méltóztatik emlékezni, noha fájdalom, alig bírok annyi befolyással, hogy e
                  kegyességet kellőleg meghálálhassam.</p>
				<p>Tengelyi szavaiban s főképp a hangban, mellyel azokat mondá, több keserűség vala,
                  mint hogy az a főispán figyelmét kikerülheté. - A dolog, melyet öntől kívánni vagy
                  inkább kérni fogok, nem tartozik azok közé, melyekhez befolyása szükséges. E
                  részben minden öntől függ, egy kis bizalom s barátság irántam, kevés jóakarat, s
                  örökre lekötelezhet.</p>
				<p>Tengelyi azok közé tartozott, kik szomorú tapasztalások iskolájában nevelve, az
                  élet setét oldalait annyira ismerik, hogy létünk világosabb részeiben nem hisznek
                  többé; s bámulni nem lehet, ha főképp azoktól, kik nála magasabb társadalmi
                  lépcsőn álltak, mindig csalatva, csak bizalmatlansággal fogadá a főispán szavait,
                  melyek, nézete szerint, talán bevezetésül szolgáltak, hogy őt valami aljas vagy
                  önző cél eszközének csábítsa; s azért szárazon csak azt felelé:</p>
				<p>- Ha, mi tőlem kívántatik, elveimmel megfér, excellenciád bátran számolhat
                  reám.</p>
				<p>- Ne féljen ön, inkább ismerem s becsülöm, semhogy tőlem más kívánatot föltehetne.
                  A kevés óra, melyet együtt tölténk, mindaz, mit önről hallok, meggyőztek: hogy ön
                  azon egyediségek közé tartozik, kik a körülményekkel transigálni nem tudnak, s ha
                  alkalmuk nem adatott, hogy a reájok bízott talentumot nemes célokra használhassák,
                  inkább elássák azt, mint hogy uzsorára kiadják olyanoknak, kik vele visszaélnének.
                  Kérésem be fogja bizonyítani, mennyire méltánylom elveit.</p>
				<p>Tengelyi, kinek e szavak jólestek, mert bármit mondunk, kevés van, ki ócsárlásnál,
                  senki, ki dicséretnél, főképp melyet érdemel, közönyös maradhatna, meghajtá magát,
                  s a főispán kis szünet után folytatá:</p>
				<p>- Ön, mint értesítve vagyok, tökéletesen ismeri a megyének állását; helyzeténél
                  fogva, mely által a nép alsó osztályaival is érintkezésbe jön, számos dolgokat
                  tapasztalhat, mik a főispán tudomására nem jönnek, szóljon velem nyíltan, mint
                  olyannal, ki minden jó tanácsot valóságos jótéteményként fogad el.</p>
				<p>A főispán szavai nyájasak voltak s oly hangon mondva, hogy ha más helyről jönnek,
                  Tengelyi egész bizodalmát megnyerték volna; itt a jegyző hallgatott.</p>
				<p>- Ne vegye kíváncsiságnak ön! - folytatá a gróf szünet után. - Holnap
                  tisztújításunk van, a megyének állása három évre határoztatik el, s ha a
                  körülményeket tökéletesen ismerem, befolyásom talán a megye javára lehet.</p>
				<p>Tengelyi, kivel a főispán először életében szólt ily hangon, már felnyitá ajkait,
                  hogy előtte egész szívét kitárja, de eszébe jutott: hányszor hallá, hogy a gróf
                  négy szem között a legérzékenyebb hangon a legszabadabb elvek mellett
                  nyilatkozik, csak hogy céljait keresztülvigye, vagy valaminek, mit tudni akar,
                  ismeretéhez jusson; s a jegyző csak azt válaszolá, hogy miután ő maga a pártok
                  mozgalmain kívül áll, őexcellenciájának taktikájok iránt semmi felvilágosításokat
                  nem adhat.</p>
				<p>A hízelgés, ha felsőbbektől alsóbbak irányában használtatik, sokkal erősebb
                  fegyver, mint az ellenkező esetben, s Marosvölgyi, ki Taksony megyében eddig nem
                  szokott ennyi ellentálláshoz, kettőzött nyájassággal folytatá beszélgetését:</p>
				<p>- Ön félreérti célomat, higgye el, ami a pártok állását illeti, többet hallottam,
                  mint nekem, ki pártoskodásba elegyedni nem akarok, szükséges. De nincs-e a
                  pártokon kívül semmi e megyében, nem kell-e ismérnem a népnek állapotját? nem
                  kell-e tudnom, miként sáfárkodtak az eddigi tisztviselők? s azoktól, kiket
                  helyökbe tenni kívánnak, mit várhatnak azon osztályok, melyeket magam körül
                  képviselve nem látok? - Tengelyi szemei ragyogni kezdének, a főispán látá, hogy a
                  jámbort azon térre vezette, melyen érzelmeinek nem parancsolhat. - Igen, Tengelyi
                  uram, ez az, mit öntől tudni akarok, szóljon nyíltan előttem.</p>
				<p>- A nép helyzetét kívánja tudni excellenciád? - szólt mély sóhajjal Tengelyi - oh,
                  ki bírná azt lefesteni méltó ecsettel! Midőn a megyébe jött, nem nézett-e ki
                  excellenciád ablakán, ha kocsija valamely falun keresztülment? S mit látott?
                  Rongyos födelű kunyhókat, a földeket félig parlagon, az embereket szomorúan
                  körüljárva az utcákon vagy künn marhájok után. Ipart s gyarapodást, azon derült
                  vígságot, mely a nép életét már országokban jellemzi, sehol. Kegyelmes uram, az
                  ország, hol boldog nép lakik, nem ilyen.</p>
				<p>- Engedjen meg, Tengelyi úr, de úgy hiszem, e szavakban kis túlzás van. A magyar
                  nép nem oly szerencsétlen, mint ön festi. Nem ismerek büszkébbet, férfiasabbat. A
                  magyar paraszt talán a legszerencsésebb, kit eddig láttam.</p>
				<p>- Ne ámíttassa magát külső szín által, kegyelmes uram! A magyar paraszt emelt
                  fővel jár körül a világon. Ha e népet látom, melynek nyakát annyi század
                  szolgasága nem hajtá meg, néha én is büszkének érzem magamat. Úgy látszik, mintha
                  a nép, mely ennyi elnyomás után még emelt fővel jár, isten által nem is
                  teremtetett másra, mint hogy szabad legyen, de ki e népet szerencsésnek hiszi, nem
                  ismeri helyzetét. Nem látjuk rongyokban, igen, mert soha ruházva nem volt, s
                  gyolcs ingén s gatyáján kívül mást nem szerzett magának, de téli napokban
                  kevesebbet fázik-e? Nem panaszkodik, mert tudja századok óta, hogy szavának hatása
                  nincsen, de azért kevesebbet érzi-e a terheket, melyek vállait nyomják? kevesebb
                  fájdalommal válik-e meg fiától, ha az a katonaság soraiba állíttatik, míg nemes
                  szomszédának gyermeke csak agaraival gyakorolja bátorságát jobbágya vetésein?</p>
				<p>- Ön a nép között él - szólt a főispán nyugodtan -, de higgye el, e részben mégis
                  csalódik. Magyar parasztokat ismerek, kik a világ akármely földmívelő osztályával
                  a jóllétre nézve kiállják az öszvehasonlítást.</p>
				<p>- Igen, de hát ezen egyeseken kívül nem lakik-e senki e hazában, nem laknak-e e
                  magyar parasztokon kívül mások is országunk határai között, kik nem kevésbé
                  hontársaink, kik nem kevésbé igényelhetik figyelmünket? Nézzen excellenciád e
                  megye orosz népségére. Rongyosan, éhségtől beesett, halvány arcokkal látjuk e
                  szerencsétleneket harminc faluban, s mi történt eddig e faj jobblétéért s
                  fölvilágosításáért? Mi történt, hogy e népet nemzetünkhöz kössük, hogy belőlök
                  magyarokat, hogy belőlök e hon hív polgárait neveljük?</p>
				<p>- Önnek igaza lehet, s a nemzet talán nemsokára át fogja látni való érdekeit -
                  mondá a főispán -, de mit tehet ennek megváltoztatására a megyei tisztikar? mit
                  tehetek én?</p>
				<p>- Sokat, igen sokat, kegyelmes uram! - mondá a jegyző lelkesedve. - A nemesség
                  megyei rendszerével sáncokat épített maga körül, melyek mögött kiváltságait
                  századokon keresztül védelmezni tudta a törvények ellen is. De ha már ez állapotot
                  változtatni nem akarjuk, e sáncok mögé mért nem vesszük be a népet is? Azon
                  szerkezet, mely elég erős, hogy nekünk szabadságunkat megtartsa, oly gyenge volna,
                  hogy vele, ha akarjuk, a népet elnyomástól sem őrizhetnők meg? A tisztviselőknek
                  befolyása hazánkban óriási. Nézze excellenciád Veszősy járását, s hasonlítsa a
                  többiekhez. Ott a lealacsonyító botbüntetés megszűnt, a kisebb gonosztévők számára
                  egészséges fogház építtetett, a gyermekek oskolába küldetnek, a közmunka, mert
                  rendezettebb, könnyebben viseltetik el, s mindez egy ember befolyása által,
                  mindez, mert Veszősy átlátá, hogy oly országban, hol a nép a törvények által
                  eléggé pártolva nincs, a tisztviselő hivatásának meg nem felelhet, ha hivatalos
                  kötelességein kívül emberi kötelességeit nem teljesíti. Oh, vegye kegyelmes uram,
                  pártolása alá e szegény népet, használja befolyását arra, hogy e megyében oly
                  tisztviselők választassanak, kik nagy hivatásukat megértik! s nevét áldás fogja
                  követni, minőt soha főispán nem szerzett magának e hazában.</p>
				<p>Marosvölgyi nem tartozott azok közé, kiket nehány magas elvek hangoztatása által
                  megnyerni könnyű. Bizonyos magasságról tekintve, az emberek nemcsak anyagi, hanem
                  szellemi szempontból is mind oly kicsinyeknek látszanak, s ritka, ki ily
                  helyzetben elég önbecsülést érez keblében, hogy az egész emberi nemre általános
                  megvetés nélkül tekintsen. De volt a jegyző szavaiban valami oly meleg, oly
                  meggyőző, mi a hallgatót akaratlanul meghatá. Midőn Tengelyi, kitárva keblét, azt,
                  mi lelkének annyi éveken át fájt, egyszerű szavakban elmondá: a főispán nem érzett
                  erőt kétkedésre, s a sóhaj nem vala színlett, mellyel mondá: “volna bár igaza, s
                  függne tőlem, hogy a népnek az lehetnék, mi lenni akarok.”</p>
				<p>Tengelyi észrevéve a hatást, melyet szavai a főispánra tettek, még inkább
                  lelkesülve folytatá:</p>
				<p>- S nem függ-e hát excellenciádtól? A megye mostani tisztviselői között is vannak
                  becsületes emberek. Nem szükség, hogy megnevezzem, a kegyelmes úr ismeri őket
                  éppúgy, mint Réty, Krivér, Nyúzó s annyi másnak alávalósága titok nem lehet
                  előtte. Tüntesse ki azokat, lépjen föl nyíltan emezek ellen, keresse fel azon
                  embereket, kik, mint Édesy, szolgálattól elkedvetlenedve visszavonultak, vagy azt
                  szerénységből nem keresék. Higgye el, excellenciád megyéje gazdag szép jellemű
                  férfiakban; s Taksonyt boldog nép fogja lakni kormánya alatt.</p>
				<p>- Igen, barátom! ha helyzetemben azt tehetném, mire szívem int, ha az, kinek
                  kezében legtöbb fonal egyesül, melyen a közdolgokat látszólag vezetheti, nem volna
                  épp ezáltal inkább le is kötve másoknál. Nemcsak a művész, de az is, ki a
                  gyakorlati életre fordítja munkásságát, sokszor kénytelen lemondani legszebb
                  eszméjéről, mert az anyag, mellyel dolgozik, nem alkalmatos eszményének
                  választására.</p>
				<p>- De vajon a művész azért nem fárad-e legalább eszményének valósításán, nem áll-e
                  ott sokszor évekig márvány-sziklája előtt, izzadó homlokkal, dolgozva kemény
                  anyagán, míg gondolatát legalább megközelítheté? s nem ez-e feladatunk a
                  gyakorlati életben a politika terén is, hol ideáljait talán senki sem érte utol,
                  de hol a haladásnak még lehetősége is megszűnt; ha senki vágyaival a létező
                  viszonyokon túlmenni nem mer, ha senki oly célokat nem tűz ki magának, melyeknek
                  elérése majdnem lehetlennek látszik? S e vágy, melyet excellenciád kimonda, nem
                  tartozik azok közé, melyeknek kielégítése lehetetlen. Mondja ki tisztán akaratát,
                  s a követők nem fognak hiányzani. Nem a honszeretet, hanem kitüntetési vágy,
                  félelem, az engedelmesség megszokása teszi, hogy egész seregek egy hősként
                  küzdenek. A polgári pályán a legnemesebb dolgok néha szinte olyanok által
                  eszközöltetnek, kik személyes, sokszor aljas célok után törekszenek. A hatalom
                  legboldogítóbb része éppen az, hogy aljas indulatokat is nemes célokra használhat,
                  s azon szolgai lelkekből, kik minden felsőbbségnek hízelegnek, a közjó eszközeit
                  csinálhatja. Ha Néró Antoninként célul a birodalom boldogítását tűzi ki, azok
                  között, kik aljas örömeinek eszközei voltak, nem találtattak volna-e akárhányan,
                  kiket most a legerényesebb férfiak között említenénk? Higgye el, kegyelmes uram, a
                  hatalomnak sohasem hiányzanak követői, legkevésbé akkor, ha nemes célokat tűz ki
                  magának.</p>
				<p>- Ön megfeledkezik helyzetemről. Réty, Krivér azon emberek, kiknek hivatalbani
                  maradását ön legkárosabbnak tartja; magam más nézetben vagyok - tevé hozzá a gróf,
                  ki magát soha annyira elragadtatni nem engedé, hogy állásáról megfeledkeznék -,
                  éppen azok, kik e megyében politikai nézeteimnek istápjai; el lehet-e hagynom
                  őket?</p>
				<p>- Kegyelmes uram, sokkal inkább ragaszkodom saját meggyőződésemhez, semhogy azt,
                  mit mások eszméik létesítéséért tesznek, nem méltánylanám; de a buzgóság, mellyel
                  meggyőződésünknek minmagunkat föláldozzuk, terjedhet-e annyira, hogy annak mások
                  szerencséjét, jólétét, biztosságát föláldozzuk, főképp ha azok politikai
                  küzdelmeinkben részt nem vehetnek, ha iránta egészen közönyösek? Jól tudom, azon
                  véleményszínezet, mely rokonszenvemet bírja, nem cselekszik másképp, de az, mi
                  rossz, jobbá válik-e, ha többek által követtetik el? A népnek mi köze politikai
                  küzdelmeinkhez? Kizártuk minden befolyástól, meg szabad-e őt fosztanunk azon
                  nyugalomtól is, melyre, ha már kiskorúnak nyilvánítottuk, igénye van? Ha már
                  minden jogokat meg kelle tagadnunk tőle, meg kell-e tagadni tőle az igazságot is,
                  midőn annak kiszolgáltatását olyanokra bízzuk, kik politikai küzdelmeinkben
                  mellettünk állnak, de kiknek aljasságáról magunk is meg vagyunk győződve.
                  Kegyelmes uram! a nép nem vesz részt politikai életünkben, minek szenvedjen
                  győzelmeinkért?</p>
				<p>Marosvölgyi egy ideig hallgatott.</p>
				<p>- Higgye el ön - szólt végre érzékenyebb hangon, mint minőn őt évek óta valaki
                  szólni hallá -, én mélyen tisztelem az érzeményeket, melyeket kimondott. Ha
                  helyzetemben volna, látná, hogy vannak dolgok, nemesek, szépek, de melyeknek
                  létesítései egy ember erejét felülmúlják. Ha van befolyásom a megyében, az csak
                  azon kis népszerűségemnek köszönhető, melyet hivataloskodásom által szereztem; s
                  ha ma követem tanácsát, e népszerűségnek holnapig vége van.</p>
				<p>- A népszerűségnek. Igen, kegyelmes uram, minden társaságnak megvan népszerűsége
                  is, a zsiványbandától Rómáig; hol emberek valami cél körül egyesülnek, ki e célt
                  tetteivel előmozdítja, ki az elfogadott elvek mellett leghangosabban nyilatkozik s
                  küzd, elismerést talál társai között, tapsra, koszorúkra, diadalokra számolhat. De
                  hát e nemességen kívül, mely gyűléstermeinket tölti, nem lakik-e senki e határok
                  között? Az éljenek felett nincs-e semmi, mi után nemes szívnek vágyódnia lehetne?
                  És a nép! azon milliók, melyek hallgatva körültünk állnak, e roppant sokaság, mely
                  jótévőinek most csak csendes fohászokban hálálhatja meg fáradalmait, de mely, ha
                  napja eljövend, hangosabban kiáltandja bajnokainak nevét, mint Magyarország egész
                  kortesserege együttvéve - nem érdemli-e, hogy érte fáradjunk?</p>
				<p>Itt a szólót távol éljen szakítá félbe.</p>
				<p>- Kegyelmes uram, az éji zene közelg, én megyek. Excellenciádat tisztelgők fogják
                  környékezni, taps és éljenek, a közszeretetnek leghangosabb és legsemmitjelentőbb
                  kitörései. Bocsássa meg a nyíltságot, mellyel szóltam, s ne feledje el a nagy
                  csoport között, mely körülfogandja, hogy mind e zaj, mind e lárma, mindezen
                  lelkesedés csak itt a megyeház közelében hallható. A nép csak néma hálával fizet,
                  de áldásai felhatnak az égbe, s ha e hazának jövője van, az nem azokból fogja
                  választani nagy férfiait, kik most leginkább megtapsoltattak.</p>
				<p>Tengelyi meghajtá magát. A főispán megszorítá kezét, s miután kiment, sóhajtva
                  néze utána.</p>
				<p>- Mit mond, kegyelmes uram - szóla a titoknok, ki most bejött -, nem volt igazam?
                  Ez az ember nem hasonlít a többiekhez, nem ide való.</p>
				<p>- Mondja, hogy Magyarországban sehová sem való - szólt Marosvölgyi, s ezzel az
                  ablakhoz állt, honnan már a közelgő mécsek világa terjede el szobájában.</p>
			</div>
			<div type="chapter">
				<head>13</head>
				<p>A mécsek eloltattak, a főispán, vacsorája után, visszavonult, s minden nyugodt
                  vala ismét Porvárnak utcáin, csak az egyes tanyákon - hol a kortesek, hogy külső
                  befolyástól megőriztessenek, zárva tartattak - hallatszott néha egyes rekedt
                  hang, mely félig álmában Bántornyi vagy Réty nevét kiabálta. E gyönge zajon kívül
                  nem volt semmi, mi az idegent, ha a városon átment, az óriási vajúdásokra intené,
                  melyek között Taksony megye új tisztikarát megszülendi. Ezen csendnek egyik főoka
                  abban kereshető, mert eddig csak Bántornyi kortesei szállták meg a várost, s így
                  egyes pár viadalokon kívül, melyek a magyar nemesség bajnoki természeténél fogva
                  ugyanazon párt emberei között is néha előfordulnak, nagyobb csatára még alkalom
                  nem nyílt. Réty emberei, mi az erősebb pártnak nem ritkán szokása, csak a
                  választás reggelén valának megjelenendők, s addig kis állomásokban közelgtek a
                  nagy ütközet színhelyéhez, inkább biztosítva így az elcsábítás ellen, s több
                  hatást ígérve, ha egyszeri föllépésök az ellenfelet meglependi.</p>
				<p>Menjünk e tanyák egyikéhez, mely mintegy másfél órányira Porvártól Réty egyik
                  jószágán üttetett fel, s hol most jó ismerőseinket, kiket már Réty házánál látánk,
                  a sz.-vilmosi háromszáz bajnokot találhatjuk. Kis vendégfogadó ez, minőt
                  alföldünkön százat láthatunk, hol, ha saját számunkra nem találunk is szobát,
                  legalább az istálló, melybe lovainkat beköthetjük, nem mindig hiányzik, s hol az,
                  ki valamit magával hozott, s kést, villát hozzá, hogy megehesse, jól is lakhatik.
                  Az istálló s a nagy állás, mely a vendégek kényelmére friss szalmával hintetett
                  be, telve nemességgel. Pennaházy jegyző, a csapat vezetője, gondosan bezárva az
                  udvart, hogy senki el ne szökhessék, a zsidó kocsmáros ágyát foglalta el, míg a
                  zsidó maga családjával azon egy szobának padozatán hever. A vendégfogadó csendes,
                  mintha semmi idegen nem volna falai között, csak a csapszékben látunk még világot.
                  E tágas szobában, melynek falait nehány, a füst által elbarnult rézmetszeten kívül
                  e nagy alkalomnál egyes hazafiúi fölírások ékesítik, s melynek szögletében a párt
                  zászlói állíttattak föl, két embert találunk, kik gyönge mécs világítása mellett,
                  félig suttogva egymással szemközt ülnek.</p>
				<p>E beszélgetők egyikében, ki az ajtóval átellenben ül, az üveges zsidót ösmerjük
                  meg, kit utószor Tengelyi házában látánk. A másik, ki éppen pipára gyújt, előttünk
                  még ismeretlen; de ki Taksony megye tömlöcében ezen húsz év alatt valamikor
                  megfordult, hihetőképp első tekintetre tudná, hogy Sz.-vilmosi János úr, vagy
                  közönségesebb nevén mondva, Cifra Jancsival találkozott; sem az, hogy a tömlöcöt
                  olyankor látta, mikor Cifra benne nem volt, sem az, hogy őt egyszer látva, képét
                  ismét elfeledi, nem tartozván a valószínűségek közé.</p>
				<p>Nem vagyok barátja Lavater tanának, sőt midőn e világon annyi ok van, mi az embert
                  embertársai ellen igazságtalanná teszi, szinte félek e tudománytól, mely bizonyos
                  alakú orrt, szemet vagy szájt egyes rossz tulajdonságok bizonyos jelének hirdetve,
                  a szerencsétlent, kinek a természettől épp ily alakú arcvonalak jutottak, minden
                  vétke nélkül az emberek gyanúskodásainak teszi ki; de van valami az emberi arc
                  kifejezésében mégis, egy leírhatatlan, de mindenikünkre egyiránt ható kifejezés,
                  mi bizodalomra vonz, vagy visszataszít, szeretetet vagy borzalmat gerjeszt már
                  első tekintetre is. A tavasz meleg s az ősz hideg napjai, vagy a nyári fergeteg
                  nem vonulnak át földünkön anélkül, hogy nyomokat ne hagynának maguk után, s az
                  emberi arc miként ne tartaná meg azon érzelmek és szenvedélyek benyomását, melyek
                  rajta átmentek? s így Cifra arcán is olvasható betűkkel vala feljegyezve jelleme.
                  Alacsony homloka, melyet inkább szenvedélyek, mint az idő vont redőkbe, a borzas,
                  orra tövénél összefolyó szemöld, a szürke, nyugtalan szem bizonytalan tekintete,
                  melyben a gonosztévő félelme s vadsága párosult, kiálló állcsontjai s a halvány
                  arc félig eltakarva őszülő haja s szakálla által, oly egészt képezének, mely
                  előtt, ha skorbutban földagadt kékes ajkait hozzáveszed, borzadnod kelle, főképp,
                  ha az izmos, majdnem a szabálytalanságig erős tagokat tekintve az anyagi erőt
                  látád, mellyel ez ember a természettől megajándékoztatott.</p>
				<p>- Ej, ej - szóla a zsidó fejcsóválva -, ki hitte volna, hogy kend még úgy maga
                  jókedvéből is elmegy a vármegyeházhoz?</p>
				<p>- Mikor az ember nemesember, s hívják - szólt a másik nevetve -, s úgy tekintetes
                  úr módjára mehet el, az egészen más dolog. Eleget laktam a vármegyeházat alól,
                  fent sokkal szebb.</p>
				<p>- Mégis talán jobb volna, ha kend inkább nem menne, ki tudja, ott sokan vannak,
                  kik ismerik, a várnagy, a hajdúk, még valami baja lehetne.</p>
				<p>- Bajom, ördögadta! ki merne bántani, egy sz.-vilmosi nemesembert? - szólt a másik
                  az asztalt öklével verve. - Épp azért megyek, hogy megismerjenek. Majd ha föl s
                  alá mehetek a pitvaron, s az az átkozott tömlöctartó, ki annyit bosszantott,
                  látja, hogy én nemesember vagyok, s ő mégis mindöszve haszontalan paraszt, tudom,
                  bosszankodik. A világért sem maradnék el, csak hogy haragjokat lássam, s ha egyik
                  nem veszi le előttem süvegét, kicsapom pipáját szájából.</p>
				<p>- Ej, be jó dolog! - sóhajtott a zsidó - ha az ember nemes lehet.</p>
				<p>- Bizony jó, Jancsi - viszonzá a másik, megelégedéssel pödörgetve bajszát -,
                  főképp az ilyenfélének, mint én. Mikor baj támad, s az ember gyanúba keveredik, ha
                  százszor ártatlan, mindjárt elviszik a megyeházhoz, le a tömlöcbe, vasat rá, s
                  azután várhat, míg baja fölkerül. A nemesember azalatt szabadon jár, két-három
                  esztendőt megnyer, s ha éppen továbbállni nem akar s ítélet után bekerül is,
                  legalább verést nem kap, s ha sok atyafisága van, valami szolgabírónál konyhás
                  rabbá lesz. Ej, Jancsi, az a voks be jó dolog, s ha még meggondolja az ember, hogy
                  nem kerül semmibe!</p>
				<p>A zsidó, ki azalatt késével az asztalt bökdösé, keserű tekintetet vete a szólóra.
                  - Kend menkő ember, Cifra, de vigyázzon magára, ha Viola megtudná, hogy minap a
                  tiszteletesnél kend szólott be, minden nemessége mellett sem szeretnék bőrében
                  lenni.</p>
				<p>A zsivány, késéhez nyúlva, dühösen nézé a szólót. - Zsidó! ne tréfálj velem, mert
                  bizony... - A zsidó felugrott - pillanatig csend lőn. - Már hogy bolondozhatik
                  kend így? - szólt, ismét visszaülve székére - csak nem fog megölni, mert
                  veszedelmére emlékeztetem? mikor ön-füleimmel hallottam Violától, hogy annak, ki a
                  tiszteletesnél betört, szétzúzza fejét, ha tulajdon testvére volna is.</p>
				<p>- Igen, de nem fogja megtudni - szólt a másik nyugodtabban -, vagy talán
                  észrevetted, hogy Viola rám gyanakszik?</p>
				<p>- Nem, de...</p>
				<p>- Vagy talán el akarsz árulni? - szólt ismét késéhez kapva. - Zsidó! nem tudja
                  senki más, mint te, hogy a tiszteletesnél voltam, és ha...</p>
				<p>- Ej, Cifra - válaszolt az üveges, midőn székével ismét visszavonult -, kend
                  valóságos bolond; mi közöm nekem Violához és a tiszteleteshez? Nem vagyunk-e mi
                  barátok? ki adta el minap is a szürkét, melyet a Tiszán túl szerzett kend? és a
                  süldőt, tíz forint harminc krt adtam érte.</p>
				<p>- Akkor is megcsaltál - vágott közbe a másik -, egy süldő tíz forint harminc
                  krajcár!</p>
				<p>- Ha nem hiszed, kérdezd meg a mészárost, kinek eladtam.</p>
				<p>- Igen - hogy azután hurokra kerüljek? Tudjuk, tudjuk; de isten neki, neked
                  csalnod kell, zsidó természeted. A tiszteletes háztöréséről pedig ne szólj, még
                  istenednek se; másképp Viola megtudhatja, csak most ne szólj, később beszélhetsz,
                  amennyit tetszik, mostanhoz egy hónapra Violát fölakasztják.</p>
				<p>- Ah! hogy-hogy? - szólt a zsidó, ismét közelébb tolva székét.</p>
				<p>- Hát minap mibe múlt, hogy el nem fogták? Ha cimboráinak valamelyike a vicispán
                  szérűskertjén tüzet nem rak, most függne.</p>
				<p>- Igaz, igaz - szólt a zsidó -, talán bizony kend csinálta az illuminációt?</p>
				<p>- Én? - viszonzá villogó szemekkel a zsivány - van-e valaki a világon, ki őt úgy
                  gyűlöli, mint én? Viola még gyerek volt, az utcákon futosott, s ha pajtásaimmal
                  bejöttem a faluba, kályha mögé bújt, mikor én már egész bandával jártam a
                  vármegyében, és most ördögadtát! - szólt az asztalra csapva öklével - csak látnád,
                  hogy parancsol! Mikor a tömlöcből kiszabadultam és pajtásaimmal ismét
                  összecsaptam, ki lett volna akkor az igazi fő ember? ki más, mint én, Cifra
                  Jancsi, ki őket esztendőkig vezettem, ki a Tisza mentében minden szeget-lyukat
                  ismerek, s valamennyi csikós- s gulyásnak jobban parancsolok, mint urok. De persze
                  nekik más ember kellett. Violát már köztök találtam, a furfang, ki, mint az
                  asszony, minden csepp vértől reszket, s minden gyerek sírásán elsajnálkozik, nekik
                  inkább tetszett, s hallgatnom kellett, ha csak főbeüttetni nem akartam. Ő
                  parancsol, én engedelmeskedem, de majd meglátjuk, ki lakomáz utoljára.</p>
				<p>- Igazsága van kendnek - szólt a zsidó, a pálinkapalackot, mely közöttök állt,
                  feléje tolva -, szinte nevetséges, hogy ily embernek Viola parancsoljon.</p>
				<p>- Igen - mondá a másik, nagyot hörpentve a palackból -, és még hogy parancsol!
                  Minap egy parasztnak ökrét hajtottam el a mezőről; mikor megtudta, szörnyű
                  káromkodások közt parancsolá, hogy hajtsam vissza, mert szegényembernek kárt tenni
                  nem szabad. Amikor tavaly egy zsidót lőttem agyon, mondta, ha még egyszer teszem,
                  főbe lő. Majd meglátjuk, kinek szemét vágja ki előbb a varjú; nem jó annak, kinek
                  Cifra bosszút esküdött.</p>
				<p>- Most értem - szólt a zsidó -, hát kendtől tudta meg a teins szolgabíró úr minap,
                  hogy Viola Tiszarétre jő?</p>
				<p>- Hallgass, zsidó; s ha tőlem tudta volna meg, mi közöd hozzá?</p>
				<p>- Igen - mondá a zsidó, székét az asztalhoz közelebb tolva, suttogó hangon -, de
                  én tudnék alkalmat, hogy Violán kemény bosszút állhatnál, s egyszersmind szép
                  pénzt is szerezhetnél magadnak...</p>
				<p>- Halljuk! - ordított a zsivány, egyszerre kortes szerepébe esve, hogy szintén
                  rengtek a ház falai.</p>
				<p>- Hallgasson kend - szólt az üveges, megfogva kezét -, hisz föllármázza az egész
                  házat. - A zsidó fölkelt, s az ablakhoz menve kinézett az udvarra; midőn mindent
                  nyugodtan látott, ismét székére ülve, tovább szólt: - Kend minapi fáradságáért a
                  tiszteletes házánál nem kapott semmit?</p>
				<p>- Átkozott zsidó - szólt a másik mérgesen -, ismét erről szólsz.</p>
				<p>- Legyen kend nyugodtan, én huszonöt forintot szerzek kendnek.</p>
				<p>- Huszonöt forintot? - szólt hasonlóan suttogva a másik - s ugyan hogy?</p>
				<p>- Ha kendnek bátorsága van.</p>
				<p>- Bátorság? - szólt Cifra, szemeit társára függesztve.</p>
				<p>- Tudjuk, tudjuk, hát jól vigyázzon: az írások, melyekhez minap nem jutott,
                  Tengelyi uramnál vannak.</p>
				<p>- Jó, hogy tudom!</p>
				<p>- Csendesen, csendesen, a nagy vasládában tartja, onnét kend nem veszi ki erővel,
                  ha én nem nyitom fel. De látja kend - s itt a zsidó mellényéből rongyba takarva
                  két kulcsot vett ki -, a láda kulcsai nálam vannak, a szoba kulcsát is magammal
                  viszem és...</p>
				<p>- Átkozott zsidó - szólt a másik, s csúnya arcait nevetés ferdíté el még inkább -,
                  már hogy szerezted e kulcsokat?</p>
				<p>- Megnéztem a ládát, megismertem, hogy a porvári vásáron egy ismerősömtől vették,
                  attól kaptam a kulcsokat. A nótárius restauráción van, minden baj nélkül
                  megtörténhetik az egész.</p>
				<p>- Add ide - szólt a zsivány -, hadd nézzem meg.</p>
				<p>- Nem adom én. - Cifra, fölugrott, s kiragadva kezéből a kulcsokat, mellényébe
                  dugá.</p>
				<p>- Így, most nincs is szükségünk rád; elvégzem én azt magam is...</p>
				<p>- Ne bolondozzék kend - szólt a másik -, mit csinálna a kulcsokkal?</p>
				<p>- Hát bemennék - szólt nevetve a zsivány -, s huszonöt forintod helyett az egész
                  száz forintot megszerezném! úgyis tudom, annyit kapsz.</p>
				<p>- Ej, ej, Cifra; be okos ember kend; de ugyan tudja-e hát a lakat mesterségét?
                  Pénzládát nem úgy csinálnak, hogy azt minden bolond, kinek kulcsa van,
                  felnyithassa; ha a fortélyt nem ismeri, egy esztendeig ott állhat mellette.</p>
				<p>- Micsoda fortélyt?</p>
				<p>- De Cifra bácsi, azt nem oly könnyen fogja megtudni.</p>
				<p>- Mondd meg; zsidó - szólt a zsivány, felemelve öklét -, mert!</p>
				<p>- Ne lármázzék kend, adja vissza a kulcsokat; jőjön szépen velem, s a huszonöt
                  forint meglesz. Kendnek más dolga nincs, mint hogy a ház előtt strázsáljon, s ha
                  baj történik, például Viola jár ott, vagy másvalaki, segítségemre jőjön.</p>
				<p>- De huszonöt forint! - Semmirevaló, száz forintot kapsz, s nékem csak huszonötöt
                  ígérsz!</p>
				<p>- De ki megy be a házba? ki szerezte meg a kulcsokat? huszonöt forint sok pénz,
                  két tinó ára.</p>
				<p>- Felezzünk; adj ötven forintot, s elmegyek.</p>
				<p>- Nem lehet - szólt a zsidó fejét vakarva, - csak a kulcsokért tíz forintot
                  adtam.</p>
				<p>- Ha nem lehet, jól van; én bemegyek a restaurációra, s te menj imádkozni a
                  zsinagógába.</p>
				<p>- Add ide a kulcsokat - szólt a zsidó nyugtalanul -, majd találok én magamnak
                  mást.</p>
				<p>- A kulcsokat magamnál tartom - válaszolt a zsivány nevetve -, ha más pajtás kell,
                  keress magadnak más kulcsokat is.</p>
				<p>- Jól van hát, legyen negyven forint, s add ide a kulcsokat.</p>
				<p>- Ötven vagy semmi.</p>
				<p>Miután e vitatkozás egy ideig tartott, a zsidó Cifrával kezet csapott,
                  egyszersmind ennek kívánata szerint tíz forint előpénzt adott, s mindketten
                  felvéve bundáikat, útra készültek.</p>
				<p>- Menjünk el mindjárt - szólt a zsidó az ajtó felé haladva -, ha a hadnagyok
                  felébrednek, téged nem eresztenek el.</p>
				<p>- Igazság - szólt Cifra, a palackban megmaradt pálinkát felhajtva -, mint a marhát
                  a vásárra, úgy viszik az embert restellációra.</p>
				<p>A két alak eltűnt, s csendes lőn a szobában, hol a mécs erősebben lobogva végéhez
                  közelge. Miután a távozók léptei elhangzottak, a bundák s szűrök halmaza alól,
                  mely a csapszék egyik szegletében feküdt, egyszerre Peti cigány fekete arca merült
                  fel. Kifáradva a végtelen muzsikálástól, mellyel a kortesek hosszú lakomáját
                  fűszerezé, a barna hegedűs pár órával előbb az egyik pad alá vonult, s itt
                  eltakarva a padra vetett szűrök által, boldog álomba szenderült, melyből csak
                  Cifra s a zsidó beszélgetése által ébresztetett fel. - A cigány véletlen
                  rejtekében végig hallá beszélgetésöket, s most, midőn távozásokról biztos vala,
                  kimászva padja alól, nyakába akasztá bundáját, s a mécset eloltva kilopódzott a
                  szobából. Kevés perccel később künn a mezőn találjuk őt, hol szokása szerint
                  fütyörészve, nagy léptekkel siet Sz.-Vilmos felé.</p>
			</div>
			<div type="chapter">
				<head>14</head>
				<p>A regények, mint mondják, korunk hőskölteményei, s ha a régiek utánzása nem
                  ellenkeznék elveimmel, Virgil első sorával kezdhetném fejezetemet.</p>
				<p>Fegyvereket s a férfit énekelem stb., stb.</p>
				<p>Elbeszélésünk a tisztújítás előestvéjéhez jutott. Porváron négyezer nemes lélek
                  jár föl s alá. A különböző pártok egyes csapatokban többször találkoznak, “cetera
                  quis nescit” - mint Ovid mondja. A szabad római népnek augurjai soha bot nélkül a
                  jövőről nem határoztak; ki nem látná által, hogy midőn mi magyarok új tisztikart
                  választva hazánk egyes részeinek jövőjéről határozunk, szinte bothoz nyúlunk, ez
                  csak azon klasszikus nevelés következése, melyet oskoláinkban nyerünk. Hogy a
                  levegő helyett, melyben az augurok hadarásztak, mi néha anyagiabb testeken
                  jártatjuk lituusainkat, baj lehet, de csak a század szellemének tulajdonítható,
                  mely minden dolognak leghasznosabb oldalát keresve, a botokat is a lehető
                  legsikeresebb módon akarja alkalmazni. Ez történt azon napon, melyhez
                  elbeszélésünkkel értünk, Porváron is. Hallottunk egy tiszteletre méltó s elég
                  köpcös ispánról, ki eddig politikával nem foglalatoskodván, most midőn a
                  bántornyiak hadjával az első tisztújításnál részt vett, a megyei pártok állását
                  kék betűkkel följegyezve vitte el hátán. Hallottunk egy mérnökről, ki mint
                  honorácior szavazni akarván, a hajdankor szokása szerint, a csatamezőn veretett
                  lovaggá, s pedig nem egy, hanem annyi nemes kezek által, hogy maga is sokallá
                  megtiszteltetését. Voltak pápisták s reformátusok, kik mint vallásuknak vértanúi,
                  bekötött fővel tértek vissza családjaikhoz; sőt egy lutheránussal találkoztam, ki
                  arról panaszkodott, hogy Servetként futva az obskurantizmus elől, a helvéteknél
                  csak azt találta, mit a rómaiaknál ki akart kerülni. De a hírlapok, melyeknek
                  megyei levelezői a pártok állásának statisztikáját adják, hihetőképp szólnak
                  leveretésökről is, s engem szebb kötelesség vár. Egy szívben, mely szeretni tud, a
                  költő többet talál, mint a világ egész politikájában.</p>
				<p>Első szerelmünk kedves napjai! ki írhatja le boldogságtokat méltó ecsettel? ki
                  mondhatja el azon fájdalmas gyönyört, mely az ifjú lelkét eltölti, midőn szívét
                  először erősebben dobogni érzi, s keblét magyarázhatatlan sejdítések s ki nem
                  mondható vágyak töltik el! Mint a tengert - mely, ha vész közelg, hullámzani kezd
                  -, lelkét nem ismert nyugtalanság ragadja meg. Az árnyékos erdő, a mező virágai,
                  barátok, a tudományok, az egész világ nem csillapíthatják a zajt, mely belsejét
                  tölti, s mégis oly boldognak érzi magát, mint eddig soha életében! S ha végre a
                  vész kitört, ha minden vágyait s érzelmeit egy tárgyba pontosítva, ifjú lelkének
                  egész hatalmával egy kedves lényt fogott körül; ha egy asszonyt, nem - ha egy
                  angyalt talált, kit határtalan képzetének kincseivel fölruházott, s leborulva
                  bálványa előtt, minden gyönyört s bánatot, mindent, mi szörnyű s fenséges
                  életünkben, egyszerre, egy pillanatban érezte; ha istennek s elátkozottnak
                  gondolva magát, egy pillanatban bánat- s örömének terhe alatt lesüllyedett, s ami
                  keblét tölti, több, mint hogy magába rejteni, nagyobb, mint hogy kimondani tudná;
                  ki találna szót ezen érzelme leírására?!... Boldog napok teli bánatokkal! Mint a
                  nap lenyugodva világos vonalt hágy maga után a láthatár azon része fölött, hol
                  eltűnt: úgy hagyjátok ti ragyogástok világos nyomát életünkön, emléketek, mint az
                  elhangzott dalnak kedves visszhangja szólal fel, s a szív, melyet boldogsággal
                  töltöttetek, megtartja kincsének részét, mint az edény, melybe illatot zártunk; de
                  boldogságtokat leírni nem fogja senki; egy sóhaj, egy könny talán, ez minden, amit
                  adhatunk; az álom eltűnt, s az ébredőnek nincsenek színei, hogy paradicsomát
                  másokkal láttassa.</p>
				<p>Aki valaha életében szeretett - mondják, vannak emberek, kik ezt sohasem tevék, s
                  meggyőződésem szerint csak ők átkozhatják végzetöket, mely az élet keserűségeit
                  megadá nekik s megtagadta egyedüli jutalmát -, de aki valaha szeretett, képzelheti
                  az érzeményt, mellyel Ákos a tisztújítás előestéjén lovára ült, s Porvár zajos
                  utcáit elhagyva Tiszarét felé száguldott. Már est vala, mikor Ákos, anélkül hogy
                  távozása észrevétetnék, elindult. A rónát, mely Porvár s Tiszarét között fekszik,
                  nehéz köd borítá, s a lovas a gyepen tovább nyargalva alig tarthatá meg irányát.
                  De ő nem érzé a hideg nedvességét, mely ruháit áthatá, lelkén meleg terüle el,
                  minőt a nap ragyogó sugárai nem adhatnak, szívét örömök tölték, minőket a tavasz
                  szelíd hatása teremteni nem képes. Neki a vidék, hol gyermeksége első napjaitól
                  majdnem egész életét tölté, soha ily szépnek, soha ily édeninek nem látszott még,
                  mint ez őszi nap ködös fátyola alatt.</p>
				<p>Mint olvasóim emlékezni fognak, Etelka bátyjának megígérte, hogy kedvesét a
                  tisztújítás alatt meglátogathatja. A jó nővér megtartá szavát, s Ákos boldogságban
                  dobogó szívvel siet azon házhoz, melyből vétke nélkül száműzetett, de hol egypár
                  óra a távollét minden szenvedéseit kipótolhatja. Hogy Vilma s főképp a hölgynek
                  anyja Ákos jöttében megegyezett, azt azok, kik Tengelyinek önházában korlátlan
                  hatalmát ismerik, bámulhatják, de csak ha elfeledik, hogy a jegyzőnek hazajötte a
                  tisztújítás előestéjén csaknem a lehetetlenségek közé tartozott, s hogy hatalom
                  nincs, mely, ha a szív ellentmond, feltarthatná magát.</p>
				<p>Magyar háziasszony, ki vendéget vár, nem maradhat nyugodtan soha. Mint a
                  várparancsnok saját létét a reá bízott erősség fenntartásával ugyanazonosítja: úgy
                  a ház s az asszony becsülete válhatlan kapcsolatban állnak; s ha az idegen, kit
                  asztalánál fogad, a legkellemetlenebb vendég volna, ő fáradni s izzadni fog, hogy
                  a malacpecsenye, mellyel ez tudtára adatik, legalább szép pirosan s ízletesen
                  legyen kisülve. Mennyi gond nem fekszik hát vállain, ha az, kit vár, mint ezen
                  alkalomnál, épp azon fiatalember, kit egyetlen leányának szánt. Csak falusi
                  olvasónőim képzelhetik Erzsébet asszonyom nehéz gondjait, csak ők tudják, a
                  legrendezettebb házban is mennyi van, mit ily alkalomnál helyére állítani,
                  tisztogatni, rendezni kell, a mandolatortának készítése mennyi bajjal jár, mennyi
                  vigyázat szükséges, hogy a pulykapecsenye, e hazai ámorposta, el ne barnuljon, a
                  leves, mely a szakácsné legrejtettebb érzelmeit elárulja, ne sózassék el;
                  egyszóval minden úgy legyen, mint azt a háziasszony kívánhatja, és ha majdan az
                  ebéd vagy vacsora asztalra kerül, s szokás szerint minden ételt ócsárolni, minden
                  tálnál engedelmet kérni kell, legalább öntudatában mosolygó arccal tehesse
                  ezt.</p>
				<p>S Erzsébet örült Ákos látogatásának. Vilma maga nem lehetett boldogabb szerelme
                  által, mint anyja, ki, mint jó szülék közönségesen, habár mi magát illeti, minden
                  fényesebb jövőről lemondott, s helyzetével egészen megelégszik, leányának számára
                  fényesebb állást óhajtott. Ákos a legszebb, legneveltebb ifjú a vármegyében, kinél
                  az egész szomszédságban gazdagabb nemesember nincs, ki apját talán alispáni
                  székében követni fogja - Vilmának, a szelíd angyali lánynak lehet-e illőbb párja?
                  Isten maga, úgy látszik, egymásnak szánta e nemes teremtéseket. Így gondolkozott
                  Erzsébet, midőn a szobából, hol Vilmával pár percig beszélgetett, ötvenedikszer a
                  konyhába ment. Mért tépni szét e szíveket, melyek boldogan csak egymás mellett
                  doboghatnak? A jámbor asszony, most először életében, szinte neheztelni kezde
                  férjére, ki Ákost házától eltiltá, s valahányszor szerelme Vándory vagy Erzsébet
                  által szóba hozatott, neje reményeit balgatagságnak nevezé. Ő, ki egy trónról
                  mondott volna le, hogy szívét a szegény falusi jegyzővel ossza meg, miként
                  gyanítaná, hogy mások nem így számolnak, s könnyebb színaranyat találni e föld
                  aknáiban, mint azon vegyületlen érzeményt, melyet ő keblében hordoz. Nem voltak-e
                  nálam is akadályok, így gondolkozott tovább, nem intének-e szüléim, hogy inkább
                  Macskaházyhoz menjek, ki biztos kenyeret adhat; nem neheztelt-e apám? s mégis, nem
                  vagyok-e Tengelyiné mindamellett? s mit én, gyenge asszony tettem, azt Ákos nem
                  tenné, mikor példánkon láthatja, hogy csak szerelem az, mi e földön boldoggá tesz?
                  És Erzsébet visszagondolván elmúlt életére, szemei könnyekbe lábadtak, midőn annyi
                  boldogságra emlékezett, de eszébe jutottak múlt napjainak szenvedései is, annyi
                  nélkülözés, annyi nyomor, mely között életének legszebb napjai folytak, annyi
                  komor aggodalom, melyet Jónása arcairól szerelmének egész kincsével nem űzhetett
                  el, a mindennapi gondok, melyek egykor még anyai gyönyöreit is elkeseríték. Oh,
                  nem - szólt szemeit törülve magában -, e bajokat Vilmámnak ismerni nem szabad, én
                  boldog voltam így is, ő gyengébb, s nem viselhetné el; én tudom, mi keserves, ha
                  naponként boldogságunknak egy részét mindennapi kenyerünkért adjuk. Vilma
                  boldogabb lesz. Ákos gazdag, s Vándory, ki őt nevelte, ki őt mint tulajdon
                  gyermekét szereti, hányszor mondta, hogy érte jótáll. - S a boldog anya már ott a
                  kastélyban látta leányát, a selyembútoros nappalit, képzelé magának benn a
                  pamlagon ülve szép Vilmáját, vele járt a kert magas fái alatt, vele ment a
                  majorba, s keble dagadozott örömében, míg a konyha pattogó tüze mellett mindazon
                  boldogságon végigfutott képzetében, mely kedves leányára várt.</p>
				<p>S Vilma bent ült szobájában, szemeit körüljártatva a virágokon, melyekkel szerény
                  lakását kedvese jöttére fölékesíté; előtte fölnyitva a könyv, melyet egykor tőle
                  kapott, s melynek lapjain más gondolatok- s érzelmeket olvasott, mint mikről az
                  író szólt; kis zongoráján kitárva Ákos legkedvesebb énekei, lelkében mindazon
                  boldogság, mellyel a szerelem tizenhét éves hölgy tiszta lelkét eltöltheti.
                  Ábrándozott ő is, de a nagy kastélynak, Ákos neve- s vagyonának nem volt részök
                  ábrándjaiban. Lelkét véghetlen boldogság előérzeté tölté el, melyet leírni, melyet
                  részletekre osztani nem lehet; s ha volt keserűség, mely néha e boldog érzelmeken
                  átvonult, éppen Ákos fényes helyzete, mely anyjának szívét sebesebben dobogtatá,
                  okozá e keserűséget. Oh, bár szegény volna, nem bírva senkit, kihez
                  támaszkodhatnék; nem számolhatva más örömekre, mint melyek Vilmája keblén várnak
                  reá, nem élvezhetve, nem reménylhetve semmit e világon, mint azon szerelmet,
                  melynek birtokában szíve minden egyébről megfeledkezik. Mi boldog volna e leány,
                  ha érte dolgozva, kedvesének minden örömeit homloka izzadtságában kereshetné! de
                  nem boldog-e ő így is? Azon gyönyör után, melyet a gondolatnál érezünk, hogy
                  kedvesünk mindenét nekünk köszönheti, van-e nagyobb, mint az, hogy mi köszönhetjük
                  neki minden örömeinket. Ha a magában legközönyösebb tárgy kedvesünk szerelmére
                  int, ha, mit magunk körül látunk, mindennapi életünk szükségeinek kielégítése
                  éppen úgy, mint mondhatlan boldogságunk, attól jön, kitől azt pirulás nélkül
                  elfogadhatjuk, mert a köszönet kimeríthetetlen kincsét hordjuk keblünkben, s
                  érezzük, hogy kinek mindent áldozánk, annak adósai nem lehetünk - van-e nagyobb
                  boldogság a világon, mint ez? S Vilma ott ült nyitott könyve előtt, s percek s
                  órák múltak anélkül, hogy a boldog ábrándozó észrevenné haladásukat.</p>
				<p>Nem úgy Erzsébet, ki lényegesebb foglalatosságai között az időről meg nem
                  feledkezhetett. A pulyka barnulni, a torta keményedni kezdett, s a jámbor asszony,
                  midőn szobájába ment, fejét csóválva látá, hogy az óra nyolchoz közeledik. Midőn
                  végre ez óra is elmúlt, s ő mégsem jött, midőn kinézve konyha ajtaján a köd s
                  sötétség közt még a szomszéd ház fala is alig vala látható, lelkét szörnyű
                  aggodalom tölté el.</p>
				<p>Bement Vilmához, ki azalatt anyja kérdései által az órára figyelmessé tétetett, s
                  azzal könnyíte lelkén, hogy leányát vigasztalni kezdé:</p>
				<p>- Ákos bizonyosan itt lesz nemsokára - így szólt -, s az egyetlen baj csak, hogy
                  az egész vacsora elromlik. Ne félj semmit, leányom - folytatá a lehetőségig víg
                  hangon -, az idő ugyan szörnyű ködös, a szomszéd ház falát sem látni, de Ákos
                  azért biztosabban megy, mint mások nappal. Még farkasok sincsenek a nádasban,
                  csupa tréfa ily legénynek sötét éjjel lovagolni. - És a jó asszony nevetett Ákos
                  szeszélyén, s hosszú elmaradásán rendkívül vígnak mutatkozott.</p>
				<p>De e szavaknak nem az vala hatásuk, mire céloztattak. Vilma, kit eddig életében
                  szerencsétlenség nem ért, s ki magát ez órában oly véghetlenül boldognak érzé,
                  eddig nem is gondolt arra, hogy e szerencsét valami megzavarhatná, de mihelyt
                  anyja e szavainál eszébe jutott, hogy valamely, Ákoson történt szerencsétlenség a
                  lehetőségek közé tartozik, előbbi nyugalma helyett mondhatlan aggodalmak tölték
                  szívét. - Istenem, ha baja történt - szólt fölugorva székéről -, annak én vagyok
                  oka.</p>
				<p>Erzsébet, ki leánya halvány arcán észrevevé a hatást, melyet szavai tettek, eleget
                  vigasztalá őt: - A zsiványok Ákosra nem haragszanak, lovai biztosak, ő ismeri az
                  utakat, s valóságos nevetség gondolni, hogy valami árokba esett, vagy épp a
                  sz.-vilmosi lápok közé juthatott. - Szóval, nem történhetik lovas emberen ködös
                  októberi éjszakán szerencsétlenség, melynek e jámbor asszony szíve szorultságában
                  teljes lehetlenségét be nem bizonyította volna; de mindennek Vilmára nem volt
                  hatása.</p>
				<p>Szerencséje s egyszersmind átka ifjú napjainknak, hogy a lehetséges és valószínű
                  közt nem ismerünk különbséget. A boldogság, melyet csak képzetünk teremtett,
                  szívünknek élvezetet nyújt, minőt később való szerencsétől is hasztalan várunk; de
                  midőn valamely bajnak lehetségéről meggyőződtünk, valóságán sem kétkedünk többé, s
                  álmodott bajaink közt ismét véghetlenül szerencsétleneknek is érezzük magunkat.
                  Így vala ez Vilmánál.</p>
				<p>Felnyitva tábláit kinézett ablakán, és midőn a ködöt látá, mely fürteit egy
                  pillanatban megnedvesíté, s neki a világos szobából kinézve még sötétebbnek
                  látszott, szíve borzadott a gondolatnál, hogy Ákos ily időben künn a nagy síkon
                  tévelyeg. Kiment az udvarra, s a véghetetlen csend, melyet csak a kutyák távol
                  ugatása szakíta félbe, rémüléssel tölté keblét, s anyjának vigaszai, ki neki
                  százszor mondá, hogy az éj annak, kinek szeme világossághoz nem szokott, nem is
                  sötét, s hogy majdnem lehetetlen útját eltéveszteni, csak még inkább nevelé
                  nyugtalanságát.</p>
				<p>Félóra múlhatott, midőn egyszerre távol lókopogás hallatszott. Vilma dobogó
                  szívvel figyelt e hangokra. A nesz elhallgatott, a lovas, úgy látszott, bizonyos
                  távolságban megállt, s a percek órák valának, mik alatt Erzsébet s leánya a
                  lépteket számolák, melyekkel valaki ugyanazon oldalról, hol a kopogás elhangzott,
                  a ház felé közelgett. Képzelhetjük a kellemetlen meglepetést, mellyel a várakozók
                  a deli Ákos helyett egyszerre Liptáknét láták a konyhába lépni, ki kurta
                  bundájával vállán egyenesen a konyha tüzéhez sietett, s midőn jó estét kívánt, vén
                  tagjait melegíteni kezdé.</p>
				<p>- Csak kend az, Liptákné? - szólt köszöntését viszonozva Erzsébet, míg Vilma, alig
                  nyomhatva el könnyeit, felsóhajtott:</p>
				<p>- Oh, anyám, ő nem jön, bizonyosan baj érte.</p>
				<p>- Talán nem indulhatott el jókor - szólt Erzsébet vigasztalólag -, és azután látva
                  a ködöt, inkább holnapra hagyta.</p>
				<p>- Holnapra hagyta - szólt mosolyogva Liptákné, ki a jegyző házánál azon
                  bensőségben élt, mely hajdanunk patriarchalis viszonyaira emlékeztetve, faluhelyen
                  felsőbbek s alsóbbak között itt-ott még fennmaradt, s ki azért Ákosnak jöttét oly
                  jól tudta, mint bárki más. - Ne beszéljen a teins asszony ilyeket. Ha a köd
                  helyett csupa ménkő hullna az égről, hát azt hiszi, Ákos úrfi nem jönne? Van-e
                  derekabb legény a vármegyében, nem mondom, az urak között, mert hisz az nem nagy
                  dolog, de köztünk, szegények között is úgy megtermett, mintha soha gatyánál egyéb
                  nem lett volna rajta, és merész, mint akármelyik szegénylegény; s az ne jőne, mert
                  elsetétedett? Ej, lelkem kisasszony, akinek ilyen szeretője van, mint magácska,
                  bizony nekimegy az a halálnak is.</p>
				<p>- Ne szóljon kend ily bolondokat - szólt Erzsébet, alig rejthetve örömét, mellyel
                  Ákos dicséretét hallá -, Vilmám nem szeretője senkinek, tudja-e?</p>
				<p>- Jól van, jól, - szólt Liptákné fejét hajtogatva -, tudjuk, de mi szegényemberek
                  csak szeretőnek szoktuk nevezni. Isten maga mondta: szeressétek egy mást és sza- -
                  de mit is akartam mondani, akár szeretője, akár mátkája, akire Vilma kisasszony
                  vár, az eljön, s ha az egyiptomi setétség terülne is el a világon.</p>
				<p>- Magam is azt hiszem, hogy eljő - monda Vilma remegve -, Ákos oly bátor, ő nem
                  ismer veszélyeket, de éppen az aggaszt, az éj oly setét, s ha baja történt
                  volna.</p>
				<p>- Az éj setét - szólt komolyan, de oly hangon, melynél bizodalom tölté el a
                  hallgatót, Liptákné -, de az isten szeme nem őrködik-e a setétségek felett? s
                  kinek akarata nélkül egy veréb nem esik a tetőről s egy hajszál nem hull le
                  fejünkről, megőrzi a jókat utaikon. Ne féljen, édes kisasszony - tevé hozzá
                  enyelgőbb hangon -, Ákos úrfinak nem lesz baja, megfázott tán egy kissé, de ha
                  szép koromszemébe néz, úgy megmelegszik, mint ez a parázs a tűzhelyen. Szép dolog
                  lenne, ha oly legény, mint ő, Porvárról idáig nem tudna lovagolni setétben. Már ha
                  valami finnyás gavallér volna, az más, de Ákos, Ákos legény, eszem a lelkét! Ő az
                  én tejemen nevelkedett fel, ő nem olyan, mint a többiek.</p>
				<p>- Ej, Liptákné, bárcsak itt volna - szólt Vilma az öreghez, míg anyja szobába ment
                  -, nem mondhatom, mint félek.</p>
				<p>- Magam is szeretném - válaszolt suttogva amaz -, ha a teins asszony egyszer
                  bemenne a konyhából. Tudok mást is, ki éppen most jött még távolabb útról, s ki
                  szinte nem jöhet be a házba, mielőtt az úrfi eljött.</p>
				<p>- Az istenért - szólt Vilma halkan -, Viola itt van?</p>
				<p>A feleletet léptek szakíták félbe, s egy perc múlva Ákos álla a tűzhelynél.</p>
				<p>Nem fogom én azt, mit Vilma e pillanatban érzett, leírni, ily boldogság leírására
                  emberi nyelvünk nem bír szavakkal, de ki őt e pillanatban látná, a véghetlen
                  örömet, mely nyájas arcán egyszerre felragyog, a remegést, mellyel kezét nyújtja,
                  aki hallaná a hangot, mellyel Ákos nevét mondja ki, s midőn vele a szobába
                  sietett, anyját híja: az az öreg Liptáknéval, ki kis bundájával szemeit törülve a
                  szép párnak utána néz, elmondhatná: “ej, be boldog az az Ákos!”</p>
				<p>Ákos vén dajkája, ki szép növendékének ez ízben még azt is megbocsátá, hogy neki
                  köszönteni elfelejtett, s ki az ifjút, kit emlőin hordott, ez elmulasztás után is
                  a világ legtökéletesebb emberének tartott, fejére húzva nagykendőjét, összefogá
                  bundáját, s kiment. - Most Violát hívom - mormogá magában -, ezek is szeretik
                  egymást. Ejnye - szólt, midőn fejét csóválván tovább ment -, bizony vén szemem
                  könnyekbe lábadt, mikor azt a két gyereket láttam; ki tehet róla, hogy ilyenkor
                  mindig Jancsim jut eszembe. Hogy szerettem, mily boldogok voltunk, s most künn
                  fekszik szegény Franciaországban, amint mondják. Az írásban áll: mit isten
                  összeadott, ember ne válassza el; azért a teins vármegye mégis katonának
                  állította.</p>
				<p>E gondolatokból Liptáknét neve ébreszté föl, melyet, midőn házához közelgett,
                  valaki halkan kimondott.</p>
				<p>- Ki van itt? - szólt az öregasszony megállva.</p>
				<p>- Én, én - suttogott a másik, kezét vállára téve -, nem ismer kend?</p>
				<p>- Te vagy, Peti? - mondá Liptákné bámulva. - Porváron gondoltalak; honnan
                  jössz?</p>
				<p>- Az istenért, ne szóljon kend oly fennszóval. Itt van ő?</p>
				<p>- Viola?</p>
				<p>- Hát ki más?</p>
				<p>Liptákné, mióta hallá, hogy Violát tulajdon emberei között is kémek környezik,
                  vigyázó volt, s hallgatott.</p>
				<p>- Ellenem csak nem gyanakszik - szólt a cigány türelmetlenül -; tegnap reggeltől
                  futok körül, szólnom kell véle még ma. Nem bírnak lábaim, de ha kend nem tudja,
                  hol van, tüstént tovább futok.</p>
				<p>- S oly fontos dolgod van Violával?</p>
				<p>- Szükségképp beszélnem kell vele.</p>
				<p>- Hát jer velem - suttogott Liptákné, ki a cigány nyugtalanságát látva, előbbi
                  gyanúját máris megbánta ‑, az ember csak vigyázóbbá válik, mai időben annyi
                  gazember van köztünk szegényemberek között is. - S ezzel a kis házhoz érve egymás
                  után bementek a kerítés ajtaján. Peti szokása ellen botra támaszkodva, fáradtan,
                  mint őt talán senki Tiszaréten nem látta még.</p>
				<p>A jegyző házában azalatt boldog pillanatok folytak. A szerelem, úgy mondják,
                  megrontja étvágyunkat, de négyórai lovaglás, főképp Ákos korában, sokat helyrehoz,
                  s Erzsébet asszonyomnak is minden oka vala megelégedni vendégével. Ákos átfázva,
                  most a jó fűtött szobában Erzsébet párolgó tálai előtt az otthonosság minden
                  örömeit élvezé; s ha Vilma piruló arcaira nézett, ki vele szemközt ült s anyját
                  kínálásában segíté, vagy egyes kérdéseket intézett hozzá, inkább hogy a felelőnek
                  szavát, mint feleletét hallja, mondhatlan boldognak érzé magát.</p>
				<p>- Ugyan még egy kis darabot e tortából - szólt Erzsébet, midőn Ákos minden
                  jóakarata mellett enni megszűnt -, persze nem oly jól készült, mint melyhez a
                  teins úr szokott, de csak, mint szegény házunktól kitelik. Talán kissé elbarnult,
                  a teins úr annyi ideig nem jött, de puha, ugyan méltóztassék.</p>
				<p>Ákos, ki e pillanatban mindent megragadott volna, mi őt a tortától megmentheté,
                  címezése ellen emelt panaszt: - Hát idegen vagyok, hogy tekintetes úrnak neveznek?
                  nincs szebb, nyájasabb szó, melyet számomra találhatnak?</p>
				<p>Erzsébet megzavarodott, de a tekintetben, mellyel Ákosra nézett, annyi szeretet,
                  oly kimondhatatlan boldogság vala kifejezve, hogy Ákos, megragadva kezét, azt
                  ajkaihoz szorítá: - Nevezzen Ákosának, nevezzen fiának, e világon nincs cím, mely
                  után inkább vágyódnám.</p>
				<p>- Kedves Ákosom, fiam, ha úgy akarja - szólt Erzsébet, s szemében könnyek
                  ragyogtak -, boldogítsa e lányt, s isten megáldja érte. Oh, Ákos, ön jó, nemes
                  teremtés, nincs e világon senki, ki Vilma szerelmét jobban megérdemelné, de mégsem
                  gyanítja, mily kincset bír e leányban.</p>
				<p>Felkeltek, Vilma anyjának keblére borult. Ákos szenvedéllyel csókolá kezeit, s
                  lelke előtt saját anyjának emléke emelkedett.</p>
				<p>- Nem vagyok-e én valóságos gyermek? - szólt végre Erzsébet szemeit törülve -
                  sírok örömömben, midőn így egymás mellett látlak, azon boldogságra gondolok,
                  melyet szerelmetekben találhatnátok, s elfelejtem, mennyi akadály, mennyi talán
                  legyőzhetetlen gát fekszik még köztünk s e boldogság között. Menj, kedvesem -
                  szólt Vilmához fordulva -, vitesd ki az abroszt s edényeket, s nézd meg kissé
                  testvéredet, alszik-e már. - S midőn a lány, összetakarítva, a szobából kiment,
                  az anya egy tekintetet vetve utána, melyben egész szerelme összpontosult,
                  megszorítá Ákos kezét, s remegő hangon mondá: - Ákos, boldogítsa őt.</p>
				<p>Ákos felelet helyett visszaadá a meleg szorítást.</p>
				<p>- Oh, mert ön nem tudja, ön nem sejdítheti a szerelmet, melyet e lánytól bír;
                  férfinak, a legjobb-, a legérzékenyebbnek nincs fogalma erről. Ha valaha csalatva
                  érzené magát, ha valaha -</p>
				<p>- S oly alávalónak gondol-e - szakítá félbe Ákos szenvedéllyel -, oly
                  gyalázatosnak, hogy Vilmám szeretetére érdemetlenné válhatnám?</p>
				<p>- Nem, Ákosom, nem - szóla Erzsébet nyugodtan -, én önt becsülöm, nem szólnánk
                  egymással ilyekről, nem szegtem volna meg férjem parancsolatát, mit eddig soha nem
                  tettem, nem fogadtam volna el önt így házamban, ha nem volnék meggyőződve nemes
                  szándékairól. Oh, de ön gazdag, önnek a világon nagy jövendője van, ez az, mi
                  szívemet aggodalommal tölti. Nézzen csak végig az úri lakásokon, melyeket ismer, s
                  vajon hány van, hol való szerelmet, hol boldogságot talál? Kinek az élet száz
                  örömmel, száz élvezettel kínálkozik, ki amerre néz, valamit talál, miben
                  reménylenie, valamit, mi után vágyódnia lehet, kit nagyravágyása sok lehető célok
                  kivívására int, kit dicséret, fény, népszerűség környékez, bír-e az elég erővel,
                  hogy szívét el ne ossza ennyi tárgy között? S Vilmának egész szív kell, hogy magát
                  boldognak érezhesse, férje szeretetének töredékei őt ki nem fogják elégíteni.</p>
				<p>Erzsébet örült Ákos vagyonának, boldognak érzé magát a gondolatnál, hogy leányát
                  fényes helyzetben láthatja; ő maga pártolta, ártatlan beszélgetései által talán
                  nevelte Vilma szerelmét, s mégis e pillanatban, leányára nézve, aggodalommal telt
                  lelke. Ez természete szívünknek, nem teljesülhet egy kívánatunk is anélkül, hogy
                  éppen a teljesülés pillanatában a gondolat nem támadna szívünkben: nem lett-e
                  volna jobb más cél felé irányozni kívánatainkat? De e gondolat, mely Erzsébet
                  fején átvonult, nem állhata ellent Ákos meleg szavainak, ki szerelmének
                  változhatlanságáról sokkal inkább meg vala győződve, mint hogy azt, ki maga sem
                  kívánt egyebet, arról meg nem győzhetné.</p>
				<p>- Hiszem, jó Ákosom - szólt ő -, én nem kételkedem, nem kételkedtem soha
                  szerelmén, bocsássa meg, ha anya néha igazságtalan aggodalomra fakad, főképp ily
                  helyzetben, mint a miénk! meggondolta-e az akadályokat?</p>
				<p>- Maholnap huszonnégy esztendős vagyok, s akkor ki parancsol velem? A vagyon, mely
                  anyámról reám maradt, s melynek már birtokába léptem, elég magam s nőm
                  kitartására, s ha atyám, mit nem hiszek, egy ideig neheztelne is reám, nincs
                  szeretet a világon, melyet én Vilmám szerelméért becserélnék.</p>
				<p>- Igen, kedves Ákosom, elhiszem - szólt Erzsébet -, de Jónásom! Nem ismeri őt
                  senki úgy, mint én. Érzékeny, áldott teremtés, élő angyal; de ha valamiről azt
                  hiszi, hogy elveivel ellentétben áll, nincs erő, mely őt reá bírhatná.</p>
				<p>- Kivévén szerelem - szólt közbe Ákos.</p>
				<p>- Az sem, higgye el, barátom, az sem - viszonzá Erzsébet. - Jónás nem szeretett e
                  világon senkit úgy, mint engem, isten áldja meg érte, de ami meggyőződésével össze
                  nem fér, azt sohasem érném el tőle.</p>
				<p>- Meghiszem. De lehet-e meggyőződése ellen, hogy leányát boldogítsa? s nem
                  reménylhetjük-e, hogy bármi méltán érezze büszkeségét szüleim ellenzése által
                  sértve: ha állandóságunkat látja, kéréseinknek engedni fog? S mért essünk kétségbe
                  még apám helybenhagyásán is? Vándorynál jobban őt ki sem ismeri, s ez nem mondá-e
                  százszor, hogy megegyezéséért jótáll.</p>
				<p>Erzsébet végre megnyugodott. Ákos elmondá neki: hogy Vilmát a szomszéd megyébe
                  anyai birtokába vezetendi, hol mostohájával érintkezésbe jőni nem fog, s Erzsébet,
                  ki magának az egész ház belrendezését elmondatá, örömragyogó arcokkal szorítá
                  leányát kebléhez, ki épp akkor a szobába jött.</p>
				<p>- Így, gyermekeim - mondá, kezöknél fogva Ákost s Vilmát, - szeressétek egymást
                  híven s igazán, s a jó isten nem fogja engedni, hogy valaki szétszakítsa
                  szíveiteket. Lám én s Jónásom mennyi akadály- s nehézséggel küzdöttünk, s végre
                  mégis összekerültünk. Ki e világon való szeretetet talál, szerencse fia, és a sors
                  kedvezésére számolhat. Így, kedvesim - folytatá, Vilmát, ki kebléhez simult,
                  homlokán csókolva -, most szóljatok egymással, beszélgessétek ki magatokat jól, ki
                  tudja, mikor lehettek ismét együtt.</p>
				<p>S a jó asszony nagy székére ereszkedett, s a kályha mellett boldog ábrándokba
                  merülve nézé a szép párt, mely az asztalok egyikénél suttogva, egymás mellett
                  ült.</p>
				<p>- Vilma - szólt Ákos halkabban, megfogva a piruló lány kezét -, mikor jöttem,
                  szemeiben könnyek ragyogtak, miért sírt?</p>
				<p>- Nevessen ki, én gyáva leány vagyok, de mindnyájan aggódtunk, anyám is, s lássa,
                  mikor önt legnagyobb félelmem között úgy egyszerre magam előtt láttam -</p>
				<p>- Angyal, be boldoggá tesz szerelme által, ha szemeibe nézek, s látom meleg
                  tekintetét, mely rajtam nyugszik, ha szavát hallom, melyben annyi érzemény
                  hangzik, ha kezét ajkaimhoz szoríthatom, s eszembe jut, hogy e kéz az enyém leend,
                  hogy egykor, talán rövid idő múlva mindazon boldogságot, melyet szerelme adhat,
                  magaménak nevezhetek, úgy tetszik, álmodom, és szinte félek, hogy valami bajnak
                  kell történnie, mert nem lehet, hogy ember ily szerencsés legyen a világon.</p>
				<p>- Oh, az istenért, vigyázzon magára - szólt Vilma megijedve -, ön megvet minden
                  veszélyt, szembeszáll mindennel, de gondoljon reánk, anyám ma is annyi
                  aggodalmakon ment át.</p>
				<p>- Mert oly sokáig nem jöttem?</p>
				<p>- Igen, és a köd; mondják, hogy a sz.-vilmosi lápokban már több ember veszté
                  életét.</p>
				<p>- Ha soha nagyobb veszély nem fenyeget, mint a porvári úton, kedves Vilmám,
                  nyugodt lehet - szólt Ákos mosolyogva -, a sz.-vilmosi láp, ha csakugyan oda
                  jutnék, most nem elég mély, hogy gyermek fúlhatna belé; s az egyedüli veszély,
                  melyen ma, szégyenemre keresztülmentem, az volt, hogy nem találtam egyenesen ide.
                  A köd oly sötét volt, hogy ámbár százszor lovagoltam Porvárról Tiszarétre, utamat
                  vesztém, s talán még most is a síkon tévelyegnék, ha midőn éppen az irányról,
                  melyet vennem kell, tanakodva megálltam, egyszerre lódobogást nem hallok. Arra
                  vevém utamat, de alig közelgék a lovashoz, s ez vágtatni, később száguldani
                  kezdett. Én utána, mennyire lovam bírja, ez előttem mindig sebesebben, míg a köd
                  között világot látok, arra veszem utamat, s csárdánknál lelem magamat. A lovas
                  alkalmasint a faluból való és zsiványnak tartott, de bárki legyen, isten áldja
                  meg, hogy épp akkor jött utamba s ide vezetett; ha ő nincs, ma nem láttuk volna
                  egymást.</p>
				<p>- És visszamenet? - szólt Vilma, aggodalomteli tekintetét vetve kedvesére - anyám
                  mondá, hogy még éjjel vissza fog lovagolni.</p>
				<p>- Mit tegyek, ha azt akarom, hogy látogatásom titokban maradjon, jókor reggel
                  Porváron kell lennem. Lovamat a kert kerítéséhez kötém, virradatkor ismét a
                  megyeháznál vagyok. Egy napon kétszer, jótállok érte, nem fogok eltévedni. De -
                  tevé Ákos hozzá halkabban, midőn észrevevé, hogy Erzsébet azalatt boldog
                  gondolatai közt elszunnyadott -, Vilmám, ez nem maradhat tovább így, e
                  bizonytalanság, melyben élünk, tűrhetlen. Beszélni fogok atyjával.</p>
				<p>- Ne tegye azt - szólt Vilma kérő hangon -, míg ön atyja helyben nem hagyja
                  választását, apám megegyezésére nem számolhatunk.</p>
				<p>- De apám helyben fogja hagyni választásomat. Ha kitárom előtte egész szívemet; ha
                  elmondom, miként szeretlek, s hogy szerelmeden kívül e világon nincs semmi más,
                  miáltal magamat boldognak érezhetném; ha elmondom, hogy az élet mennyország, ha
                  veled oszthatom; átok, ha azt magánosan kellene elviselnem, s akkor áldását kérem,
                  semmit, mint áldását: ő, hidd el, nem fogja megtagadni. Hisz atyám ő, s hányszor
                  mondá, hogy senkit e világon inkább nem szeret. Oh, Vilmám, mi boldogok
                  leszünk.</p>
				<p>Vilma nem vonta vissza kezét, melyet Ákos szenvedéllyel megragadott, nem szólt egy
                  szót, mellyel reményeit helyben hagyná, de szemei leírhatlan boldogságban függtek
                  az ifjún.</p>
				<p>- Igen, Vilmám! mi boldogok leszünk. Szóltam anyáddal, s elmondám egész
                  helyzetemet. A harmadik faluban egy házam van, mely anyámtól maradt reám. Kicsiny
                  s szerény külsejű. Atyám nekem adta át, hogy gazdálkodjam. A rég elhagyott kertet
                  ismét rendbe hoztam, a kis szobák kényelmesek. Ott fogunk élni. Hol te vagy, ott
                  paradicsom a világ. Magunkkal visszük szüleidet.</p>
				<p>- Oh, be szép volna ez! - sóhajtott Vilma.</p>
				<p>- Igen, kedvesem, s kis testvéredet nemde? és...</p>
				<p>- Az öreg Liptáknét talán - szólt a hölgy mosolyogva örömében - oh, az úgy
                  szeret!</p>
				<p>- Az öreg Liptáknét persze; majd Vándory is meglátogat néha.</p>
				<p>- Igen, ő eljő bizonyosan. Jó nagy széket készíttetünk neki, olyant, mint az ott a
                  kályha mellett, mindig azon ül, ha hozzánk jő, és mihelyt a házba lép, egy pohár
                  friss vizet hozatunk a kútról. Oh, istenem, be szép lesz az! Kert is van,
                  nemde?</p>
				<p>- Szép nagy kert - szólt Ákos, ki látva az örömet, mely Vilma arcain tükröződött,
                  alig tarthatá vissza magát, hogy őt kebléhez ne szorítsa -, teli rózsákkal.</p>
				<p>- Rózsákkal? - vága közbe Vilma, kezeit összecsapva örömében, - s ha majd a
                  vadászatról visszajő vagy Porvárról, vagy innen, s távolról lova kopogását hallom,
                  csupa rózsákkal jövök elébe fejemen, kezemben; egész szobám teli lesz virágokkal.
                  Oh, mi ott boldogok leszünk!</p>
				<p>- Vilma - szólt Ákos remegő hangon, kezét szenvedéllyel szorítva ajkaihoz -,
                  gyaníthatod, sejdítheted-e csak távolról is, mi boldoggá teszesz?</p>
				<p>- Ki tudja - szólt Vilma sóhajtva, s kezét szemérmesen visszavonva -, lesz-e ez
                  valaha?</p>
				<p>- Lesz-e ez valaha? - szólt ismét ajkaihoz szorítva kezét emez - ha isten két
                  lénynek megmutatja a szerencsét, megfoszthatja-e attól?</p>
				<p>Ákos kezei remegtek, halvány arcain s lángoló tekintetében szenvedély vala
                  kimondva, melyet Vilma még nem látott, s melyen szinte elrémült.</p>
				<p>- Ákos - szólt szelíd hangon -, ön beteg, nyugtassa meg magát.</p>
				<p>- Oh, Vilma! ne vond vissza kezedet, ne szólj velem oly idegenen, nevezz
                  kedvesednek, szólíts tegezve, kérlek...</p>
				<p>Vilma hallgatott, kezei remegtek.</p>
				<p>- Nem vagy-e jegyesem? Nem vagy-e enyém isten s szíved előtt, miért e hideg
                  válaszfal köztünk?</p>
				<p>- Ákosom!</p>
				<p>- Oh, kérlek, tegezz, én nem tudok veled másképp szólni, a szív nem ismer más
                  címet. Lám első legnagyobb kérésem, ez az első, melyet tevék.</p>
				<p>Vilma elpirult.</p>
				<p>- Oh, mondd, hogy szeretsz, mondd, hogy bármi történjék, tőlem elválni nem fogsz,
                  hogy enyim vagy.</p>
				<p>- Tied - szólt halk, alig érthető hangon Vilma. S Ákos kebléhez szorítá a remegő
                  leányt, s az ifjú szenvedélyes csókja először ége szűz ajkain.</p>
				<p>E pillanatban a mellékszobából, mintha valamely nehéz test esnék földre, erős
                  zörrenés hallatszott, reá elfojtott följajdulás, férfi léptek, s ismét csönd.
                  Vilma, kiragadva magát Ákos karjai közül, fölsikoltott, Erzsébet fölugrott
                  székéről, Ákos gyertyával sietett az ajtóhoz, melyet kinyitván, hallá, hogy a
                  másik szobából valaki csúszkálva távozik.</p>
				<p>Olvasóim emlékeznek a zsidó s Cifra összebeszélésére, melynek Peti véletlenül
                  tanúja volt. Ákos jelenlétét nem tudva a cimborák, a ködös éjt feltételökre
                  kedvezőnek hivék, s mihelyt a kovács tüze eloltatott, s az egész faluban csend
                  leve, a kertek mögül, hol tartózkodtak, a jegyző házához lopództak. Csend vala itt
                  is. A konyha ajtaja rég bezárva, az ablakok - az egy szoba, hol világ vala,
                  fatáblákkal levén zárva - sötétek, s a zsidó, Cifrát, ki fölfegyverkezve követé
                  társát, a kapu mellé őrül állítva, nyugodtan hozzáfogott munkájához.</p>
				<p>Halkan felnyitá Tengelyi szobája külső ajtaját, s kis lámpáját bundája alól
                  kivevé, s a vasláda nyitásához kezdett. Észrevevé ugyan a beszélgetést, mely a
                  mellékszoba ajtaján áthallatszott, de midőn minden neszt a lehetőségig került,
                  annál nyugodtabban folytatá munkáját, minél inkább meg vala győződve, hogy a
                  bennszólók Erzsébet s Vándory, s minél inkább el volt határozva: ez utósótól, ha
                  általa tetten kapatnék, késével szabadulni. A láda fölnyitva, az irományok s egy
                  zacskó ezüst pénz kezében, s a zsidó halkan, mint jött, ismét az ajtó felé vonult,
                  midőn küszöbén, erős kezektől torkon ragadva, útjában megállíttatott.</p>
				<p>- Ide az irományokkal, tolvaj - szólt suttogva megtámadója, s a zsidó Cifrára
                  gyanakodott, midőn a küzdés között elalvó lámpájának végső világánál Violát
                  megismeré.</p>
				<p>Mihelyt az utóbbi a szándéklott rablásról a cigány által hírt vett, vele együtt
                  lesbe állt. A lopást, mielőtt az történnék, megakadályozni nem állt hatalmában.
                  Maga is a törvény üldözése alatt állva, ha a zsidót, mielőtt gonosztettét
                  elköveti, megtámadja, ez lármát üt, s ő a legnagyobb veszélynek teszi ki magát, s
                  ennek hatalmában állt volna merényét később elkövetni. Bevárá tehát, míg a zsidó a
                  szobában volt, akkor Petit a kapu felé küldve, hogy Cifrára vigyázzon, maga halkan
                  a szoba ajtajáig lopódzott, hol most közte s a tolvaj közt iszonyú küzdés
                  támadt.</p>
				<p>- Ide az irományokkal - szólt elfojtott hangon Viola -, halál fia vagy, ha
                  késel.</p>
				<p>A zsidó hasztalan küzdött, hogy a vaskéztől szabaduljon, mely torkát szorítá. A
                  lámpa földre esett. Viola félve, hogy a zajra valaki kijön, minden erejével az
                  írásokat akará kiragadni. A zsidó kését Viola mellének döfé, mire az ellenét egy
                  arcára adott irtózatos csapással földre terítette. E lármára a mellékszobában,
                  mint tudjuk, zaj támadt. Viola fölkapta az írásokat, s Peti által követve futott.
                  Mindez egy pillanat műve volt. A zsidó, föleszmélve, az ajtón kivánszorgott, s
                  mikor Ákos belépett, csak a nyitott ládát, a földön egy zacskó pénzt s Viola,
                  bundáját, melyet ez küzdés közben elvesztett, találta a szobában.</p>
				<p>Ákos a nyitva hagyott külső ajtóhoz sietett, s midőn a gyertyával az udvarra jött,
                  a zsidót találá ott, ki a földön feküdve, mihelyt Ákost meglátá, gyönge hangon
                  segítségért kiáltott.</p>
				<p>Ákos lehajlik. E pillanatban lövés hallatszik, melyre Ákos földre dől.</p>
				<p>Erzsébet s Vilma, kik a mellékszobából utána jöttek, felsikoltanak.</p>
				<p>A házból s a szomszéd lakokból a lövésre emberek futnak össze. A kovács, midőn
                  házából kirohan, embert lát, ki mellette elfut, s kiáltva: gyilkos! utána
                  szalad.</p>
			</div>
			<div type="chapter">
				<head>15</head>
				<p>A Tiszaréten történteknek híre még Porvárra nem jutott, Réty, noha fiának
                  elmaradásáért, melyet politikai okoknak tulajdonított, neheztelt, jó kedvben s
                  mosolygó arcokkal tekintett körül tisztelőinek nagy seregén, mely őt most
                  lakásáról a nagy nemzeti ünnepély színhelyére hurcolá. Azt mondják, hogy magasabb
                  állásúak azokat, kiknek emelkedésöket köszönik, le szokták nézni, de hogy ez
                  legalább Taksony megyében nincsen úgy, arról mindenki meggyőződhetett, ki a
                  nyájas, angyali alázatosságú kifejezést látá, melyet a magasra emelt
                  alispán-jelelt arcai ma viseltek; s nekem úgy látszik, hogy azon sz.-vilmosi
                  kortes, ki Rétyt lábánál tartván többször mondá: mi kár, hogy szeretett elnökünket
                  az egész három éven keresztül így nem hordhatjuk vállainkon, nemcsak Rétynek
                  hízelgő, de egyszersmind a kortes helyzetében valóban praktikus kívánatot fejezett
                  ki.</p>
				<p>A nemesség nagy száma miatt a tisztújítás színhelyének az udvar választatott, s
                  evvel tulajdonképp elmondtunk mindent, mi az olvasó tájékozására szükséges. Ha a
                  magyar szent korona tagjai udvarukat nem fenn a teremben, de a szó szoros értelme
                  szerint, lenn az udvaron tartják, az elrendezés a Tisza s Duna mentében mindenütt
                  ugyanaz, s legfelebb azon kis deszkabódé körül, mely alatt a főispán s nehány
                  előkelőbb táblabíró ül, található némi különbség, amennyiben az a legközelebbi
                  erdők természete szerint fenyő-, vagy mint itt, tölgyágakkal takartatik. A
                  főispáni szék előtt mindenütt ácsmunkával készült hosszú asztal áll, ez asztalt,
                  mint hazánkban minden tanácskozási asztalt, zöld posztó takarja (közbevetőleg
                  legyen mondva: ezen általános szokás az, mely több régiségbúvár véleménye szerint
                  oka, hogy bizonyos beszédeket magyarul zöldeknek nevezünk). Az udvart a pártokra
                  osztott nemesség tölti el, míg a megyeház minden s főképp a terem ablakaiból
                  gyöngéd nősereg néz le a küzdelem nagy helyére, hol kova s acél nélkül sok nemes
                  szemekből a lelkesedés legszebb szikrái csiholtatnak; hol, mint a világ, úgy a
                  tiszti kar nagy káoszból teremtetik; hol annyi táblabíróarc nemcsak lángol, de
                  valósággal izzad meggyőződése mellett, s a honfi, midőn e sereget látja, mely
                  minden hivatalra ajánlkozik, midőn a lelkesedést tapasztalja, mellyel annyian
                  kívánják hazájukat szolgálni: azon édes meggyőződéssel tekinthet maga körül, hogy
                  hazánk legalább tisztviselők hiánya miatt nem fog elveszni soha.</p>
				<p>A külföld gúnyolva szól alkotmányunkról. Nemességünk adómentességét említik!
                  Mintha bizony minden polgárosodott népeknél nem lenne szokásban, hogy az elaggott
                  katonák közköltségen tartatnak, s mintha nem volna természetes, ha a magyar nemzet
                  is nagy rokkantját, ki századok előtt érte küzdött, szinte ingyen tartja, s vajon
                  e nemzet elvénült rokkantja nem nemességünk-e? Népoktatásunk állapotja ellen
                  lármáznak! mintha bizony a dolgok ez állásában népünket önmegelégedésének
                  veszélyeztetése nélkül másképp lehetne nevelni, mint azt tesszük? Sőt még megyei
                  szerkezetünket is, mint az lassankint a civilizációval fejlődött, megtámadják!
                  mintha azon alkotmány, mely minden polgárt azon fölötte kellemes jogban, hogy
                  parancsolhasson, részesíti, s azon kellemetlenségtől, mely az engedelmeskedéssel
                  jár, fölmenti, nem volna minden létezhető alkotmányok legszebbike s
                  legboldogabbika! De jőjenek ez ócsárlók tisztújításainkhoz, s mondják akkor:
                  láttak-e valamit, mi ehhez csak távolról is hasonlítható? Nem a választást magát,
                  mert hisz e jogot más, a sorstól kevesebbé kegyelt népek is élvezik, de a
                  választás módját értem.</p>
				<p>Az egész megyében, főképp a választás színhelyén, óriási rendetlenség idéztetik
                  elő; a polgári alkotmány kiemeltetik sarkaiból; a bírák megszűnnek ítélni; a
                  nemesi adószedő egy év óta nem szed semmit; naponta új hírek jőnek, melyek szerint
                  nemesemberek, egyenesen a magyar alkotmány ellenére, mely szerint verni csak nem
                  nemeseket szabad, megdöngettettek. Lehet-e helyzetet gondolni, melyben a rendnek
                  szüksége inkább éreztetnék, mely által mindenki annyira meggyőződnék, hogy a
                  tisztviselők munkássága csak az egésznek javára szolgál? S lehet-e üdvösebb, mint
                  ezen meggyőződés? Lehet-e szebb, mintha a tisztviselő, midőn hivatalába lép, való
                  messiásként fogadtatik? Ez egyik fő, s amennyire tudom, sehol fel nem található
                  tulajdona választó rendszerünknek, mely, mint a mondottakból látjuk, a szigorú
                  logika azon szabályain alapul, hogy mielőtt embert valaminek tevésére bírni
                  akarunk, előbb annak szükségét éreztessük vele. Alkotmányunk tökélyei azonban
                  ennél nem állnak meg, s főképp a választásnak módja az, miben rendszerünk
                  páratlan. Nálunk nem számszerinti többség határoz. A nagy szám csalódik, reá bízni
                  a nemzet s mi több, egy megye sorsát nem lehet. A közbizodalom nem olyan valami,
                  mit levonás vagy összeadás által kiszámíthatni. Nálunk nem a szám, hanem az
                  választ, mi egyenesen a kebelből jő, nem szavazatok
                  többsége, mely bármit mondjunk, csak anyagi, állati erő, hanem épp az, mi az
                  embert az állatvilágban megkülönbözteti: a szó.
                  Pectus est quod movet, mondhatá a római, nálunk a kebel
                  nemcsak megindít, hanem alispánokat s szolgabírókat csinál, valósággal uralkodik.
                  S vajon ily tisztikar, mely egyenesen választóink belsejéből jött, miként ne
                  felelne meg bizodalmoknak? De mégis a világ oly gonosz! Annyi szomorú
                  tapasztalásokat teszünk naponként! jó, ha a tisztviselő, még mielőtt hivatalába
                  lép, azon tulajdonokban megerősíttetik, melyeket hivatalos eljárásában tőle
                  leginkább kívánunk; és ím! tisztújításaink megfelelnek ezen célnak is. Nem
                  akarjuk, hogy tisztviselőink büszkék legyenek s emelkedés után vágyódjanak - de
                  van-e erre jobb mód, mintha őket a többiek feje felett órákig körülhurcolva, az
                  emelkedés veszélyei- s kellemetlenségeivel megismertetjük? Akarjuk, hogy
                  helyeiken szilárdan megállva, ne ingadozzanak... de mit tehetnénk célirányosabbat,
                  mint hogy őket karjainkon körültáncoltatva, bennök már választásuk alatt minden
                  ingadozás ellen undort s azon forró óhajtást ébresztjük, vajha csak saját lábaikon
                  állhatnának.</p>
				<p>De hagyjuk ezt, regényt s nem politikai értekezést írok; s ámbár nálunk, hol a
                  politikai irodalom a költészet birodalmát elfoglalá, s a nemzetgazdászatról
                  értekezők száraz szalma helyett csupa friss virágokat nyújtanak: talán a költőnek
                  nem lehet rossznéven venni, ha a politika száraz sivatagjain tévelyeg. Nem fogok
                  visszaélni jogommal, s csak arról tudósítom olvasóimat, hogy aznap Porváron a zöld
                  bódé- s asztaltól kezdve mindazt, mit udvaron tartott tisztújításoknál más
                  megyékben láttak, feltalálhatták, s hogy eszerint minden hosszasabb leírás
                  haszontalan. Volt valami az egészben, min egy-két öreg táblabíró fejét csóválta,
                  hogy az udvar közepén a két párt között egy század katonaság állíttatott föl; de
                  miután e világon minden halad, az ifjabbak, kik korukat megérték, annál kevésbé
                  bámulták e tüneményt, minthogy egy idő óta tisztújítások a szomszéd megyékben is
                  úgy történtek, s Taksony a többieknél rosszabb nem lehetett; úgyis minden
                  látványos darabnál a katonaság nélkülözhetlen!</p>
				<p>A tisztújításról szinte nincs, mit emlékezetre méltót mondjak. Miután a főispán,
                  mint ily alkalomnál közönségesen, inkább, hogy annyi érzeménytől feszült keblén
                  könnyítsen, mint hogy valaki által hallassék, beszédét nem szűnő
                   Réty, Bántornyi, Éljen! Voks! kiáltozások közt bevégzé: Réty hasonló
                  sükerrel az egész tisztikar nevében búcsút vett; a tisztújítás alatt netalán
                  előadható esetek fékezésére törvényszék neveztetett ki, s a kijelelés után a két
                  küldöttség, egyike báró Sóskuty, másika egy más zöld, kék és vörösbe öltözött
                  mágnás elnöklete alatt titkos szavazat szedésre eltávozott;
                  a pártok, fölkapva Rétyt s Bántornyit, nem minden összeütközés nélkül a megyeház
                  kapuján kitolongtak; s az udvar, hol a főispánon kívül csak nehány pap, két
                  királyi tanácsos s egy sánta táblabíró maradt, aránylag csöndessé vált. Maga a
                  gyöngéd asszonyi nem, mely tisztikarok születésénél, mint általánosan minden
                  születésnél, nem hiányozhatik, s tanácskozásainkban, legalább ha élénk vitát
                  várunk, mindig jelen van: visszavoná szép fürtű s főkötős fejét, s a megyeház
                  másik oldaláról néze ki a csatára, mely most a szavazatszedő küldöttségek körül
                  kezdődött.</p>
				<p>Porvár megyeházának közép kapuján kívül, a négyszög épület két oldalán, még két
                  bejárása van. Kényelem s főképp azok iránti gyöngéd tekintetekből, kik köszvényben
                  szenvedve az igen esős napot szabad ég alatt nem tölthetők, a küldöttségek e két
                  bejárás alá állíttattak föl, vagy inkább ültettek le. A nemesség a főkapun egytől
                  utósóig kibocsáttatván, ezen bejárás elzáratott, s mindenki csak egyenkint, s
                  miután a járás szerint, melyhez tartozott, a jobb vagy a bal kapu küldöttségénél
                  szavazott, eresztetett be ismét a mellékkapunál.</p>
				<p>E parliamentalis taktika - engedelmet, ha ez annyi ellenzésre talált szóval élek!
                  de tisztújításainknál, hol e tudományt Bentham híres munkájából megtanulni nem
                  lehet, s hol az, ki magát e részben kimívelni akarja, inkább
                   Montecuculi haditudományát olvassa végig, miből az egyes seregek miként
                  elhelyezéséről magának ismereteket szerezhet, e szó bizonyosan alkalmatosabb
                  bármely más kifejezésnél -; e parliamentális taktika tehát, mint mondám, minden
                  nagyobbszerű rendetlenséget - vagy, mert azt, mi rendesen történik,
                  rendetlenségnek nevezni nem lehet, hogy magamat tökéletesebben kifejezzem, minden
                  nagyobb verekedést majdnem lehetetlenné tett; s ha ezen intézkedések által a
                  szabadság nem korlátoltatott is annyira, hogy a különböző pártok emberei egymással
                  találkozva, a hivataloknak betöltésére nézve saját nézeteiket politikai
                  elleneiknek fejökbe verni itt-ott nem iparkodtak volna, mégis az ily harcias
                  epizódok csak rövidebb ideig tartottak, s Taksony megye nemessége között sokkal
                  több erős fő vala, semhogy ennek bármi káros következései lehetnének. Nagyobb
                  nehézség támadt magokra a küldöttségekre nézve.</p>
				<p>Taksony megyének csak öt járása, s mi még szomorítóbb, a megyeháznak csak egy jobb
                  oldala volt. Melyik legyen a két küldöttség, vagy inkább a két elnök között az,
                  kire három járás bízatik, s ki azon egyetlenegy jobb oldalt elfoglalja, mely mint
                  mindenikünk tudja, a díszhely? Sóskuty a megye egyik főtáblabírája,
                  fertályszázados kamarás s azonkívül Réty pártjának egyik fő embere; a másik nem
                  oly régi kamarás, de báró helyett gróf, és vidéki. Ki megyei életünkben járatos,
                  képzelheti a nehézségeket, melyekbe a főispán a dolgok ezen állásában jutott,
                  képzelheti az aggodalmat, mellyel Sóskuty- s egész küldöttségének - melyre csak
                  két járás jutott - elégedetlenségét észrevevé, s mellyel elnöki székéről látta,
                  hogy mind a két küldöttség ládáival együtt a jobb kapu felé veszi útját. Nem is
                  tudom, e bonyolódás hová vezethetett volna, ha Krivér Sóskutynak nem súgja, hogy
                  ámbár reá csak két járás bízatott, ez a nemességnek kétharmadát foglalja magában,
                  s azért a tárgy fontossága végett másra, mint báró Sóskutyra nem is bízathatik;
                  ami pedig a jobb oldalt illeti, igen csalódnék, ki azt ott keresné, hová a
                  szomszéd megyei gróf épp most küldöttségével siet, a megyeháznál, csak a megyeház
                  s nem a főispán levén a fődolog, a jobb oldal a középkapu szerint számítandó s így
                  épp azon kapunál keresendő, hol őnagysága küldöttségének hely készíttetett. Mire
                  Sóskuty mosolyogva megjegyezvén, hogy ily kicsiségekkel gondolni nem szokott:
                  minden részek teljes megelégedésére csakugyan kapuja alá ült, s nem kevés beszéd
                  között hozzáfogott nagy föladatához.</p>
				<p>Taksony megyében az utolsó gyűlés alatt a titkos szavazat elve fogadtatott el. A
                  dolog, mint mondják, csak ezért hozatott szőnyegre, hogy kitudassék: Réty vagy
                  Bántornyi pártja bír-e többséggel, mert az elsőnek, mint valóságos alispánnak
                  emberei a nyilvánosságot, a másiknak pártja a titkos szavazást kívánták. A titkos
                  szavazás győzött, s Tengelyi, ki ezen rendszabály által minden vesztegetésnek
                  elejét véve gondolá, mondhatlan örömmel hordozta körül a megye határozatát,
                  felolvasva, megmagyarázva azt mindennek, kivel csak találkozott. Ha most a kapu
                  alá lép, hol Sóskuty küldöttségével helyet foglalt, s mivel történetünk a
                  tiszaréti járásban játszik, mi is megjelenünk, a jegyzőnek örömében talán
                  könnyekbe lábadtak volna szemei, midőn a módot látja, mellyel eszméi életbe
                  léptetnek.</p>
				<p>A kis asztal, mely mellett a bárón kívül az öreg Kislaky, teins Slacsanek, s hogy
                  Bántornyi pártja is képviselve legyen, a kijelelt alispán testvére, James úr még
                  néhány táblabíróval telepedett le, mindjárt a bejárás egyik oldalán a kapu mellett
                  állt. Valamivel tovább az udvar felé két spanyolfal közé a szavazati láda
                  állíttatott fel.</p>
				<p>A kapu mellett vitéz Karvaly Ágoston s két hajdú, közel az asztalhoz Nyúzó s
                  esküdtje, kik járásuk nemességét legjobban ismerik, mellettök a megye volt, s úgy
                  hisszük, jövendőbeli főügyésze fogtak helyet, míg Macskaházy úr, ki majd az
                  udvaron a főispán körül, majd fenn a nagyságos asszonynál forgolódott, időről
                  időre a szavazásnál megjelent, s kérdezősködött.</p>
				<p>A táblabírák rágyújtottak, a kapu kisebb ajtaja megnyílt, s bejöttek titkos
                  szavazásra az egyes választók, kiknek mindegyike, mihelyt a küldöttséget meglátá,
                  szívrázó hangon: éljen Réty, éljen Bántornyit kiáltott, mire közönségesen minden
                  künnlevők éppoly hangon feleltek; mely nemzeti kötelességteljesítés után az egyes
                  választó a spanyolfal mögé, titkos szavazásra vonult vissza.</p>
				<p>- Nincs a titkos szavazásnál szebb dolog a világon - szólt James úr, midőn
                  szivarját szájából kivéve egy kortesnek, ki épp az asztal előtt: éljen Bántornyi-t
                  kiálta, kezét rázá -, ha az angol alkotmányba ezt lehetne behozni, nem volna
                  tökéletesebb a földkerekségen. The ballot, the ballot for
                     ever: így kiáltunk mi radikálok: it makes man feel so
                     independent, azaz: csak ez adja meg az embernek való függetlenségét.</p>
				<p>- Igen, csak ne ordítanának úgy - sóhajtott az öreg Kislaky -, öcsém! - szólt egy
                  korteshez fordulva, ki éppen Réty alispánt élteté - ne ordíts úgy, hisz titkosan
                  szavaztok.</p>
				<p>- Persze titkosan - szólt emez -; éljen Réty alispánunk! - S ezzel a spanyolfal
                  mögé vonult.</p>
				<p>- Kérem alásan - szólt Kislaky felugorva székéről -, ez nem mehet így, ez
                  valóságos komédia.</p>
				<p>- Igen, de ki parancsolhat kedves nemes társaink érzelmeinek? - vágott közbe
                  Sóskuty - az ember ily pillanatokban nem parancsolhat, az érzelem erővel kitör,
                  és...</p>
				<p>- Hát törjön ki, isten neki! De miért e falak? - szólt Kislaky - úgyis háromszor
                  feldöntötték, csak idővesztés.</p>
				<p>- Tekintetes uram - jegyzé meg Sáskay -, a nemes megye világos
                  parancsolatja...</p>
				<p>- De mikor a teins megye látja, hogy lehetetlenséget parancsolt - szólt mindig
                  melegebben Kislaky. - Hisz ezek az emberek, mióta egyenkint kiáltanak, még inkább
                  ordítanak, mintha mindenik külön-külön meg akarná mutatni a küldöttségnek, hogy ő
                  bírja legjobban. Estig sem leszünk készen, s itt oly légvonal van, hogy
                  valamennyien megbetegszünk.</p>
				<p>Sóskuty, ki az egész vitatkozás alatt, mely azonban a szavazást félbe nem
                  szakasztá, hasztalan iparkodott szóhoz jőni, most kivéve szájából pipáját, midőn
                  méltóságosan körültekintett, azzal vete véget ezen zajos, s mint mondá, valóban
                  botrányos vitatkozásnak, hogy a küldöttséget, s ebből Kislaky barátját sem véve
                  ki, figyelmezteté, miként elnöknek ő neveztetvén, kötelességénél fogva a nemes
                  megye parancsolatait legkisebb részletekben teljesítendi, habár azok még oly
                  lehetetleneknek látszanának is. Mire Kislakyt kivéve, az egész küldöttség
                  helybenhagyásával a szavazás előbbi módon tovább folyt.</p>
				<p>- De mondjon nagysád akármit - szólt Kislaky, ki még folyvást fejét csóválva
                  elégedetlenséget mutata -, teljes lehetetlen, hogy így folytassuk.</p>
				<p>- De kérem - válaszolt megnyugtatólag James -, árt-e az valamit, hogy ezek az
                  emberek itt valamely kijelöltet kiáltanak, ott a spanyolfal mögött nem
                  szavazhatnak-e mégis titkosan? Quite independent.</p>
				<p>- Igen, de - kiáltott a jámbor Kislaky.</p>
				<p>- I say - szakítá félbe James -, ki látja, mire szavaznak ott benn, bárkit
                  kiáltsanak is itt előttünk?</p>
				<p>- De kérem - szólt Kislaky legnagyobb türelmetlenséggel -, a szekrényen minden
                  fiók felett az egyes kijelöltek nevei fel vannak írva, már aki olvasni nem tud, az
                  hogy szavazzon? Tízet láttam bemenni, kiről tudom, hogy egy betűt nem ismer. Épp
                  most jő ki egyik a ketrecből. Hej, Pista - mondá Kislaky, az egyik kortest, ki épp
                  a szavazás után az udvarba akara menni, feltartva -, tud-e kend olvasni?</p>
				<p>- Olvasni? - válaszolt a megszólított - nem olvasok én a Herkó páternek sem.</p>
				<p>- De tud kend olvasni mégis? - szólt Sóskuty közbevágva - csakhogy nem akar, de
                  tud?</p>
				<p>- Dehogy tudok, teins uram, nem vagyok én tót diák, öregapám sem tanult soha.</p>
				<p>- Mit mondtam - szólt Kislaky diadalörömmel arcain -, s hát melyik lyukba tette
                  kend golyóját?</p>
				<p>- Hát az elsőbe - felelt a kortes, bundáját igazítva -, mint szolgabíró úr mondta.
                  Éljen Bántornyi! - S ezzel a kortes az egész küldöttség nem kis zavarodására
                  kiment.</p>
				<p>- Ez az ember Bántornyi mellett jött szavazni, s Réty fiókjába tette szavazatát -
                  szólt Kislaky megelégedéssel -, már kérdem, mehet-e ez tovább így?</p>
				<p>- It is very extraordinary! - sóhajtott James úr, míg Slacsanek, haját simítva,
                  megjegyzé, hogy rendkívüli esetek minden választási rendszer mellett jöhetnek
                  elő.</p>
				<p>- Rendkívüli esetek? Nézzük tehát - szólt a lelkesült Kislaky, ki mindig a titkos
                  szavazás legnagyobb ellenségei közé tartozott. - Tud-e kend olvasni? - kérdé az
                  elsőt.</p>
				<p>- Nem.</p>
				<p>- És kend?</p>
				<p>- Én sem.</p>
				<p>- És kend?</p>
				<p>- Mint gyerek tanultam ugyan...</p>
				<p>- És kend?</p>
				<p>- Igen.</p>
				<p>Mire Sáskay megjegyzé, hogy amint a teins úr maga láthatja, az olvasni nem tudók
                  csakugyan parányi kisebbségben vannak; s James úr a kapuhoz ment, hogy mindenkit
                  golyójának a második fiókba vetésére felszólítson.</p>
				<p>Kislaky bosszankodott.</p>
				<p>Sóskuty, ki e napon rendkívüli elnöki tehetségeket mutatott, hogy senkinek
                  panaszra oka ne legyen, s a megye határozata mégis egész szigorúságában
                  fenntartassék, a spanyolfal mögé két táblabírót állított: kik a két ellenkező
                  párthoz tartozván, minden egyes szavazónak a fiókok felírásait megmagyarázzák, s
                  ez után a Réty-járás szavazása minden zavar nélkül ismét tovább folyt.</p>
				<p>Míg a kapu alatt a szavazatszedő küldöttségnél ezek történtek, addig Tengelyink,
                  künn a kortesek között, homloka izzadtságában küzdött Bántornyi mellett, ki
                  versenytársától nem messze, mióta a szavazás kezdődött, majdnem szünetlenül a
                  levegőben táncoltatott, s barátait, atyjafiait százszor átkozá, kiknek hiúsága
                  miatt jelen kellemetlen helyzetébe jutott. Bántornyi, ki egész életét nyugodt
                  falusi lakában tölté, nem szokta meg a népszerűség meleg öleléseit, ő Rétyként
                  nyájasan mosolygani, hordozóinak lankadó erejét biztató szavakkal vagy egy-egy
                  jeles mondattal, melyek, mint Napóleon mondásai - egész serege által
                  ismételtettek, föleleveníteni nem tudá; s e magyar triumfus, mely a régi
                  rómaiakhoz legalább abban hasonlít, hogy a diadalmaskodó körül az ócsárlók serege
                  sohasem hiányzik, talán egész életének egyik legkellemetlenebb pillanata volt. De
                  pártok, mint ezt mindenki, ki életében hasonló helyzetben volt, igen jól tudja,
                  nem emberekért támadnak, hanem ezek csak azért kapatnak föl, hogy a pártnak
                  zászlói legyenek; s ha a zászló széttépetik, vagy egyszerűbben szólva, ha a
                  körülhurcolt kijelöltnek mentéje rongyokra szakad, úgyhogy abból, mi ennyi
                  viszontagság után megmaradt, bizonyossággal senki sem mondhatja, csakugyan mentét
                  lát-e maga előtt? - a győzelmes párt, büszkén mutatva rongyos harcjelét, rivalgani
                  fog örömében, mint a hajóssereg, ha nyájas szelek helyett vihar által hajtatott
                  kikötőjébe, zajos őrömmel köszönti a partokat, bár a szegény hajó, melyet
                  használt, tüsténti javításra szorulna is. S Bántornyi kérései, rimánkodásai, sőt
                  rugdalódzása, mellyel leeresztéséért küzdött, csak oda vezettek, hogy erősebben
                  tartassék.</p>
				<p>Tengelyi az utósó időben, miután James úr “public dinner”-je, melyben nyolcszáz
                  kortes részt vett, tudomására jött, nem kis mértékben neheztelt Bántornyiékra,
                  kik, mint mondá, adott szavokat megszegve, midőn az ellenpárt nemtelen eszközeihez
                  nyúltak, magokat minden magasabb gondolkozásúnak rokonszenvére érdemetlenné tevék:
                  s ezért a jegyző erősen feltevé magában, hogy a választásban ily viszonyok alatt
                  részt venni nem fog. De ki tehet róla! azon törvényt, melyet Solon athénei
                  polgárainak adott, hogy pártok összeütközésénél senkinek sem szabad közönyösen
                  maradni, maga a természet oltotta minden becsületes embernek szívébe; s midőn a
                  jegyző a választás helyén megjelenve, a Réty-párt rivalgásait hallá, midőn
                  Macskaházy kezeit dörzsölve azt mondta neki, hogy az akciák jól állnak, s midőn
                  Nyúzó hat sz.-vilmosi által épp mellette vitetett el: becsületes Jónásunk nem
                  tudott ellentállani, s a nemesség között szónokolva találjuk őt a megyeház előtt,
                  több lelkesedéssel, mint bárkit Bántornyi hívei, vagy helyesebben mondva, Réty
                  ellenei között. A jegyzőt ez alkalommal, mint sok más, politikával foglalkozó
                  becsületes embert, csak ellenzés bírt arra, hogy ismét a párthoz szegődjék, melyet
                  többé magáénak nem nevezhetett. Hogy a jegyző, ki atlétai vagy gimnasztikai
                  műtételekkel, melyek tisztújításoknál, mint tudva van, a fő szerepet játsszák,
                  magát ki nem tüntetheté, Rétynek oly veszélyes ellene nem lehetett, mint azok, kik
                  őt már harmadszor hordozóival együtt földre rántották, az önként értetik. De
                  Tengelyi ismeré e megyei igazgatás minden hibáit, s midőn közülük azokat számolá
                  el, melyek által a nemesek szenvedtek, nemcsak a lelkészek, jegyzők, uradalmi
                  tisztek s azon míveltebb középrendű nemesség közt, melyre mindig hatással bírt,
                  hanem még a korteseknél is némi hatást idézett elő, ámbár szónoklatának nem
                  csekély része veszett el a lárma között, s mit sok becsületes ember, ki tömegekhez
                  szól, fájdalmasan tapasztal, éppen azon okok, melyeket legerősebbeknek tartott,
                  hatottak legkevesebbé, s Réty hívei örömmel láták az alkalmatlan szónokot végre
                  szavazás végett a kapun belépni, mely által hallgatóitól elválasztatott.</p>
				<p>De ki írhatná le a bámulást, mellyel Tengelyi most a kapu alá lépve azon
                  intézkedéseket látá, melyek Sóskuty tanácsára a titkos szavazás életbe léptetésére
                  elfogadtattak.</p>
				<p>- Kérem alássan méltóságodat - szólt Sóskutyhoz fordulva, miután a két táblabírót
                  észrevevé, ki a szavazati láda mellett minden egyes választónak utasítást ada -,
                  hogy engedheti e visszaélést, mely egyenesen a megye határozatával ellenkezik?</p>
				<p>- Visszaélést? - kiáltott Sóskuty, bámultában feltátva száját - mily visszaélést,
                  ha szabad kérdenem?</p>
				<p>Tengelyi, kivel együtt Kislaky Kálmán, a sz.-vilmosi jegyző, egy tiszteletes s még
                  nehány nemes lépett a kapu alá, a társasághoz fordulva kérdé:</p>
				<p>- Vajon hát nem titkos szavazat határoztatott-e az utósó gyűlésen?</p>
				<p>- És mert az határoztatott - felelé Sóskuty -, azért teljesítjük e parancsolatot.
                  Vagy azt hiszi kegyelmed; ha nem volna az, ide ültünk volna a kapu alá, ide
                  állítottuk volna e spanyolfalat, vagy nem végeztük volna már rég munkánkat? Titkos
                  szavazás! De hát mi ez egyéb, mint titkos szavazás - szólt mindinkább
                  nekimelegedve a báró -, nincs-e már reumatizmusom? És még azt merik mondani, hogy
                  a megye parancsolatát nem teljesítjük.</p>
				<p>- Ez nem maradhat így - szólt Tengelyi, folyvást növekedő indulattal, midőn látá,
                  hogy ez ellenmondás között a szavazás régi módon tovább foly -, elmegyek a
                  főispánhoz, s jelentést teszek, az egész választásnak újra kell kezdődni.</p>
				<p>- Kövesse meg magát - kiáltott mérgesen Slacsanek -, nótárius uram! S ne higgye,
                  hogy itt kupaktanácsa előtt áll; ha úgy tetszik, szavazzon, leckéket nem fogadunk
                  el senkitől, főképp - tevé hozzá megvető tekintettel - ily falusi jegyzőtől
                  nem.</p>
				<p>- Akár fogadnak el, akár nem - szólt Kálmán, ki Tengelyit mindig szerette, s
                  Slacsanek durvasága miatt türelmét veszté -, Tengelyi úrnak igaza van, két tanú
                  előtt nincs titkos szavazás.</p>
				<p>- Magam is azt hivém - vágott közbe az öreg Bálint, kiben midőn pártolókra talált,
                  kételyei újra föltámadtak -, de a bölcs többség.</p>
				<p>- Kérem alássan.</p>
				<p>- Rogo humillime.</p>
				<p>- Hadd szóljak én.</p>
				<p>- Mindjárt megmagyarázom - kiáltának Slacsanek, Sóskuty és még egy táblabíró
                  egyszerre, míg az elnök mindent átható hangjával a többieket legyőzheté.</p>
				<p>- Kérem, édes öcsémuram, mint édesatyja igen bölcsen megjegyzé, az egész szavazási
                  módot a küldöttség bölcs többsége határozá el, s így hibáról szó sem lehet. De ha
                  nem volna is így, vajon hát nem kell-e Magyarországban mindenhez testimonium
                  legale, két bírói személy, hogy a történtekről tanúságot adhasson? No lássa,
                  barátom az a két teins úr ott benn a szekrény mellett tanúságot fog tenni, hogy a
                  nemesség titkosan szavazott, absque ira et studio, egészen függetlenül.</p>
				<p>Kálmán nevetett, Tengelyi anélkül, hogy magát a zaj között érthetővé tehetné, a
                  határozatok szentségéről szólt, s a szavazás félbehagyatott, míg végre Nyúzó,
                  kivel épp Macskaházy nehány szót váltott, haragos arccal előlépve, azon
                  méltósággal, melyet anélkül, hogy egyet köpne, senki elérni nem tud, Tengelyit
                  menteprémjénél fogva e szavakkal: “takarodjék kend haza, nemtelennek itt szava
                  nincs”, a kapu felé tolá.</p>
				<p>Soha a világ legnagyobb szónokának beszéde ily hatást nem tőn még, mint Nyúzó ez
                  egyszerű szavai. Midőn egy év előtt a nagy rablás után, mely a porvári vásáron
                  elkövetteték, kisült, hogy az csupa nemesek által vitetett végbe, sőt az orgazdák
                  közt két tekintetes úr találtatik: az egész megye csudálkozott; a táblabírósereget
                  bámulás lepte meg az utósó törvényszéknél is, midőn egy földesúr harmincéves
                  perében halálos ítéletet akarván mondani, a főügyész panaszkodva jelenté, hogy az
                  alperes taval meghalt: de így Porváron nem csudálkoztak még akkor sem, midőn
                  Karvaly a győri ütközet hírét negyven mérföldnyiről másodnap meghozá. Sóskuty
                  összecsapta kezeit, Sáskay sóhajtva ég felé tekintett, Slacsanek megvető
                  tekintetet vete az egész társaságra, maga az öreg Kislaky, ki Tengelyit egyébiránt
                  leginkább sajnálta, csak “ki hitte volna ezt!” sóhajtá magában.</p>
				<p>Tengelyi, haragtól lángoló arcokkal állt a többiek közt, megindulása nem engedé,
                  hogy csak egy szót szóljon.</p>
				<p>Nyúzó ez egész jelenet alatt diadalérzettel tekinte körül, s a büszke jegyző
                  megaláztatását talán még inkább élvezé Macskaházynál, ki sopánkodásaival alig
                  titkolhatá szíve megelégedését.</p>
				<p>- Igen - szólt a főbíró a küldöttséghez fordulva -, bármint bámulják a teins urak,
                  ez az ember nem nemes, s midőn azt kötelességem szerint bejelentem, egyszersmind
                  kérem az egész nemesség nevében, hogy szavazástól tiltassék el.</p>
				<p>Az udvarból, hol mindazok, kik szavazatukat már beadva összegyűltek, a lármára
                  mindig többen sereglettek a küldöttség körül. A bejárás fulladásig tömve volt.</p>
				<p>Tengelyi lassanként visszanyeré nyugalmát. - És ki fogja nekem bebizonyítani, hogy
                  nemtelen vagyok? - szólt méltósággal.</p>
				<p>- Onus probandi semper privato incumbit - válaszolt kis szürke szemeivel pislogva
                  a főügyész, ki vastag hasával alig juthatott az asztalhoz.</p>
				<p>- Igazság! - kiáltott Sóskuty - incumbit privato, azaz uraságodé megmutatni
                  nemességét. A nemességet meg lehet mutatni - itt elakadván, a főügyész által
                  váltatott föl.</p>
				<p>- Van-e az úrnak királyi adománylevele, armalisa, vannak-e autentikus
                  transumtumai, vagy csak statutoriái “cum nos” záradékkal, vagy legalább, mint azt
                  Werbőczi I. rész 6. címében kívánja, a quartalitium fízetésérőli
                  bizonyítványai?</p>
				<p>- Kérem önt - szólt Tengelyi türelmetlenül ennyi kérdésre, mely, mint sok kérdés a
                  világon, nem azért tétetett, hogy reá felelet adassék -, senki Magyarországban
                  jobban nem tudná nemességét bebizonyítni, de...</p>
				<p>- Hát csak tessék - szakítá félbe a főügyész -, talán majd hatvanéves úzust fogjuk
                  bebizonyítani; de ne feledje el uraságod, hogy ehhez is irományok szükségesek. A
                  geneológia bizonyíttatik autentikus osztály- vagy keresztlevelekkel, hitelesített
                  tanúbizonyságokkal, csak tessék Tengelyi uramnak.</p>
				<p>- Irományaim házamnál vannak.</p>
				<p>- Méltóztassék elhozni. Ugye, méltóságos báró úr, mihelyt Tengelyi úr irományait
                  elhozza, mindjárt szavazhat? - S erre a főügyész nevetett.</p>
				<p>- Igen, csak az irományokat méltóztassék elhozni - kiáltott Sóskuty biztatva.</p>
				<p>- De hisz mindig nemesi kiváltságokkal éltem, nemesi pénztárakba fizettem.</p>
				<p>- Fraus et dolus nemini opitulator - vágott közbe Sáskay - miért nem hirdettette
                  ki, Tengelyi uram, nemességét a megyében?</p>
				<p>- De mikor nemességemen nem kételkedett senki - vága közbe haragjában reszketve a
                  jegyző -, mikor szolgabírónak jeleltettem, esküdtnek neveztettem ki.</p>
				<p>- A nemesség publikációja mindig jó - szólt oktatva a főügyész, hihetőképp tudva,
                  mi hasznos, ha ily esetekben az ügyészi hivataltól vélemény kívántatik -, lássa
                  ön, ha azt teszi, most nincs baja. Egyébiránt, hogy kandidáltatott, sőt nemesi
                  hivatalra kineveztetett, mit sem bizonyít; hány hasonló eset van ott, hol a
                  főügyészek nem vigyáznak, hogy a nemesség az adózók terhére törvényellenesen ne
                  szaporíttassék.</p>
				<p>James nem nyomhatá el az érzelmeket, melyeket ez utósó szavak szívében
                  gerjesztének.</p>
				<p>- Ej, be nemes teremtés a tekintetes úr! ha az adózónak mindig ily védője
                  találkoznék!</p>
				<p>- De időnket nem veszthetjük - szólt Sóskuty türelmetlenül -, folytassuk a
                  szavazást, s Tengelyi uram menjen haza irományaiért.</p>
				<p>- Én szavazni akarok - szólt Tengelyi nyugodt méltósággal -, nemesembert puszta
                  előadásra nem lehet jogától megfosztani, s nemességi pernél, míg a per tart,
                  mindenki előbbi állapotában marad.</p>
				<p>- Tengelyi úrnak igaza van - szóla közbe egy fiatal ügyvéd, azon kevesek egyike,
                  kik az egész jelenet alatt a jegyzőnek pártját fogták -, a királyi
                  rezolúció...</p>
				<p>- De 21. Julii 1785 - szólt a főügyész, fejét hajtogatva.</p>
				<p>- Azt parancsolja - folytatá a másik -, hogy mindenki míg nemesítő pere lefolyt,
                  előbbi állapotában maradjon.</p>
				<p>- Azaz paraszt állapotában, mint jegyző uram, míg irományait elő nem hozza -
                  válaszolt Slacsanek.</p>
				<p>- Mindig nemesnek tartattam. Szóljon ön - mondá Macskaházyhoz fordulva, ki azalatt
                  szinte az asztalhoz közelített -, majdnem harminc éve ismerjük egymást.</p>
				<p>- Csak annyit mondhatok - válaszolt a megszólított, kezeit dörzsölve -, hogy a
                  tekintetes alispán úr jegyző úrral mindig mint nemesemberrel bánt; egyébiránt a
                  teins úr, mint tudva van, igenis kegyes úri ember, kinek jóságát bizony sokan
                  hálátlansággal fizetik. Tengelyi úr irományait sohasem láttam, csak azt tudom,
                  hogy nemessége a megyében kihirdetve nincs, másunnan jött, s vannak esetek...</p>
				<p>- Üssétek le! Ki a paraszttal! - ordított a tömeg, s Karvaly, kinek szava a
                  többiek közül kihangzott, előre tolakodva Tengelyi ruhájához kapott. - Ide, aki
                  életét szereti! - kiáltott most Kálmán, ki az egész jelenet alatt egyiktől a
                  másikhoz fordulva Tengelyinek pártolókat keresett. - Tengelyi úr barátom: ki egy
                  ujjal nyúl hozzá, halál fia, ha tizenhat élettel teremtette is az isten.</p>
				<p>Karvaly ijedten visszavonult, az öreg Kislaky, fia mellé sietve, a Rétyekhezi
                  viszonyára emlékezteté. Báró Sóskuty nagy méltósággal inté, mily helyen van, s a
                  főügyész, torkát köszörülve, akciókról beszélt.</p>
				<p>De Kálmán nem tartozott azon egyediségek közé, kiket, ha vérök felforrt, ildomos
                  tanácsokkal vezetni lehetne; víg, sőt könnyelmű a mindennapi életben, ez ifjú
                  keblében volt valami, mi őt a mindennapi emberek sorából kiemelé; s ki őt e
                  pillanatban látá, amint lángoló arcokkal annyi ellenség között az öreg jegyzőt
                  védelmezé, ki szavának meghatástól rezgő hangjait hallá: érzé, hogy azon emberek
                  egyike előtt áll, kik mint némely aranyaknák, annál gazdagabbak, minél mélyebben
                  juthatunk belsejökbe. Maga az öreg Kislaky nem tudta volna megmondani, nem öröm
                  facsarta-e a könnyeket, melyek szemeibe tolultak, midőn fiát ekképp hallá
                  beszélni: - Mit nekem viszonyok! bánom is én; ha méltatlanságot látok, minő ez,
                  csak egy viszonyt ismerek, mely minden becsületes emberek közt létezik, s nekik
                  kötelességül teszi nem engedni, hogy egy közülök gaz fontorkodások által
                  elnyomassék.</p>
				<p>- De domine spectabilis, kérem alásan, a megyeháznál vagyunk - szólt szemeit ég
                  felé emelve Sáskay.</p>
				<p>- Isten engem, az ember elfeledhetné, hogy ott van - szólt növekedő haraggal
                  Kálmán -, e ház a közcsend s bátorság fenntartására épült, a becsületes ember
                  leütéssel fenyegettetik benne; itt minden polgár igazságot vár, s nem talál mást,
                  mint mely a közmondás szerint a borban találtatik; itt bírákat keresünk s
                  fütykösöket találunk; bizony latrok barlangjában gondolhatná magát az ember, ha
                  itt körültekint.</p>
				<p>- Micsoda! a fütykösök ellen szól!? - riada föl egy nemeshadnagy - szidja a
                  nemességét. Akció! - Az egész tömeg akciót ordított, míg Tengelyi, ki soha
                  életében magát inkább meghatva talán nem érzé még, mint Kálmán váratlan viselete
                  által, félni kezde, miszerint nemes indulatától elragadtatva magának árthat, s
                  azon kérést intézé hozzá, hogy őt a megyeházból kivezetve, valami alkalmatosságot
                  szerezzen, melyen írásaiért Tiszarétre mehessen.</p>
				<p>- Akciót? Jól van, nemes uraimék - szólt Kálmán gúnyosan, a nemességhez fordulva
                  -, csak akciózzanak meg, hogy a perbeli irományokból legalább megmutathassuk,
                  miként Taksony megyében elég, ha ily ember, minő ez - s itt mondhatlan megvetés
                  kifejezésével Nyúzóra mutatott -, becsületes emberről valamit mond, hogy az
                  azonnal minden jogaitól megfosztassék. - S ujjáról lerántva pecsétgyűrűjét, az
                  asztalra veté, és Tengelyit kezénél fogva kivezeté.</p>
				<p>- Menjünk, barátom, lovaim két óra alatt Tiszarétre kapnak, magam hajtok, estig az
                  írásokkal itt leszünk.</p>
				<p>A jelen volt nemesek zúgtak, s Slacsanek, Kálmán apjához fordulva, félig halkan
                  mondá: - Ha Kálmán úrfi szolgabíró nem lesz, minket a teins úr nem vádolhat. -
                  Mire az öreg nagyot sóhajtott, s a titkos szavazás, noha a spanyolfalak rég
                  felforgattattak, tovább folytattatott.</p>
			</div>
			<div type="chapter">
				<head>16</head>
				<p>A jegyző házánál az utolsó történetek óta szomorúság s aggodalom uralkodott. A
                  lövés, mely Ákosnak csak karját érte, nem volt ugyan veszélyes, s az ifjú hamar
                  magához térve, önkívánatára még azon éjjel a kastélyba vitetett; de a lopás,
                  melynek kárát Erzsébet megítélni nem tudá; Vilma állapotja, ki a szerencsétlen
                  pillanat óta, melyben Ákos földre borult, majdnem szünet nélkül reszketett és
                  sírt; főképp pedig az, hogy Ákost férje tilalmának ellenére házánál titkon
                  fogadta, s hogy az egész történet elferdítve, mint az kétségen kívül előadatni
                  fog, leányának jóhírét megronthatja: a jámbor asszony szívét mély aggodalommal
                  töltötte el. Vilma ágyában feküdt, a cselédek ide s tova futkostak, Liptákné alig
                  bírá elutasítani a kérdezősködőknek nagy seregét, kik kíváncsiságukkal a már
                  létező zavart még inkább nevelék, s ki e házat huszonnégy óra előtt látá, s most
                  méltán elszomorodhatott emberi végzetünkön, mely a véletlennek nemcsak azon
                  szerencse felett, melyet a külvilág kincseiben keresünk, de még afelett is, melyet
                  csak szívünk nyújt, ennyi hatalmat ád.</p>
				<p>A családnak egyetlen vigasztalója Vándory vala, s csak szelid intéseinek lehete
                  köszönni, hogy Vilma végre nyugodtabbá lett, s délfelé kissé elszunnyadott; s maga
                  Erzsébet asszony valamivel bátrabban nézett a pillanatnak elébe, melyben férjével
                  találkozni fog. Vándory, ki mióta a szerencsétlenség után a házhoz jött, azt nem
                  hagyá el, s a feltört ládát megvizsgálva látá, hogy saját irományai egészen,
                  Tengelyiéinek pedig nagy része elraboltatott, jól tudta a kár egész nagyságát, de
                  meggyőződése, hogy isten a jó embert e világon nem hagyja el, elterjedett a
                  többiekre is, s maga Erzsébet is, ki hosszú házassága óta férje jöttét először
                  várá remegve, legalább némiképp megnyugodott.</p>
				<p>- Alszik - szólt Erzsébet, midőn a mellékszobából kilépve, az ajtót maga után
                  halkan betevé, s Vándoryhoz jött, ki az ablak mellett olvasott -, szegény alszik.
                  Oh, istenem! ha Jónás ily halványan látja leányát! Mily víg, mily piros máskor! -
                  És az anya szemeibe könnyek nyomultak.</p>
				<p>- Mikorra Tengelyi hazajön - szólt a lelkész megnyugtatólag, könyvét bezárva -,
                  Vilma ismét jól lesz. Ákos eltiltotta, hogy cselédei közül valaki hírt vigyen, s a
                  jobbágyoknak több dolguk van a vetéssel, semhogy jókedvből elmennének, s így
                  barátom a tisztújítás vége előtt alig jő haza, addig pedig bízzunk istenben, Vilma
                  kiépül.</p>
				<p>- Oh, én örökre szerencsétlen vagyok!</p>
				<p>- Nyugtassa meg magát, Erzsébet asszonyom - szólt, kezét a nő karjára téve Vándory
                  -, hála istennek! Ákos baja nem veszedelmes, s a rablás által történt veszteség
                  sem lesz helyrepótolhatlan. Nagy részint írásokat vittek el, s azok
                  visszakerülhetnek.</p>
				<p>- Igen, de a bizodalom, mellyel Jónás eddig irántam viseltetett; ki fogja azt
                  visszahozni? Ki fogja nekem visszaadni szerelmét, becsülését, azon egész
                  boldogságot, melyet bírtam s melyet elvesztettem. Kérlek, ne fogadd el Ákost
                  házunkban, ne engedd Vilmával szólni, lányom nyugodalma, becsülete kívánja, így
                  szólt többször, s én megígértem, hogy kívánatát teljesíteni fogom, és most!
                  Leányom becsülete! Oh, hogy nem fogadtam szavát! - És Erzsébet zokogott
                  fájdalmában.</p>
				<p>- Baj, nagy baj! - mondá vigasztalva a másik - de Tengelyi jobb, semhogy
                  megbocsátani ne tudna. Legyen nyugodtan, szólni fogok vele. S ami leánya
                  becsületét illeti, nincs mit aggódnia. Vilma s Ákos jegyesek, ki tudja, talán a
                  gyönge seb, melyet az ifjú kapott, javára van, mert legalább sem a Rétyek, sem
                  Jónás nem ellenezhetik a házasságot többé.</p>
				<p>- Oh, a Rétyek! - viszonzá Erzsébet sírva.</p>
				<p>- A Rétyek? Erzsébet asszonyom őket rosszabbaknak képzeli, mint érdemlik. Réty
                  gyönge ember, de nem romlott szívű, s az asszony - - van-e asszonyi teremtés, ki
                  ily történet után fiát abban, hogy vigyázatlanságáért mint becsületes ember eleget
                  tegyen, akadályoztatná? Még minden jól mehet.</p>
				<p>- S ha meggondolom - szólt Erzsébet, szemeit törülve, keserű kifejezéssel -, hogy
                  mindezt Viola hozta házunkra, kinek feleségét s gyermekét legnagyobb
                  nyomorúságában fölvettük.</p>
				<p>- Ki tudja, ő volt-e? - mondá a lelkész komolyan - nem kell mindjárt ítélni.</p>
				<p>- Nincs kétség. A zsidó, mihelyt kissé magához jött, elbeszélte, hogy éjjel
                  hazafelé ballagva, midőn kapunkat nyitva látá, tudván, hogy férjem Porváron van,
                  mindjárt valami rosszat gyanított, s bejött. Férjem szobaajtaját szinte tárva
                  találta, odament megtudni, ha az úr hazajött-e? E pillanatban Violától, ki
                  zsákmányával épp az ajtón kijött, földre teríttetett. A kovács, ki a gyilkost
                  űzőbe vette, esküszik, hogy az Cifránál, Viola egyik cimborájánál nem volt más; s
                  maga Liptákné megvallotta, hogy Viola ugyanez este a faluban, sőt Liptákné házánál
                  volt. Nincs kétség! A zsidó Viola ütésétől még most is betegen fekszik, maga is
                  megkérdezheti, ha akarja.</p>
				<p>- A zsidó hazudik! - szólt egy asszonyi hang, melyre Erzsébet ijedve, Vándory
                  nyugodtan visszafordulván, Viola nejét, Zsuzsit látá, ki beszélgetésök alatt
                  halkan belépett, s az ajtó mellett állva Erzsébet végszavait hallá.</p>
				<p>- Viola a nemzetes asszony házában sohasem rabolt, s nem fog rabolni soha, ha száz
                  esztendeig élne is.</p>
				<p>Erős meggyőződés szavai ellentállhatlanok, s ha annyi ezerek közül, kik mióta
                  földünk forog, létünk titkait új meg új vallások felállításával iparkodtak
                  megmagyarázni, alig van egy, ki legalább nehány hívet ne talált volna; ezt azon
                  hatalomnak tulajdoníthatjuk, melyet isten azoknak, kik nem kételkednek, mások
                  felett adott, s ilyen vala az, melyet szegény Zsuzsi szavai e pillanatban még
                  Erzsébet felett is gyakoroltak.</p>
				<p>- Legyen áldva az úr neve, hogy úgy van - szólt Vándory, ki mindent, mi az
                  emberekben való hitét gyöngítheté, mint egy személyes veszteséget tekintve, örült
                  a hatáson, melyet az asszony szavai Erzsébetre tettek.</p>
				<p>- Úgy van; úgy, higgye el a tiszteletes úr - szólt Zsuzsi, s szavának mély s mégis
                  nőileg gyöngéd hangja reszketett e szavaknál. - Viola szegény, szerencsétlen
                  ember. Házától, földjétől elűzték, kergetik, üldözik helyről helyre, mint a
                  fenevadat, de ezt Viola nem tette. Darabokra téphetik, szívét szakíthatják ki
                  testéből, de háládatlanságot nem fognak benne találni.</p>
				<p>- Szép tőled, Zsuzsi - mondá Erzsébet meghatva -, hogy férjedet védelmezed, hisz
                  megesküdtél, hogy el nem hagyod bajban s nyomorúságban; magam is szeretném hinni,
                  hogy igazat mondasz, de hiába, minden férjedre mutat, és Viola, nem akarlak
                  sérteni, jó asszony, mit tehetsz te róla, de férjed mégiscsak zsivány.</p>
				<p>Látva a kifejezést, mely Zsuzsi arcain e szavaknál átvonult, Erzsébet maga
                  megbánta, hogy kimondá. Vándory nehány vigasztaló szóval biztatá a szegény
                  asszonyt, ki azalatt elébbre lépve az asztalhoz támaszkodott, mely mellett azok
                  ültek.</p>
				<p>- Igen, igen, Viola zsivány - szólt végre keserűen, s összevont homlokának redői s
                  a pirosság, mely arcain átfutott, mutaták meghatását -; hagyja el, tiszteletes
                  uram, nótáriusnénak igaza van, férjem zsivány, én lator felesége vagyok, hisz az
                  egész falu, egész megye tudja, fejére vérpénzt tettek, minden gyermek csak arról
                  beszél! De ha majd a végítélet napja eljő, s isten meg fog jelenni trónusán,
                  körülötte angyalai, mint szent írásomban írva áll, s ha ítélni fog a jók s
                  gonoszok felett, s mindenkit érdeme szerint megjutalmazni, nem Violától fogja
                  számon kérni, miért lett zsivánnyá, hanem azoktól, kik őt reá kényszerítették, kik
                  őt üldözték, mielőtt vétkezett. Isten örökké igazságos, előtte nincs különbség
                  szegények s gazdagok között, ő látja a szíveket, s Viola meg fog állhatni
                  előtte.</p>
				<p>E szavaknál Liptákné, ki azalatt fejér kendővel fején s kis bundájával vállain a
                  szobába lépett s az asztalig jött, midőn magát köszöntve meghajtá, Zsuzsi vállára
                  tette kezét, s így szólt: - Igazad van, leányom, bízzál istenben, s el nem hágy. -
                  A többiek meghatva hallgatának.</p>
				<p>- Igen, igen, bízzam istenemben - szólt Violáné, midőn a belépőt megismeré,
                  szemeit szomorúan maga elébe meresztve -, kend, nénémasszony, százszor mondta, s
                  mit is csinálna ily szegény ember, ha nem bíznék istenében; de higgyék el, ha néha
                  meggondolom egész szerencsétlenségünket, ha eszembe jut, hogy bennünk senki e
                  világon nem bízik többé, hogy a legbecsületesebb emberek, mint itt a tiszteletes
                  úr s a nótáriusné azt hiszik rólunk, hogy legnagyobb jóltevőink iránt júdássá
                  válhatunk: akkor, néném, elhágy jó angyalom, s néha szinte azt hiszem: a szegény
                  embernek istene sincs e világon.</p>
				<p>- Ne beszélj ilyeneket, Zsuzsi - szólt Liptákné komolyan - írva áll: könnyebben
                  megy keresztül teve a tűlyukon, mint gazdag mennyeknek országába. Nekünk,
                  szegényeknek nincs miért kételkedni az úr kegyelmén, hisz isten fia szegények
                  közül választá apostolait. Ha a nemzetes asszony valami olyat mondott, mi neked
                  rosszul esik, gondold: jóltevőd s a legjobb ember ha károsodott, igazságtalan;
                  maga férjem, isten nyugossza békében, egyszer, midőn tehenünket elhajtották, Peti
                  cigányra gyanakodott. Viseld el nyugalomban keresztedet, mint üdvezítőnk.</p>
				<p>- Igen, de ő isten fia volt - szólt Zsuzsi sóhajtván -, én gyenge ember vagyok, s
                  tudja-e valaki, mit szenvedtem én? Szegény árva leány voltam, apám s anyám jókor
                  meghaltak, s ha kend, néném, nem fogad házához, talán elveszek, mint a gyermekek,
                  kiknek anyjok nincs, ki rájok vigyázzon. Így, isten áldja meg érte, felnőttem a
                  többiekkel, s a faluban nem volt vígabb leány, mint én. Édesanyám midőn szült,
                  meghalt, de nénémasszonynál sohasem jutott eszembe, hogy valaki lehetne, ki engem
                  inkább tudna szeretni.</p>
				<p>Vándory s Erzsébet meghatva hallgatának, Liptákné szemeiben könnyek ragyogtak.</p>
				<p>- Igen, én víg voltam - szólt mindinkább lelkesülve Zsuzsi -, azt hittem, hogy
                  boldogabb nem is lehetnék, s reggeltől estig áldottam istenemet ennyi
                  szerencseért. S mégis, mindez nem volt semmi. Csak mióta Violával megismerkedtem,
                  tudom mi az, mennyországot bírni e világon. Eleinte nem is gondoltam, hogy oly
                  ember, mint ő, engem szeretni tudna. Viola gazdag volt, reá apjától egész telek
                  maradt, háza a nótáriusén kívül legszebb volt az egész faluban, marhája címeres,
                  és én, szegény árva leány létemre miként hihettem, hogy engem fog szeretni. Ha
                  künn a mezőn aratásnál voltam, s ő négy ökrével, ott hol én dolgoztam, megállt,
                  kévéimet kötözni segített; vagy ha a Tiszánál ő merített vizet vedrembe, vagy néha
                  lakodalmakon szép rozmarint is hozott s velem táncolt: gondolám magamban, Viola jó
                  ember; de az, hogy elvesz, nem jutott eszembe, s imádkoztam, hogy isten őrizzen
                  meg ily kevély gondolatoktól. De midőn Viola karácsonkor hozzánk jött s kérdezett:
                  szeretem-e? s mikor nem szóltam, de csak úgy lesütöttem szemeimet, s ő derekamon
                  fogva magához szorított, és mondá, hogy farsangra elvesz, velem megfordult a
                  világ, s hivém, hogy az angyalok irigylik szerencsémet.</p>
				<p>- Szegény asszony - szólt Erzsébet, szemeit törülve.</p>
				<p>- Oh, akkor nem voltam az - folytatá lángoló arcokkal emez. - Akkor az egész világ
                  egy nagy lakodalomnak látszott, szívemet öröm szorongatta, sírhattam volna ama
                  pillanatban, mint a gyermek. S mégis mindez csak egy csöpp volt a tenger
                  boldogsághoz képest, melyet később férjem házánál találtam. Mikor első gyermekünk
                  született, s a kis Pista javára gazdálkodhattunk, isten áldása volt házunk s
                  vetéseink fölött, marhánk szépen tenyészett, búzánk tízszeres maggal fizetett. Ej,
                  hány menyasszony lép boldogan férje házába, de nekem minden nap az előbbinél
                  szebbnek látszott, nem is emlékeztem lakodalmomra, oly szerencsésnek érzém
                  magamat.</p>
				<p>Violáné mintegy elnyomva az érzés által, melyet e boldog idők emléke keblében
                  gerjesztett, pillanatig hallgatott, végre elfojtott hangon időről időre
                  félbeszakasztva beszédét, mintha feszült keble nem bírna annyi lélegzettel, hogy
                  egész bánatát kimondja, ekképp folytatá: - Igen, s lássák, hogy mindennek vége
                  van, ez az, mi fáj. Mi nem voltunk kevélyek boldogságunkban, mi nem bántottunk
                  senkit a világon. Férjem megfizette porcióját, leszolgálta ötvenkét marhás napját,
                  s ha szegényt látott, utósó darab kenyerét megosztotta vele. Isten mégis elhagyott
                  nyomorúságunkban. Viola jól bírta magát, de csak paraszt volt, és az urak között
                  haragosai támadtak. A fiskális, isten verje meg - szólt Zsuzsi, s keze ököllé
                  szorult össze -, gyűlölte férjemet, mert valahányszor a többi parasztoknak bajuk
                  volt, ha például illetőségöknél többször hajtattak ki, vagy más valami, mindig őt
                  választák szószólónak; és a főbíró bosszút esküdött, mert a semmirevaló utánam
                  járt, s én becsületes asszony létemre kiűztem házamból, mint kellett; s én mindig
                  féltem, ámbár férjem azt mondta, hogy míg kötelességének eleget tesz, addig a
                  fiskális s főbíró haragjától nem fél. De az urak mind összetartanak, s a szegény
                  embernek ártatlansága haragjuk ellen nem használ. Most őszkor két éve, hogy
                  kisleányom született, reggel már rosszul éreztem magamat, férjem s nénémasszony
                  nálam voltak, akkor küldött a fiskális, bizonyosan, mert helyzetünket a bábától
                  megtudta, házunkhoz, hogy Viola menjen mindjárt négy lóval az udvarba, mert a
                  nagyságos asszonyt fogja Porvárra vinni. Férjem kiment, s megmondta a hajdúnak,
                  hogy ma nem mehet, hisz annyit forspontozott már az esztendőn át, mint senki a
                  telkes gazdák közül, de hogy mégis szívesen elmegy akármikor, csak ma nem, mert
                  gyermekágyban fekszem. Gondoltuk, minden jól van, de félóra múlva a hajdú megint
                  visszajött, s mondta, hogy akármint legyek én, férjem kötelessége alól nem
                  mentheti fel magát, s hogy jőni kell, mert senkinek sincs a faluban jobb lova.
                  Viola bosszankodott, de midőn kértem, hogy minden izgága elkerülése végett küldje
                  lovait legényünkkel, megtette, pedig igen kedve ellen, mert lovait nem szívesen
                  bízta másnak gondviselésére. S ismét nyugodtan maradtunk. Nálam már a vajúdások
                  kezdődtek, akkor jött a hajdú kocsisunkkal vissza, s mondá, hogy Viola jőjön, mert
                  a nagyságos asszony minden más kocsissal fél. Viola látta fájdalmimat, s hogy nem
                  maradhatok nála nélkül, s mondá, hogy bármit tegyenek, elég ha lovait odaadta, ő
                  maga nem megy el tőlem a király fiának sem. Mire a hajdú is azt mondta, hogy maga
                  sem cselekednék másképp, de hogy mégis jobb lesz elmennie, mert a szolgabíró az
                  udvaron van s megesküdött: ha jószántából nem jő, erőszakkal viteti az udvarba, s
                  akkor majd meglátja, mi vár reá. Férjem maga is indulatos s néha fejes ember volt,
                  megbosszankodott, s azt üzené a szolgabírónak: az idei forspontját leszolgálta, s
                  hogy ő ma nem megy istenének sem. A hajdú elment; azután mi történt, nem tudom,
                  oly rosszul lettem, hogy nem láttam s nem hallottam magam körül semmit, de mint a
                  szomszédok s itt nénémasszony mondják, mihelyt a hajdú a kastélyba ment, a főbíró
                  pandúrjaival jött házunkhoz, s Violát káromkodások közt kirántva a szobából, hol
                  magamon kívül feküdtem, kötözve a kastélyba cipelteté.</p>
				<p>- Úgy van - szólt közbe Liptákné, ki most Zsuzsi helyett a történetet, noha a
                  jelenlevők azt ismerék, mint sokszor cselekszünk, ha valami nyomja szívünket,
                  tovább beszélé, míg Zsuzsi szemeit kezeivel takarva hallgatott -, egészen úgy
                  történt, mint Zsuzsi mondja. Mikor Violát elvitték, én utána mentem. Szörnyű volt
                  látni. Menni nem akart, s haragjában földre vetette magát, a hóhérok úgy cipelték,
                  mint a marhát, az embernek hajszála borzadott. Az egész falu szomorúan követte
                  őket, de nem volt, ki segíteni merne, s csak úgy magunkban sírtunk s
                  szitkozódtunk, hogy az ártatlant, csupán mert menni nem akar, bottal, fokosokkal
                  agyba-főbe verik. A szolgabíró káromkodva s fenyegetődzve ment a többiek előtt,
                  hogy Viola majd meg fog lakolni makacsságáért. Én Zsuzsiról csaknem
                  megfeledkeztem, s velök mentem egész az udvarig, mintha előre éreztem volna a
                  bajt, mely történni fog. Alig értünk oda, a főbíró kérdé a hajdútól valamennyiünk
                  előtt: elment-e Viola házához? és hányszor? megmondta-e, hogy az uraság
                  szolgálatára hívatott? és Viola miket felelt? S mit tudom én, hány kérdést. “No
                  várj - szólt végre derest hozatva -, meglátjuk, nem jössz-e uraságod szolgálatára
                  máskor, majd adok én neked káromkodni, majd adok mondani, hogy istenednek, hogy a
                  teins vármegyének sem mégy, parancsolatára. Húzzátok le!” Viola ott állt a
                  pandúrok között; ha száz esztendeig élek, sem fogom feledni a képet, mellyel az
                  udvaron állt. Feje két helyen fokossal beszakasztva, arca véresen, ajkai, melyeket
                  összeszorított, csupa méregtől szinte kéken. Kötözött kezei az udvarban
                  föloldattak, most kiragadva magát a hajdúk kezéből, mint oroszlán ugrott előre,
                  “akinek lelke van, kiáltott, ne jőjön közel”. Mind hátráltak. De Nyúzó káromkodva,
                  lelkére esküdött: ha nem húzzák le mindjárt, valamennyiöket felvágatja, s mind
                  nekirohantak. Akkor Viola körülnéz, meglát egy fejszét, mellyel, épp mielőtt az
                  udvarba jött, fát hasítottak, s melyet az ördög útjába vetett, felkapja, maga
                  körül vág, s egy pandúr s az ispán vérökben fekszenek a földön. Viola az emberek
                  között, kik eliszonyodva félrementek, elszaladt, házához futott, lóra ült, s ki a
                  sz.-vilmosi erdőségbe, mint Kain, kit isten átka üldöz. Az ispán meghalt. Violának
                  emberek között nem volt maradása többé.</p>
				<p>- S azóta Viola zsivány - szólt Zsuzsi, kezeit görcsösen összekulcsolva, míg
                  Liptákné az egész testén remegőt székre ülteté, s Vándory sóhajtva ég felé
                  tekintett.</p>
				<p>Az egyszerű történet, melynek teljes igazságát Vándory s Tengelyiné éppoly jól
                  tudták, mint bárki Tiszaréten, még inkább a mondhatlan fájdalom, mely a
                  szerencsétlen asszony arcain látható vala, mélyen hatottak a jelenlevőkre, s csak
                  az öreg Liptákné, ki Zsuzsinak hideg kezeit szorítva őt nyájas hangon többször
                  nevén szólítgatá, szakítá félbe az ünnepélyes csendet, mely a szobában uralkodott.
                  Hol halott fekszik, szótlanul állják körül a ravatalt; ki találna erőt beszédre,
                  ha egy kihalt emberi boldogság sokkal szomorítóbb képe előtt áll? Végre Violáné
                  felkelt, s halvány arcainak kifejezése nyugodtabb, hangja erősebb vala, midőn az
                  asztalhoz lépve így szólt: - Most isten áldja meg nótáriusné asszonyomat
                  mindazokért, miket rajtam s szegény gyermekimen tett. Én elmegyek, felkeresem
                  Violát, s ha a rablott dolgokról valamit tud, vagy nyomukba akadhat, ne féljenek,
                  Tengelyi úr nem fog károsodni.</p>
				<p>- Hová gondolsz? így nem ereszthetlek - szólt Erzsébet felkelve.</p>
				<p>- Ne féljen, nemzetes asszony - vágott közbe Violáné, keserű mosollyal arcain -,
                  nem fogok elszökni, gyermekeimet itt a háznál hagyom, s lássa, ha csak zsivány
                  felesége vagyok is, azokat mégsem hagyom el.</p>
				<p>- Nem úgy volt értve, Zsuzsi - mondá érzékeny hangon Tengelyiné, a távozónak kezét
                  nyújtva -, de még beteg vagy, s ha e hideg őszi napon künn jársz, bajod lehet.</p>
				<p>- Köszönöm - szólt emez meghatva -, de most megint jól érzem magamat, csak a
                  mezőre érjek, a friss szél majd megpirosít. Itt nem maradhatok. Violán nehéz gyanú
                  fekszik. Tudok mindent. A zsidó s a többiek ellene vallanak; hogy a faluban volt,
                  abban nincs tagadás, bundáját itt a szobában találták, minden ellene szól, s mások
                  nem tudják, hogy az, mivel őt vádolják, mégis lehetetlen. Ezt tisztába kell
                  hoznom, meghalnék kínomban, ha tovább itt maradnék, s mindazon szörnyűségeket
                  hallanám, miket férjemről beszélnek. Isten áldja meg nótáriusné asszonyomat. - S
                  Violáné megfordult s Liptáknétól követve az ajtó felé ment.</p>
				<p>- Szegény asszony - sóhajtott Erzsébet szomorúan utána nézve, mintegy akaratlanul
                  -, ez is jobb sorsot érdemelt a világon.</p>
				<p>- Jobb sorsot? - mondá Violáné lelkesedéssel, midőn e szavakat hallva az ajtónál
                  megfordult -, higgye el a nemzetes asszony, ha ma még egyszer születném s előre
                  látnám mindazt, mit mint Viola felesége szenvedek, mégsem mennék máshoz.
                  Felakaszthatják, és én az akasztófa alatt ülve mégis áldani fogom istenemet, hogy
                  felesége voltam. Ily nemes szív, mint az övé, nincs több a világon. Isten áldja
                  meg kigyelmeteket. - S ezzel elment.</p>
				<p>- Esküdni mernék - mondá végre Vándory felkelve s az ablakhoz menve, mely mellett
                  most éppen Zsuzsi Liptáknéval elment -, Viola ártatlan. Ember, kit neje nyolcévi
                  házasság után így tud szeretni, nem lehet alávaló.</p>
				<p>- Ki tudja! - válaszolt Erzsébet sóhajtva - az asszonyi szív oly különös, s a
                  tövisek, melyek közé jutott, erősebben tartják vissza sokszor, mintha a végzet
                  virágágyra fekteté; de, hogy Zsuzsi angyal, az igaz, az ember szinte kételkedni
                  kezd az isteni gondviselésen, midőn látja, hogy ily lénynek ily sors jutott a
                  világon.</p>
				<p>- Kétkedni az isteni gondviselésen - szólt lelkesülve Vándory -, de hát nem
                  hallotta-e a szavakat, melyekkel ez asszony tőlünk búcsút vett? Őt nehezen érte a
                  sors keze, a végzet sokszor épp a legnemesebb vállakra rakja legnehezebb terheit,
                  de hát nem boldog-e ő, mindemellett? Azon szeretet, mely egész keblét tölti, mely
                  szívének minden dobbanásában felszólal, mely életének életét teszi, nem ád-e több
                  élvezetet, több belső megelégedést keblének, mint ha körülötte mindazon örömöket
                  felhalmozzuk, melyek egyes gonoszoknak néha jutnak? Meglehet, Viola nem érdemli e
                  ragaszkodást, talán e jámbor teremtés csalódik, de vajon maga az, hogy a jó
                  annyiszor csalódhatik, hogy csalódásait annyi ideig megtarthatja, s mint a
                  bálványozó érzéketlen szobra előtt, úgy az érdemetlen mellett, kit szíve körül
                  fogott, mindazon magasztos érzeményekkel telhetik el, melyek az embert e föld
                  porán túl emelik, nem teszi-e épp ez boldogságát? Nem teszi-e ez, hogy az élet jó
                  s rossz óráit felszámítva azon meggyőződéshez jutunk, miként a mérleg végre mégsem
                  a jók ellen fordul. Oh, higgye el, Erzsébet asszonyom, azt, ki így szeretett,
                  nincs miért sajnálnunk!</p>
				<p>A lelkész Tengelyi által szakíttatott félbe. A jegyző, ki mindjárt a botrányos
                  jelenet után, melynek a szavazásnál tanúi voltunk, Kálmánnal elindult, az úton
                  Icik zsidónak egyik fiával találkozott, kit apja Porvárra küldött, hogy
                  Macskaházynak hírt vigyen - s tőle hallotta meg a történteket. Az utasok e
                  pillanattól, ameddig a töltés tartott, azaz Réty kastélyáig - repültek, itt nagy
                  zökkenéssel lehajtva a töltésről Kálmán tapasztalá, hogy oly nyugtalanság nincs,
                  mely magyar utakkal, főképp melyek falukon vezetnek át, őszkor megküzdjön, s midőn
                  a jegyző házához közelgve a fáradt lovak végre a sárban elakadtak, Kálmán s
                  Tengelyi leszálltak, s emez megköszönve Kislaky szívességét, gyalog sietett
                  hazafelé.</p>
				<p>- Igaz-e, hogy kiraboltattunk? - szólt a belépő, szemeit a szobában
                  körüljártatva.</p>
				<p>- Csak ládádat rabolták ki - válaszolt remegve Erzsébet -, a többi...</p>
				<p>- Ládámat? A kulcsok? hol vannak kulcsaim?</p>
				<p>- Hihetőképp még fiókodban lesznek, de a láda nyitva van.</p>
				<p>Tengelyi, ledobva bundáját, a ládához sietett, visszaveté tetejét, s midőn mellé
                  térdelt, az irományokat kezdé felhányni. A többiek néma nyugtalanságban álltak
                  mellette, arcának kifejezéséből mérve vesztesége nagyságát. Végre a jegyző
                  felkelt, s székre vetve magát, kezeivel fedé be halvány arcait. - Oda vagyok! -
                  szólt feszült kebellel - irományaim elveszve, rajtam nem segít senki. - Erzsébet s
                  Vándory mindent elmondva, ami, mint hivék, bánatát vigasztalhatá, ő szótlan
                  fájdalmában nem válaszolt, s csak abból, hogy fejét néha türelmetlenül rázá,
                  lehetett észrevenni, hogy beszédöket hallja.</p>
				<p>- Jól van, jól - szólt végre felkelve -, csak az irományok vesztek el, ugye?
                  tudom, tudom! A pénzt megtaláltátok, itt volt az ajtó küszöbén, nemde? De tudod-e,
                  hogy nemtelenek vagyunk? Igen, jó asszony, ne bámulj úgy! Nemtelenek mi, s
                  gyermekeink parasztok! oly valami, mit megvetnek, lábbal taposnak, minek birtoka
                  nincs, minek érdeme nem lehet; olyanok, minők itt e kunyhókban körülöttünk laknak,
                  nem idegenek, mert hisz itt születtek, s hely nincs, melyet e világon hazájoknak
                  nevezhetnének, s mégsem honosok, mert hisz a haza az, mit magadénak
                  nevezhetsz.</p>
				<p>Tengelyi fölkelt, s nagy lépésekkel járt föl s alá szobájában, a többiek bámulva
                  néztek egymásra. A kínos hallgatást végre a jegyző szakítá meg, ki Vándory előtt
                  megállva röviden elmondá, mik Porváron történtek. - Most - tevé hozzá keserűen -
                  tudsz mindent. Nemességem bizonyítása kívántatik. Más megyéből szakadtam ide,
                  apám, mint lelkész, nemességével sosem gondolt, jogaim kétségbe nem vétettek, s
                  azért nem tartám szükségesnek, hogy nemességemet itt a megyében kihirdettessem, s
                  íme, az irományok, melyekkel azt tehettem, elrabolva. Szegény fiam!</p>
				<p>És a jegyző ismét székére veté magát, s kezeivel takará el szemeit.</p>
				<p>- Jónás - szólt Vándory, barátja vállára téve kezét -, tudod, veszteség ért engem
                  is; mily tetemes az, mennyire hathat oly dolgokra, melyek e világon talán
                  leginkább szívemen fekszenek, te nem tudod - de bízzunk istenben!</p>
				<p>- Van-e gyermeked? - mondá, szemeit Vándoryra függesztve emez - veszteséged fiad
                  létét fogja-e megrontani?</p>
				<p>- Én értem egész fájdalmadat. Hidd el - tevé kezét szorítva hozzá -, ha a sors
                  ezen csapása valóban érne, s nemességedtől megfosztatnál, senki nem osztaná inkább
                  bánatodat, mellyel azt gyermekeid miatt viselnéd; de le kell-e mondani mindjárt
                  minden reményről? Nem lehetséges, sőt nem valószínű-e, hogy az irományok, melyek a
                  rablónak hasznára nem lehetnek, egy vagy más úton visszakerülnek? S még ha ez nem
                  történnék is, nem bizonyíthatod-e be, hogy irományaid elraboltattak, s mind te,
                  mind apád nemesi kiváltságokkal éltek? A királyi kegyelem, száz más mód, mely
                  által nemességedet visszaszerezheted.</p>
				<p>- A királyi kegyelem? Egy szegény falusi jegyzőnek!</p>
				<p>- S miért nem? - szólt lelkesülve Vándory - ha irományaidat nem találjuk,
                  fölmegyek magam Bécsbe, a trón zsámolyához borulok, elmondom egész történetedet,
                  elmondom, hogy gyermekeid vannak, fiad, ki most nemességétől szerencsétlenség
                  által fosztatott meg. Kinek isten annyi hatalmat adott, annak keble bizonyosan
                  könyörülni fog, ha szerencsétlenségedet hallja.</p>
				<p>- Miért nem élünk álmaid világában - mondá Tengelyi szomorúan -, a világ nem oly
                  szép! Te Bécsbe, te, egy reformált falusi lelkész, a trón előtt, hogy egy falusi
                  jegyzőnek nemességet szerezzél! Ej, be boldog vagy, hogy eddig élhetél, s az élet
                  tarka meséjéből mégsem vontad ki az egy szomorú oktatást, melyet benne
                  találhatunk.</p>
				<p>- Ismét azt fogod mondani, optimista vagyok, nemde? - szólt nyájas hangon a
                  lelkész - azt hiszed, szegény prédikátor létemre nem merek a király elébe lépni?
                  Ne félj, bennem elég bátorság van, s az egész megye pártolni fogja kérésemet. Ki a
                  királynak alkalmat ad, hogy hatalmával jótéteményre élhessen, annak nincs miért
                  pirulni előtte; a kérés, melyet tesz, mintegy ajándék, melyet nyújt. A király oly
                  magasan áll, hogy a falusi lelkész előtte magát azon fényes urak hasonlójának
                  érezheti, kik által különben lenézetett.</p>
				<p>- Barátom - szólt Tengelyi, türelmetlenül fölugorva székéről -, az optimizmus
                  szép, jó dolog, de mindennek vannak határai! A megye pártolni fogja kérésedet? De
                  hát nem látod-e, hogy az egész rablás nem véletlen eset, hanem csak egy egész
                  tervnek része, mely megrontásomra ugyanazon uraktól koholtatott, kiktől most
                  számomra pártolást vársz. Vagy talán az, hogy nemességem egész életemen át soha
                  kétségbe nem vétetett azon pillanatig, melyben irományaim elraboltatnak, s magamat
                  többé védelmezni nem tudom, csak véletlen volna? Véletlen, hogy a küldöttséghez
                  csupa elleneim neveztettek? Hogy soha, ma reggelig, mikor ez urak
                  megraboltatásomról cimboráik által már tudósítva voltak, senki által nem
                  emlékeztettem, miként nemességem még a megyében kihirdetve nincs, s bizonyítására
                  készülnöm kell? mindez csak vak eset, puszta véletlen? Oh, csak láttad volna
                  Macskaházyt, midőn ott a küldöttségi asztal mellett állt, szürke szemeit reám
                  függesztve, kárörömmé arcain, nem szólnál így. Én pokolbeli cselszövénynek vagyok
                  áldozatja. Viola csak vak eszköz, azt elhiheted, mert az alávalósággal frigybe
                  lépni, mert az elnyomóknak eszközül szolgálni, mert az üldözőknek egyike lenni nem
                  akartam, el kelle tiporni büszkeségemet. Rajtam nem segít senki.</p>
				<p>- Az istenért, Jónásom, ne beszélj így - szóla Erzsébet férje kezét megragadva -,
                  szívem megszakad, ha ily reménytelenül látlak. Emlékezzél vissza a múltra, mennyi
                  bajon vergődtünk át, mennyiszer estünk majd kétségbe, és...</p>
				<p>Tengelyi arcain leírhatlan fájdalom vonula át, megszorítá neje kezét, mely még az
                  övében pihent, s fojtott, remegő hangon kérdé, mi történt leányával.</p>
				<p>Erzsébet elhalványult, s hallgatott.</p>
				<p>- Erzsébet! - kérdé még egyszer, reá meresztve szemei a jegyző - mi történt
                  leányommal?</p>
				<p>Erzsébet eliszonyodva Tengelyi arcának szörnyű kifejezésén, ismét hallgatott, s
                  Vándory zavarodva szavakat keresett, melyekkel barátjának a történteket
                  elmondhassa.</p>
				<p>- Hát igaz? - szólt végre eltaszítva neje kezét Tengelyi - leányom
                  megbecstelenítve!</p>
				<p>Erzsébet sírt, Vándory mindent, mi barátjának fájdalmát enyhítheté, egymás után
                  elősorolt. Ákos becsületérzetét, a fiatal pár szerelmét, hogy becstelenítésről szó
                  nem lehet. Tengelyi halványan állt az asztalhoz támaszkodva, s reszkető ajkain nem
                  jött ki egy szó, mely Erzsébetet vigasztalhatá.</p>
				<p>- Igen, igen - szólt végre keserűen mosolyogva -, minden rendben van, a dolgok
                  jobban nem is mehetnének. Én vissza fogom kapni nemességemet s leányom becsületét,
                  nemde Vándory? Te felmégy Bécsbe, és a felség mindent visszaad mindent! Oh, ha
                  hely volna a világon, hol asszony jó hírét visszanyerheti!</p>
				<p>Vándory ismét nehány vigasztaló szót monda, hogy semmi ok sincs, miért Ákos
                  Vilmával anyja jelenlétében ne találkozhatnék; hogy Ákos becsületes szándékkal
                  jött a házhoz.</p>
				<p>- De hát becsületes ember módjára jött-e házamhoz? - vága közbe Tengelyi,
                  mindinkább elkeseredve. - Ha valaki hallja, hogy titkon Porvárról ellovagolva,
                  lovát künn, kertsövényhez kötve, sötét éjjel tolvajként házamba lopódzott, hová
                  világos kívánatom következtében jőnie nem volt szabad, hogy éjfélkor itt lányomnál
                  volt, ki fogja hinni becsületes szándékait?</p>
				<p>- A jövő legjobban meg fogja mutatni - szólt Vándory nyugodtan -, ha Vilmád Rétyné
                  lesz, ki mer valamit szólni ellene? - Erzsébet halkan ismétlé e szavakat.</p>
				<p>- Ha Rétyné lesz, ugye, asszony? - szólt haraggal Erzsébethez fordulva Tengelyi -
                  s te kívánod ezt, te talán, midőn az egész történt, magadban áldád istenedet az
                  esetért, mely Ákost biztosan leköti? S tudod‑e, hogy lányod szerencsétlenségére
                  számoltál, hogy majd átkozni fogja emlékedet, mert hiúságodnak élve, boldogságát
                  áldoztad fel? Leányom, Rétyné! mert megbecsteleníttetett, mert Ákosnak nem vala
                  más menekülése; megvetéssel fogadva a házban, melybe lép, gyűlölettel a családtól,
                  mely őt körébe nem veszi, hanem tűri, kiragadva természetes helyzetéből, szolgáló,
                  kit férje kegyelemből fogadott, kinél csak a kényszerítésre emlékezik, mely alatt
                  őt az oltárhoz vezette, s nem azon szeretetre, melyet karjai között talált. Te
                  nyomorulttá tevéd tulajdon gyermekedet.</p>
				<p>Erzsébet sírt.</p>
				<p>- Sírj, sírj, míg élsz, szerencsétlen asszony - szólt Tengelyi szenvedéllyel -,
                  nincs könny e világon, mely bűnödet lemossa. Volt-e jobb, szeretőbb gyermek e
                  világon, mint leányod, s mit csináltál belőle? Éltem büszkesége volt, szívem
                  megifjodott, ha reá tekinték, megfeledkeztem múltamról, szinte szeretni kezdém az
                  embereket ismét, ha körüljárva köztök minden szó csak leányom magasztalásaiban
                  hangzott; és most! ha majd pirulnom, ha szememet mint gonosztevőnek lesütnöm kell,
                  midőn Vilmám említtetik...</p>
				<p>- Az istenért, légy irgalmas - szólt a székhez támaszkodva Erzsébet -, ha
                  szeretsz, ha valaha szerettél.</p>
				<p>- Ha szerettelek? A mindenható isten tudja, miként szerettelek; házasságunk első
                  napjától volt-e egy keserű szó, melyet ajkaimról hallottál, volt-e kívánatod,
                  melyet nem teljesíték, gondolat, melyet előtted titkoltam? S mit tevél te ennyi
                  szeretet után? Ismerted nézeteimet, kértelek, hogy Ákost ne fogadd el házunkban,
                  te megígérted, s a pillanatban, mikor ez ígéretet tevéd, már kész volt a terv,
                  hogy megcsalhass. Ákos előre tudta a napot, melyen parancsomat megszegi,
                  megtanítád lányodat, miként csalja apját, s míg én bizodalmasan elmenék, s távol
                  házamtól örültem a pillanatnak, melyben ismét azon egyedüli lények körébe
                  léphetek, kikbe e földön bízhatom, addig ti vártátok vendégtöket, nem kívánva
                  mást, mint hogy valamiképp idő előtt haza ne jőjek. Ez a mód, mellyel szerelmemet
                  viszonoztad.</p>
				<p>- Isten látja lelkemet, Jónás, ezt nem érdemeltem tőled.</p>
				<p>Tengelyi szemeiben vad tűz lángolt. - Ne szólj hozzám - kiáltott magánkívül -,
                  menj el, hagyj békében, ha nem akarod, hogy elátkozzam a pillanatot, melyben veled
                  az oltárhoz léptem; hogy elátkozzam...</p>
				<p>Tengelyi nem folytathatá tovább, a másik szoba ajtaja meg nyílt, s Vilma, ki sebes
                  léptekkel kijött, apja lábaihoz borulva kérő hangon kiálta: - Apám!</p>
				<p>Jónás, kit e napon annyi ért, ki magát polgári állásában meg támadva, apai
                  érzeményeiben sértve, ki magát azon egy által, kiben mindig bízott, csalatva látá:
                  eddigi boldogsága romjai felett nem győzheté le érzelmeit, s indulatja határtalan
                  vala, mint a fájdalom, melyet érzett. Vilma nyájas hangja szenvedélyeiknek más
                  irányt adott, Az átokra emelt kéz nyájasan ereszkedett a kedves gyermek homlokára,
                  a kemény szó elakadt a szelíd gyermek előtt, ki térdeit átkarolva kérő tekintetet
                  vetett a szerencsétlen apára.</p>
				<p>- Megbocsátasz-e Vilmádnak? - szólt gyönge hangon a leány.</p>
				<p>- Jer szívemhez - szólt felemelve gyermekét Tengelyi. - S apa s leány sírva
                  feküdtek egymás karjaiban.</p>
			</div>
			<div type="chapter">
				<head>17</head>
				<p>Ákos sebe, mint olvasóim tudják, nem volt veszedelmes. A lövés, mely bal karján
                  átment, a csontot sértetlenül hagyá, s az ifjú szinte szégyenlé, hogy, mint mondá,
                  ily kicsiség miatt csak percig is eszméletét veszthette. A seborvos azonban, ki
                  hamarjában Sz.-Vilmosról hívatott, s még inkább Vándory - mert az első, minden
                  diplomája mellett alig talált volna engedelmességet - a sebláz miatt, melynek
                  jönni kelle, a beteget ágyba fekteté. S itt találjuk őt most, elég rosszkedvűen
                  vánkosai között, míg barátja, Kálmán, szivarral kezében, ágya mellett ül, s öreg
                  huszárja, János, a sérült kezet időről időre hideg borogatással takargatja. A
                  szoba, hol a barátokat találjuk, tág s kényelmes. Az asztalokon újságok s könyvek,
                  a falakon nehány híres magyar férfiú s éppannyi még híresebb angol ménnek képe; a
                  két ablak között zöld posztóval bevont falon fegyverek, lovagló s kocsis ostorok,
                  melyek között egypár rókafark s odaszegzett nyúlfül arra int, hogy mind e
                  vadászkészület nemcsak díszítménynek akasztatott oda; azonkívül pipa, mennyi kell,
                  dohány s szivarok mindenfelől, egypár szép, női kezek által készült sipka, mely a
                  szekrényen díszlik, szóval minden arra emlékeztet, hogy úrfi szobában vagyunk, nem
                  is említve a karszékeket, melyek, mint tudva van, a magyar falusi lakokban eddig
                  majdnem kizárólag csak a fiatalúr szobájában találhatók; azért-e, mert fiatal
                  ivadékunk ülő foglalatosságokat nem kedvelvén, a szülék célszerűnek tartják, hogy
                  gyermekeiket az üléshez jó székek által csábítsák, vagy azért, mert idősbjeink
                  érezve, miként hazájuk iránti tartozásukat csak ülés által szolgálják le, hogy
                  érdemök nagyobb legyen, e kötelességöket a lehetőségig nehéz módon akarják
                  teljesíteni, oly székekre ereszkedve, melyeknek mindegyike valóságos kínzó eszköz,
                  vagy végre talán mert elfajultunk, s az ivadék, mely megelőzött, legalább székei
                  után ítélve, tízszer keményebb volt - mindennek megítélése nem engem illet,
                  azonban tény, hogy az egész Réty-kastélyban nem volt szék, melyet Ákoséihoz
                  hasonlítani lehet, s hogy éppen arról, melyen most Kálmán helyet foglalt, Kenyházy
                  esküdt egyszer délután fölkelni sem tudott, mit a jelenvoltak a szék jóságának
                  tulajdonítottak.</p>
				<p>Azonban mind e kényelem, melyet a kandallóban égő tűz még nevelt, az ifjak kedvét
                  nem derítheté föl. Mióta Ákos s Kálmán Porváron egymástól elváltak, oly sok
                  történt! Ákos lelkét, miután boldogsága közepette oly váratlan baj érte, komor
                  sejdítések tölték el. Kálmán, ki azon meleg részvét által, mellyel Tengelyi
                  mellett föllépett, Rétyéket újra megsértette, noha tettét nem bánta meg, benne új
                  akadályt látott, mely közte s Etelka között emelkedik, s az ifjak, miután
                  egymásnak történeteiket elmondák, gondolataikba merülve hallgattak. A szobában
                  csend vala, s maga Tünde, Ákos kedvenc agara, osztozni látszék urának
                  rosszkedvében, s az ágy előtti pokrócon kerékbe feküdt, s ha néha urára
                  föltekintett, halkan morogva ismét behunyta szemeit. Csak az öreg János, ki időről
                  időre friss jégborítást vagy másvalamit hozott, járt pengő sarkantyúkkal föl s alá
                  a szobában, néha, midőn ifjú ura szomorú képét látá, rosszkedvűen fejét
                  csóválva.</p>
				<p>- Teins uram! - monda végre a huszár, midőn ura karjáról, mint látszék, több jó
                  szívvel, mint ügyességgel a borítást levevé.</p>
				<p>- Vigyázz karomra - kiáltott Ákos.</p>
				<p>- Oh, én vén szamár! - sóhajtott az öreg - mindig rosszul veszem le a ruhát.</p>
				<p>- Semmi baj, most nem fájt - szólt Ákos, megsajnálva hű cselédjét s egyszersmind
                  elmosolyodva erőlködésein, melyekkel érintéseit a lehetőségig nyájasakká tenni
                  igyekezett. - Mit akartál előbb mondani?</p>
				<p>- Hát csak azt akartam mondani - válaszolt János -, bizony rossz időnk van.</p>
				<p>Ákos ablak felé fordult, s mondá, hogy fertelmes. Kálmán felkelt, s miután egy
                  ideig a kertbe kinézett, hol a fonnyadt lomb, mely még a fákon függött, a
                  színtelen pázsit s a köd, mely az egész tájat elborítá, szóval egy homályos
                  novemberi nap szomorú gyászkíséretével a legvígabbat is elkedvetlenítheté,
                  felsóhajtott, s ismét hallgatva tért vissza székére; míg János, ki azalatt fát
                  tett a kandallóba, újra fejét csóválá, s fogai közt egyet káromkodott Kálmán
                  ellen, “ki ahelyett, hogy a beteget mulatná, ott ül eltátva száját, mint a
                  fancsali feszület, s nem szól semmit.”</p>
				<p>- Bizony az a krumpli, mit most szednek - szólt János, ki ismét az ágyhoz
                  visszatért s hosszú bajszát pödré -, mind elromlik.</p>
				<p>- Meglehet - felelt Ákos, s ismét hallgatás lőn.</p>
				<p>Ej, ej - sóhajtott a huszár -, csak ne menne senki agarászni határunkon, ily vizes
                  napon az egész vetést elrontják.</p>
				<p>Senki nem felelt, csak Tünde kelt föl helyéről, s párszor körülforogva ismét
                  lefeküdt.</p>
				<p>- Ez a kutya is egészen nekiszomorodott, teins uram! - jegyzé meg János, minden
                  módon igyekezve, hogy valami beszélgetést idézzen elő, de mind hasztalan! Végre
                  kiment, s friss jégborítással tért vissza.</p>
				<p>- Hisz éppen most raktál - szólt Ákos türelmetlenül.</p>
				<p>- Ha jó, teins uram, hát minél többször rakjuk rá.</p>
				<p>- Nem bánom, add ide - mondá Ákos, s a sebre új borítás tétetett. János az
                  előbbivel kifelé indult. Egyszerre mintha egy gondolat villanna át fején, a huszár
                  megállt. - Teins uram? - szóla.</p>
				<p>- Mi kell?</p>
				<p>- Hát csak az, kérem alásan: fel se vegye a teins úr, katonadolog, nem tesz
                  semmit.</p>
				<p>- Mit ne vegyek fel? - szólt Ákos bámulva.</p>
				<p>- No, hát azt a kicsiséget, a lövést. Nem esik jól az embernek, tudom, hiszen
                  nekem is volt részem benne, Aspernnál s később a lipcsei ütközetben, még
                  Franciaországban is kaptam egyet-kettőt a ferkóktól, de sebaj! Nem kell
                  szomorkodni, teins uram. Isten, azt mondják, valamennyi asszonyt egy oldalbordából
                  készített, ahol pedig a csont mind ép, ott mégis egész legény egy kikerül.</p>
				<p>- Bohó, talán csak nem gondolod, hogy sebemen aggódom?</p>
				<p>- Hát min, teins uram? - szólt a huszár jókedvűen, csakhogy valami beszélgetés
                  kezdődött - hisz jól tudom, az ilyen úrnak minden jobban fáj. Mikor
                  kimarsíroztunk, ha az úrfiak közül a regimentben valamelyiknek csak kisujját
                  vágták meg, kész volt a szomorúság, némelyik még ispitályba is ment! Végre ők is
                  megszokták. Háborúban az ember mind egyforma lesz, golyó s kard bemegy egyikbe
                  úgy, mint a másikba, s éppúgy meg is gyógyul; a tiszt koplal, mint a közkatona, s
                  ha valamihez jut, szintúgy eszik. Béke idején az ember nem is hinné...</p>
				<p>Ákos elmosolyodott, de arca előbbi szomorú kifejezését vevé fel, midőn sóhajtva
                  hozzátevé: - Hidd el, János, ha más bajom nem volna, mint ez a gyermekség, nem
                  látnál ily rosszkedvűnek.</p>
				<p>- Más baj? Igazság! Ej no, hogy is felejthetem el - szólt az öreg huszár, s egész
                  képe mosolygott, midőn fejét hajtogatva minden módon tudatni akará, hogy Ákos
                  baját tökéletesen felfogta. - A nótárius kis Vilmája, ugyebár? Ej, az a szerelem
                  éppolyan, mint a dohány, mikor új, oly erős, könnybe lábad az ember szeme, hacsak
                  ránéz. De tudja-e, teins uram, mit tennék én, ha úgy lennék, mint a teins úr?</p>
				<p>- Mit?</p>
				<p>- Hát elvenném.</p>
				<p>- Bohó, ha csak tőlem függne!</p>
				<p>- Hát kitől? Éj! - szólt az öreg, fejét csóválva - hisz e kis lövés miatt a teins
                  úr nem lesz nyomorék, s még akkor is, higgye el, ha valakinek három keze volna s a
                  teins úrnak csak egy, Vilma mégse menne máshoz. Legyek akármi, ha Vilma valaha
                  másé, mint a teins úré lesz. - S ezzel az öreg fejét csóválgatva s még mindig
                  valamit morogva fogai közt, kiment.</p>
				<p>A barátságos állás, melyben Jánost urával találjuk, olvasóim egy része előtt talán
                  csudálatosnak látszik. E viszony megértésére szükséges tudniok, hogy az öreg
                  János, ki 1814-ben, noha olvasni csak keveset, írni éppen nem tudott, mint káplár
                  ezüst emlékpénzzel s kereszttel tért vissza a háborúból, s Taksony megye által
                  huszárnak fogadtatván, innen rövid idő múlva Ákos apjához, akkori főszolgabíróhoz
                  került. Ez idő óta, jóval, mielőtt mostani ura világra jött, János a Rétyeket el
                  nem hagyta. Mikor ura főbíróból alispánná emelkedett, János, mint mondá, vele
                  avandsírozott. Ott volt Ákos anyja temetésén, urával ment, midőn ez második
                  nejéért, kivel e történetben találkoztunk, mint kérő járt; s ha a becsületes
                  katona az új alispánnénak nem állt is annyira kegyeiben, mint érdemlé, s habár a
                  nagyságos asszony nem volt is egészen az ő kedve szerint, és sokszor beszélt
                  nemcsak Ákossal, hanem a cselédházban is a múlt jobb időkről, hol a kastélyban még
                  nem nagyságos, hanem teins asszony parancsolt, a Rétyek s János nem válhattak meg
                  egymástól, mert mint az utóbbi mondá: a kenyér az emberben hússá válik, s azért
                  becsületes ember, ki annyi ideig valakinek kenyerét ette, testestől-lelkestől övé
                  lesz; s mert ha az öreg néha morgott, s ebédnél több tányért a palackot tört, mint
                  szükséges vala, a Rétyek jól tudák, hogy nyalkább legényt találhatnának, és sok
                  arc van a világon, melyhez a sárga zsinórú kék dolmány jobban illenék, mint János
                  verhenyős képéhez, melyet csak homlokán a hosszú sebhely s óriási bajsza ékesíte,
                  ez is oly színű, mint ha vörös paprika szép fejér sóval vegyíttetik - de hogy
                  hívebb embert, olyat, kiben minden viszonyok közt ennyire bízhatnának, a földön
                  nem lelhetnek; s maga a nagyságos asszony, talán mert e tulajdonokat tisztelé,
                  talán mert lelkének jólesett, hogy oly valaki váltja tányérait, kinek mellén több
                  színű szalagot láthatott, sokkal nyájasabb volt iránta, mint más cselédekhez lenni
                  szokott. Ily viszonyokban ismerkedett meg Ákos Jánossal. Minden befolyásnak
                  leghatalmasabb eszköze a megszokás. Miniszterek, kik hivatalaikat sokáig viselték,
                  ha tehetségeik gyengülnek, sőt ha fejedelmeiknek bizalmát elvesztik is,
                  szükségesekké válnak, s bár mindenki ismeri hibáikat, tőlök megválni mégis
                  lehetlen; mi csoda tehát, ha János tekintélye is napról napra nőtt, főképp ha
                  tudjuk, hogy a kulcsári hivatal, mely a házban a nagyságos asszony szerfölötti
                  pontossága miatt szüntelen változott, ilyenkor mindig a huszár által töltetett be,
                  ki, ha Rétyékről szólt, soha másképp, mint m i r ó l u n k nem beszélt, s az egész
                  ház becsületét legalább éppúgy hordá szívén, mint az alispán maga.</p>
				<p>Úri házak gyermekei s cselédei között mindig barátságos viszonyt találunk. Nem is
                  lehet másképp. Emberi gyengeségeink közé tartozik; szívesen társalkodni
                  olyanokkal, kiket magunk is felsőbbeknek tartunk, s kik velünk mégis úgy bánnak,
                  mint ha mi lennénk a felsőbbek, s ezen vágy sehol nem találja annyira
                  kielégítését, mint gyermekek s cselédek között. A szolgának jólesik, hogy
                  valakivel, kit nagyságos úrfinak nevez, kinek csizmáit tisztítja, sőt kinek egykor
                  talán bérében álland, tökéletes egyenlőség lábán társalkodhatik, habár az úrfi
                  most csak három láb magas is; a gyermek örül, hogy végre egy felnőtt, nagy bajuszú
                  embert talált, ki vele barátságosan beszélget, miután apja, anyja s a többiek
                  mind, kiket az úri szobákban talál, őt föl sem veszik, vagy legalább mindenesetre
                  csak gyermeknek tartják. Az úrfi s inas tehát szoros barátságba lépnek egymással,
                  melyet számtalan kis szolgálat, számtalan kis titok, mellyel szülék s uraság
                  megcsalatnak, mindinkább nevel, s mely ha néha a szolga elküldetésével végződik, s
                  azon szomorú tapasztalások elsejét képezi, melyet egyenlőség utáni vágyunkkal a
                  világon teszünk, azért nem kevésbé kellemes.</p>
				<p>Az öreg huszár, ki semmit gyermekeknél inkább nem szeretett, katonáskodása alatt,
                  csak ha falukban szállásolva gazdasszonya gyermekeit hordozhatá körül karjain,
                  élvezte elébb ezen örömét, s valahányszor a fickókat, mint mondá, nagyon
                  megszerette, ismét elszállásoltatott; de mióta Ákos a világra jött, reá szebb
                  napok derültek. A gyermek még dajkánál volt, s a huszár, ha ideje engedé, már kis
                  úrfia körül járt. Ha Liptákné, mert tudjuk, hogy ő vala Ákos dajkája, a szobából
                  kiment, ő vette karjára, s ha a gyermek, kit térdein táncoltatott, néha mosolyogva
                  nézett rá, felkacagott örömében. Mikor a gyermek pokrócán mászni s végre járni
                  kezdett, János mellette ült a földön, s vigyázott, hogy fölbukva meg ne üsse
                  magát; s midőn először t á t á-t mondott, szemei ragyogtak örömében, mert neki
                  legalább úgy látszott, mintha János-t akart volna mondani. Hosszú bajsza, melyre
                  mindig büszke volt, csak most, mióta Ákos kis kezeivel tépdesé - s úgy látszott,
                  semmin több örömet nem talált, mint e vörös bajszon - nyeré egész becsét előtte,
                  szóval az öreg János egész idejét úrfiával tölté, s ha néha ura által
                  megdorgáltatott is, hogy huszárból dajkává vált, szíve, melybe az ég annyi
                  szeretetet rejtett, most először érzé magát kielégítve, midőn a kis Ákos oly
                  teljes mértékben viszonzá hajlandóságát.</p>
				<p>Gyermekek néha a szépnek érzetével születnek, s nem ritkán látjuk, hogy a
                  legszilajabb, ki minden idegentől sírva elbúvik, szép asszonyhoz első pillanatban
                  szeretettel simul; de ha a szépség némely gyermekre nem bír is hatással, s ha
                  Ákos, ki Jánosánál senkit szívesebben nem látott, hihetőképp ezek közé tartozott,
                  azon természeti ösztön, melynél fogva a gyermek azokat, kik által szerettetik,
                  mindig megismeri, s melyet követve éppoly ritkán csalódik, mint később
                  tapasztalások után indulva sokszor - ezen ösztön erősen nyilatkozott benne is, s a
                  gyermek soha boldogabbnak nem érzé magát, soha nyugodtabb nem volt, mint ha
                  Jánosával lehetett.</p>
				<p>Réty azon emberek közé tartozott, kik ha az örökös már egyszer a világon van,
                  nemigen gondoskodnak másról, mint hogy öröksége minél nagyobb legyen; miután tehát
                  Ákos anyja meghalt, János s az úrfi társalkodásainak nem voltak többé akadályai,
                  sőt a fiatal nevelő is, ki Ákos hetedik évében a házhoz jött, örömmel látta, hogy
                  növendékét az öreg huszárra bízhatja, míg maga mindazon számos foglalatosságokat
                  teljesíti, melyek fiatal úri embernek vállait terhelik. Ha igazság volna a
                  világon, sőt, ha csak regényekben is tűretnék, mondanám, hogy Ákos az öreg huszár
                  által neveltetett: de azt legalább bizonyíthatom, hogy a gyermek örömei közt nem
                  volt egy, melyet nem öreg barátjának köszönhetett. Szép napokon ő járt vele a
                  kertben s mezőkön, ha szél fútt, ő bocsátá fel a nagy sárkányt, melyet szép arany
                  papirossal fölékesítve maga készített; ha esett, ő igazította a kis malmot s
                  hajókat, melyek ilyenkor az udvaron végigfutó csatornákon a gyermek nagy örömére
                  vízre bocsáttattak, sőt a hosszú téli estéken is Ákos egyedüli boldogságát a szép
                  mesék s hosszú történetek képezék, melyeket a régi katona, bajszát pödörve, órákig
                  elregélt.</p>
				<p>Nagy korban születve, hol minden országnak léte mintegy újra kérdésbe vétetett,
                  hol százados állapotok egy ütközet sorsa szerint változtak vagy dőltek el, s
                  minden nemzetnek, majdnem mondhatnók, minden embernek erős igyekezetre vala
                  szüksége, hogy magát előbbi helyén fenntarthassa: János, mint az egész ivadék,
                  melyhez tartozott, sokat tapasztalt életében. Tizenhat éves korától a zászló alatt
                  állva, ő közelről látta, ő részt vett a történetekben, melyeket most esténkint
                  úrfiának elbeszélt; s képzelhetjük a részvétet, mellyel ez minden kicsiséget
                  tízszer végighallgatott. János előadásában voltak bizonyos hiányok, az elbeszélő
                  például mindeddig nem foghatá meg, hogy azok az átkozott ferkók tulajdonképpen mit
                  akartak rebelliójokkal, s a huszár, kinek százada történetesen mindig csak
                  parancsolatra vonult vissza: azon kis történeti tévedésben élt, hogy seregeink a
                  háború kezdetétől végig mindig győztek; de mindamellett a hallgató s beszélő
                  egészen kie1égíték egymást. Ákos, mint minden gyermek, minél több részleteket
                  kívánt. János, mint a nép embere, mindig leginkább ezek elmondásában
                  gyönyörködött, s tagadni nem lehet, hogy Ákos első történettudományát apja
                  huszárjától nyerte. Hogy ez attól, melyet iskolában vagy könyvekben szerzünk,
                  különbözött, nem szenved kétséget; valamint történetkönyveinkben a népről, úgy
                  János elbeszéléseiben épp a vezérek- s felsőbb osztályokról nem sok említés
                  tétetett, még nagy kérdés azonban: kevésbé valók- avagy érdektelenebbé váltak-e
                  ezáltal előadásai? Egész képzelőtehetsége ily módon János által foglaltatott el A
                  gyermek ezen elbeszélésekből választá első ideáljait, természetesen nem Napóleont,
                  hanem Horvát kapitányt, ki alatt János szolgált, s kit az elsőnél sokkal nagyobb
                  férfiúnak tartott; ezekből meríté tudományát, s tudjuk, hogy ki a gyermek
                  képzelőtehetségére hathat, az egész valójának irányt ad. János ellenben, ki
                  életéből senkinek annyit, mint Ákosnak el nem mondott még, egész múltjának emlékét
                  szereté benne, s nem tudom, mi történik, ha Réty alispán, midőn fiát Pestre
                  iskolába küldé, nem az öreg Jánost adta volna hozzá inasnak.</p>
				<p>Itt a viszony külsőleg valamivel kevesebbé látszék barátságosnak. Ákos fiatalabb
                  barátokat talált, a tudományok s az élet szívének s eszének, melyek felett egykor
                  korlátlan hatalommal János uralkodott, más foglalatosságokat nyújtottak, sőt a vén
                  inas, ki nemegyszer nevelői szerepet vállala magára, s urát, hol csak lehetett,
                  szemmel tartá, mihelyt esett, felcipő- s esernyővel, mihelyt hűvesedett,
                  köpönyeggel jött utána, az úrfinak néha kellemetlenné vált, de Ákos sokkal jobb
                  vala, semhogy bosszúsága ilyenkor is egy pillanatnál tovább tarthatott volna, s ha
                  haragjában oly valamit mondott, mi az öreget sértheté, félóra múlva engedelmet
                  kért, s ismét régi barátságba lépett. Ákosnak nem voltak titkai az öreg huszár
                  előtt soha. Egyetemi s jurátusi évei alatt, mint miután ismét együtt Tiszarétre
                  visszatértek, a szolga, ki ura képén kedélyének minden változását észrevevé,
                  ismeré szíve minden mozdulatát, osztozott minden gondjaiban, s így most is a
                  nyílt, barátságos mód, mellyel Vilmáról szólt, sem Ákos, sem Kálmán előtt nem vala
                  váratlan.</p>
				<p>- Az öregnek tulajdonképp igaza van - szólt Kálmán, rövid hallgatás után folytatva
                  a beszélgetést, melyet János, kimenve, abbahagyott. - Vilma szeretetétől téged
                  senki meg nem fog fosztani, barátom! nincs okod szomorkodni.</p>
				<p>- Nem is azért szomorkodom - válaszolt felemelkedve ágyában s kezét karjára
                  támasztva Ákos. - Vilma nem tartozik azok közé, kiknek szeretetét, ha egyszer
                  bírjuk, könnyen el lehetne vesztenünk. De vajon boldoggá fogom-e tehetni őt? Ez
                  aggaszt!</p>
				<p>- Nem szoktad meg az ágyat, azért búsulsz - monda Kálmán.</p>
				<p>- Nem, nem - folytatá Ákos -, csalódol; ha van ember, derült életnézetű, én az
                  vagyok. Vándory maga nem nagyobb optimista nálamnál, ő mindenben a jó, én
                  mindenben a víg oldalt szoktam feltalálni; de azon pillanat óta, melyben ma éjjel
                  e baj történt, mintha megváltoztam volna. Akármint iparkodom, nem bírom magamat
                  felderíteni. Nyugtalan vagyok, mint még soha életemben nem voltam, egész lelkemet
                  bús előérzetek töltik el, mintha nagy szerencsétlenség várna reám, melyet
                  elkerülnöm nem lehet.</p>
				<p>- Sok vért vesztettél, ez az egész.</p>
				<p>- Nem az - válaszolt Ákos, fejét szomorúan rázva -; mikor Vilmát először keblemhez
                  szorítám, mikor szíve dobogását érzém, s épp akkor, boldogságom közepette
                  riasztattam fel szerencsés álmaimból, egyszerre a gondolat támadt lelkemben:
                  vajon, nem éltem utósó nagy öröme volt-e ez, melyet e pillanatban élveztem? Eddig,
                  ha Vilma eszembe jutott, csak nyájas, örömteli jövő állt képzetem előtt, most
                  miután legszebb álmaimból ily durván ébresztettem fel, több figyelemmel tekintem
                  helyzetemet, s nem sok megnyugtatót látok. Senki nejét boldoggá nem teheti, ha a
                  helyzet, melybe őt állítja, ha az emberek, kikkel őt érintkezésbe hozza,
                  érzelmeivel ellentétben állnak! S mit várhatok? Vilmám apja s szüleim halálos
                  ellenségek.</p>
				<p>Kálmán, ki félig-meddig érzé e szavak igazságát, felsóhajtott.</p>
				<p>- Reménylhetem-e, hogy szüleink valaha megegyeznek? Nem azon megegyezést értem,
                  mely abban áll, hogy miután meggyőződtek, hogy szándékunkat akadályozniok nem
                  lehet, egyesülésünket eltűrik, de értem azt, mely szívből jó, s mégis ez kellene,
                  hogy Vilmám szerencsés legyen. A szerelemnek nem elég, ha tűretik, neki részvét
                  kell, s ha midőn boldogságunkról szólunk, tulajdon szüleink vállat vonítanak, vagy
                  kétkedő mosollyal hallgatják szavainkat, a szív minden szeretete mellett magánosan
                  érzi magát; s ha kettős szeretettel ragaszkodik is ily viszonyokban ahhoz, kit
                  választott, nem boldogság, hanem fájdalma érzetében teszi azt. Boldogsághoz két
                  lény szükséges, ki egymást megértse azon mennyei pillanatokban, melyeket kedvesünk
                  karjai kőzött élvezünk, az egész világ hasztalan zúgolódik ellenünk: de nyugodt
                  szerencséhez, s ez az, mit a házasságban keresünk, két szíven kívül, mely egymást
                  érti, még vajmi sok kell!</p>
				<p>- Idővel tán ez is kiegyenlíttetik - szólt Kálmán biztatva -, de most, meg kell
                  vallanom, az öregek becsületesen gyűlölik egymást, az ember szinte azt hinné,
                  osztályos atyafiak. Képzeld csak, mihelyt Tengelyi ma a zsidótól hallá, hogy
                  írásai elraboltattak, abból, hogy nemessége éppen akkor vonatott kétségbe, mikor a
                  rablás történt, mindjárt egész cselszövényt következtetett, melynek
                  főmestere...</p>
				<p>- Apám? - kérdé Ákos ijedten.</p>
				<p>- Nem épp az; ismeri a helyzetet, melyben házatokkal állok, s csak Macskaházyról
                  szólt, de az egészből láthatám, hogy őt is csak mások eszközének tartja.</p>
				<p>- Apám ily tettre képtelen - szólt Ákos gondolkozva.</p>
				<p>- Talán nem is annyira reá, mint mostohádra gyanakszik. Felhozta a másik rablást
                  is, mely a lelkésznél megkísértetett, hol szintén csak irományok kerestettek,
                  miután a tolvaj érintetlenül hagyva mindent, mit a szobában találhatott, csak épp
                  azon fiókot törte fel, melyben Vándory írásai voltak. A tiszteletes irományai most
                  Tengelyinél voltak, s a jegyző nemegyszer mondá útközben, hogy e két lopást
                  ugyanazon kezek vitték véghez, vagy legalább ugyanazon fő gondolta ki. A többi
                  közt - tevé hozzá kis szünet után, mint ki oly valamit kérdez, miről nem tudja,
                  nem fog-e rossznéven vétetni -, nem hallottál semmit Vándory irományairól?</p>
				<p>- Nem én - válaszolt Ákos -, töprenkedtem, miként lehetnének e jámbor lelkésznek
                  oly fontos irományai, melyeknek elrablását mások kívánhatnák, vagy ő maga
                  félthetné.</p>
				<p>- Azt mondják mindenfelől - válaszolt Kálmán halkabban -, hogy ez irományok
                  családodat érdeklik.</p>
				<p>- Családomat?</p>
				<p>- Tudod, apádnak egy testvére volt - folytatá Kálmán -, nagyapád első nejének
                  gyermeke, s apádnál tíz vagy tizenöt évvel idősebb. Nagyapád második neje, ki
                  egyszersmind nagyanyád, mikor apád a világra jött, a szegény fiút úgy
                  kínozta...</p>
				<p>- Hogy elszökött - vága közbe Ákos -, hallottam az egész történetet, úgy látszik,
                  a Rétyek nemigen szerencsések második nejeikkel; de mi köze ennek Vándory
                  irományaihoz?</p>
				<p>- E szegény bátyád - folytatá Kálmán -, mint mondják, Németországba szökött,
                  hihetőképp valami egyetemre, mert már tizenhét éves, s mint mondják, igen mívelt
                  fiú volt; s az emberek azt hiszik, hogy Vándory őt ismerte, vagy talán még most is
                  ismeri, s hogy az írások talán őt illetik.</p>
				<p>- Furcsa - mondá Ákos gondolkozva.</p>
				<p>- Tudod, milyenek az emberek; atyádnak Vándoryhoz mutatott rendkívüli barátsága,
                  főképp a befolyás, melyet még mostohád felett is gyakorol, azon gondolatra hozza
                  az embereket, hogy a tiszteletesnek oly dolgokat kell tudnia, melyek által apádra
                  e befolyást gyakorolja, s főképp most, mióta ez irományrablás történt, nem lehet
                  fejökből kivenni e dolgot. Én egy szót nem hiszek az egészből.</p>
				<p>- Mindenesetre feltűnő eset - szólt Ákos mindinkább gondolatokba mélyedve -, két
                  rablás pár hét alatt, mely mindkettő világosan csak irományokra céloztatott. De
                  -</p>
				<p>Itt a beszélgetőket János szakítá félbe, ki friss borítással kezében, a sebésztől
                  követve a szobába lépett.</p>
				<p>- Teins uram, itt hozom a jeget s a feldsert - monda jókedvűen -, most minden jól
                  lesz.</p>
				<p>A kis egyed, mely feldsernek neveztetvén mérges tekintetet vetett Jánosra, Ákos
                  ágyához ment, s miután az előbbi borítást leszedve s a sebet megnézve, a beteg
                  állapotávali megelégedését kijelenté, nagy vigyázattal friss ruhát tett Ákos
                  karjára. Az öreg János, ki semmit e világon nem szenvedhetett kevesebbé, mint ha
                  urának másvalaki a legkisebb szolgálatot tevé, fogai közt morogva, hogy ő azt már
                  eddig tízszer is felrakta volna; haragos tekinteteket lövelle a szegény tudósra.
                  Ez egyszer Jánosnak csakugyan nem volt igazsága. Serer úr mindent érdemelhetett a
                  világon, de haragot csakugyan nem: benne minden tekintetben szeretetre méltó
                  egyediséget találunk, s azon tizenhat év óta, melyet Sz.‑Vilmoson töltött,
                  embernek, ki, mint János, soha beteg nem volt, ellene panasza nem lehetett.</p>
				<p>Vannak emberek, kikkel a sors különös játékot űz, s ezek közé tartozott Serer is.
                  Mint nevéről láthatni, ereiben nem tiszta ázsiai vér buzgott, s az augsburgi
                  Allgemeine szerkesztője, ha boldog pillanataiban a németfaj
                  roppant légióit felszámítja, hihetőképp a sz.-vilmosi sebészt is azok közé
                  sorozza, kiknek jogánál fogva hazánk majdan a szent római birodalomra oltott német
                  egységnek egyik ága leend. Valamint a Dunát német folyónak - mert eredetét
                  Németországban veszi -, úgy Serert bizonyosan németnek tarthatni; s mégis a sebész
                  egy szót sem tudott németül, s még arcának egész kifejezése, sőt vonásai sem
                  tartottak meg semmit, mi eredetére emlékeztetett. Benne a német nemzetiség
                  tökéletesen átváltozott, s akár a sovány barna arcot s fekete haját, melyet
                  anyjától örökölt, akár a nem kevés kenőccsel tőhegyesre pödört bajszocskát, melyet
                  önfáradozásának köszönt, tekintsük: Sererben minden oly magyar, hogy ha utazóink
                  egyike, ki népünk eredetét keletfelé keresi, vele Ázsiában találkozik, őt, mint az
                  ősmagyarok egyik ivadékát, talán könnytelt szemekkel szorította volna karjai
                  közé.</p>
				<p>A sors, úgy látszott, nem akarta természetes helyén hagyni Sererünket semmiben, s
                  valamint nemzetiségre, úgy életmódra nézve sebészünk nem követé eldődei
                  nyomdokait. A Serer család, mennyire csak történetét követhetjük, mindig csizmadia
                  mesterséggel foglalkozott. Tóni, mert ez új ismerősünk keresztneve, vala az első,
                  ki e szép művészethez semmi hajlandóságot nem mutatott, s bár külsőleg kedvelni
                  látszék apái foglalatosságát, s főképp a szurokhoz, mellyel néha egész képét
                  bemázolá, rendkívüli hajlandóságot mutatott, való hivatással mégsem bírt: mit apja
                  már abból is gyanított, mert noha reá csak készen kiszabott darabok összevarrása
                  bízatott, mégis e magában könnyűnek látszó foglalatosságban is úgy járt el, hogy
                  minden pár, mely kezein megfordult, nehány nap múlva a parasztok által fölfeselve,
                  nem kevés káromkodások közt, hozatott vissza apjához. “A gyermek mindig locsog”,
                  mondá az apa, majd tulajdon, majd reményteli magzata fejét rázva. “Nagyon ostoba”,
                  szóla a legény, ki ismét ily alkalmaknál néha az asztalt, néha inasa hátát
                  veregeté. “Ebből suszter nem lesz”, mondák mindketten. S e negatív meggyőződés
                  után talán alig tudták volna meghatározni, tulajdonképp mire szenteljék a fiú
                  jeles tehetségeit? ha a kis város borbélya, hol Sererék éltek, kinek épp Tóni
                  bőbeszédűsége tetszett, s ki talán azt hivé, hogy a gyermek, mert mint az egész
                  ház panaszlá, munkáját csak felületesen végzi, borbélynak született, őt magához
                  inasnak nem fogadja.</p>
				<p>Ez vala Tóni szerencséje. Az emberi lét egyik szélsőségétől a másikhoz vetve, a
                  lábtól egyszerre a főhöz emelkedve, a fiú, ki nem arra teremtetett, hogy művei
                  lábbal tapodtassanak, egyszerre helyén, valóságos elemében érezte magát. Igaz, a
                  fejér szappanbuborék, melyben ujjai gyönyörrel körülhaboztak, nem pótolá ki
                  egészen azon élvezetet, melyet a szurokban talált, s a kis borbély nemegyszer
                  vetett vágyó tekintetet a szomszéd fiára, ki őt apjánál inasi helyében követé s
                  szép fekete kézzel s arccal járt körül a városban; de ő, kit eddig minden darab
                  bőrért, melyhez késével nyúlt, nehéz fenyíték ért, nem rendelkezhetett-e a lakosok
                  felének bőrével szabadon? nem gyakorolhatá-e képzelőtehetségét korlátlanul annyi
                  fejen, melyet naponkint megnyírt, majd garádicsot, melyen ámorok látszának fel s
                  alá járni, majd, ha toupet kívántatott, gyönyörű csigadombot teremtve művészi
                  kezével a polgárfejeken? ha nem említjük is a gyönyört, mellyel ünnepeken a
                  tanácsbeliek s városi honoráciorok egy részének fodrokat égetett. S a borbély nem
                  beszélhet-e többet, mint bárki más a világon? Ki szegezheti hallgatója nyakához
                  kését, véres bosszút fenyegetve, ha közbeszól? Ki tudja meg, ki közli gyorsabban a
                  helység újdonságait? Mely hírlapszerkesztő biztosabb közönségéről? Vezércikk
                  helyett beszappanozza, tárca helyébe langy meleg vizet vesz, s hazai
                  tudósításaiban mindig többet, a külföldiekben kevesebbet közöl, mint ami történt,
                  s közönsége nem marad el. Ki ne lenne boldog ily helyzetben, főképp ha apjától
                  havonkint három váltó forint szubvencióval segíttetik, s az egész városban, még a
                  tanácsot sem véve ki, legtisztább kezekkel járhat körül?</p>
				<p>A görög allegória szerint a szfinx feltartóztatá az utast, s rejtélyt mondván
                  neki, őt, ha azt feloldani nem volt képes, széttépte. Ezen allegória való még
                  napjainkban is. Mindenikünk elébe, midőn az életbe lépünk, rejtély állíttatik fel,
                  s ki ezt, mely nem egyéb, mint hivatásunk megértése, feloldani nem tudja, elvesz;
                  ki reá felelni tud, ki magával tisztába jött, hogy hadvezérnek vagy tudósnak, vagy
                  mint Serer, borbélynak született, annak jövője biztosítva van. Az emberek
                  többnyire nem azon harcban vesznek el, melyet külviszonyaikkal, hanem abban,
                  melyet önmagukkal küzdenek, s ki ezen túl van, habár lassú léptekkel, de szüntelen
                  haladni fog a pályán, melyet választott, s mint Sererünk kis város borbélyából
                  pesti borbélylegénnyé, innen diplomatikus s később valamely megye járásbeli
                  sebészévé emelkedhetik, anélkül hogy különös szerencsére szüksége lenne.</p>
				<p>A tudományos előmenetel, mellyel az ifjú a pesti egyetemen a sebészetet hallgatá,
                  korántsem vala oly kitűnő, mint azt vártuk. A természet, mely neki, mi a kérdezést
                  illeti, oly rendkívüli képességet adott, úgy látszik, megtagadta tőle a felelés
                  tehetségét, legalább pajtásai ennek tulajdoníták szokatlan némaságát, melyet
                  vizsgálatok alatt rajta észre lehetett venni. Sőt, mi a gyakorlati sebészetet
                  illeti, erre nézve sem felelt meg Sererünk pesti gazdája reményeinek, ki a
                  borotválás közt legényén azon észrevételt tévén, hogy késével többször a bőr
                  alatt, mint fölötte dolgozik, azt hivé, hogy inkább sebésznek, mint borbélynak
                  való. De miután e világon nem a tudomány, hanem a szeretet mível csudákat: midőn
                  Taksony megyében a sebész meghalt, s özvegye, ki egyszersmind Serer főnökének
                  testvére volt, Pestre jövén a nyalka sebészt meglátta, ennek tudományra nem vala
                  többé szüksége. Az asszonytól kölcsönzött pénzzel letette vizsgálatait, sebészet
                  mesterének neveztetett, s miután nejével a megyébe jött, hol az első férjétől
                  reámaradt tőkéi által, melyek egyes tisztviselőknek kölcsönöztettek, nem csekély
                  befolyást gyakorolt: rövid idő múlva a Sz.-Vilmoson lakó megyei sebész helyére
                  neveztetett ki, hol őt e napig találjuk, s hol az egész világ által doktor úrnak
                  címeztetik.</p>
				<p>A megye főorvosán kívül, ki tanári oklevelénél egyebet az egyetemről nem hozván
                  magával, a doktor címet nem osztogatá bőkezűleg, nem is javallanám senkinek, hogy
                  Serer úrhoz másképp szóljon. A legkisebb szócska, mely őt előbbi hivatására inté,
                  ha valamely neveletlen ember, mint János, őt feldsernek nevezte, sőt ha
                  jelenlétében valaki csak borotváit köszörülé, az ildomos férfiút szörnyű haragba
                  hozá; s midőn egyszer a sz.-vilmosi borbély, kire most szakállát bízá, későbben
                  jött, s a doktor urat borotválkozva találván, szíve örömében mondá, hogy: “a teins
                  úr úgy érti e mesterséget, mintha maga is borbély lett volna” - tudvalevő dolog,
                  hogy a borbély fényes nappal a házból kidobatott.</p>
				<p>- A seb szép, nagyon szép - szólt Serer, midőn a borítást vigyázva takargatá -,
                  merem állítani: nem láttam szebb sebet.</p>
				<p>- Jött volna kirurgus úr háborúba - mormogá János -, ott szebbeket láthatott
                  volna.</p>
				<p>- Mit ért kend hozzá - válaszolt a másik -, a szép seb nem az, mely
                  legnagyobb.</p>
				<p>- Igen, hanem oly kicsi, hogy magától meggyógyul - mondá a huszár -, s hol
                  feldserre nincs szükség.</p>
				<p>Serer bosszús tekintetet vete a huszárra. - Hogy méltóztatott aludni?</p>
				<p>- Jól.</p>
				<p>- És most az érzés?</p>
				<p>- Az is jó.</p>
				<p>- Semmi alteráció?</p>
				<p>- Semmi.</p>
				<p>- Tehát tökéletes apirexia, azaz láztalanság?</p>
				<p>- Úgy hiszem.</p>
				<p>- Talán már étvágy is volna?</p>
				<p>- Bizonyosan.</p>
				<p>- Mondtam, ugye? A mandulatej ily alkalommal csudákat mível.</p>
				<p>Ákos mosolygott.</p>
				<p>- Nem hinné senki, a mandulatejnek milyen hatása van! Tehát minden jól van?</p>
				<p>- Tökéletesen.</p>
				<p>- Csak azt sajnálom, hogy előbb nem hívattattam, hogy eret vághattam volna.</p>
				<p>- De hát miért, ha a teins úr jól van? - szólt a huszár.</p>
				<p>- Hallgasson kend, én azt mondom - szólt az orvos méltósággal -, az érvágásnak ily
                  alkalommal csudás hatása van.</p>
				<p>- A homoeopathák nem vágnak eret soha - mondá Ákos oly komolysággal, minőt Kálmán,
                  főképp midőn a hatást látá, melyet e szavak a kis sebészre tettek, megtartani nem
                  tudott. Valamint ti. Serer, mihelyt borbély vagy borotva csak távolról
                  említtetett, lángra gyúlt, úgy mihelyt a homoeopathiáról szó tétetett, az ildomos
                  férfiú minden türelmét elveszté.</p>
				<p>- A homoeopathák? - szóla keserűen - de hát mit tesznek a homoeopathák? Adnak-e
                  gyomortisztítót, melegítőt, erősítőt, jalappát s chinát, orvosságot, hogy a beteg
                  izzadjon, s az izzadság ellen antispasmaticumokat, antiphlogisticumokat,
                  antirheumaticumot; aromaticumot, cardus benedictust, rhabarbarát, tartarust, sal
                  mirabile glauberi-t?</p>
				<p>- Az istenért - vágott közbe Kálmán -, már rosszul érzem magam.</p>
				<p>- Ki hallotta, hogy homoeopatha valakinek visicatort vagy más flastromot rakott
                  fel, és a meleg-, hideg- s jégborítékok, lábvizek, ülő- s egész fürdők? Mit ér
                  nekem oly orvos, kitől egy haszontalan bécsi italt, elixirium viennensé-t sem
                  kaphatok!</p>
				<p>- Doktor úrnak igaza van - szakítá félbe a szólót Ákos mosolyogva -, a beteg sok
                  élvezettől fosztatik meg, ha magát homoeopathiára adja; az orvosi tudomány
                  feladata...</p>
				<p>- Az, hogy az orvos gyógyítson - pótolá Serer -, s kötelességének eleget tegyen;
                  hogy megpróbáljon mindent, mit a gyógyszertárban találhat, s ha maga nem
                  boldogulhat, hívjon össze konzíliumot, míg a beteg meg nem gyógyult.</p>
				<p>- Vagy meg nem halt - mondá nevetve Kálmán, mire az öreg János nagy megelégedéssel
                  szinte felkacagott.</p>
				<p>- Vagy meg nem halt? - kiálta Serer, rikácsoló hangon - jó orvos kezében tíz beteg
                  közül nem hal meg egy, az is csak, mert megrögzött betegsége van s későn
                  folyamodott segedelemhez. És ha a beteg meghal, az az orvost felmentheti-e
                  kötelességétől, hogy neki mindent beadjon, mit az egyetemben tanult? feleljen erre
                  a teins úr, ha tud!</p>
				<p>- Igen, de a homoeopathák is beadnak sokat - szóla Ákos, mindig fenntartva
                  komolyságát -, és betegeik meggyógyulnak.</p>
				<p>- Hiszem, persze - válaszolá a sebész gúnyosan -, de ha a természet nem volna! Oh,
                  a természet néha csudákat mível!</p>
				<p>- De nem mindegy-e az, ha a beteg meggyógyul? - kérdé Ákos.</p>
				<p>- Éppen nem mindegy, ha a természetet nem segítik s magára hagyják, mint
                  főorvosunk mondja, megerőlteti magát, minek később mindig káros következményei
                  vannak.</p>
				<p>- És ha önnek betegei meggyógyultak, ki tudja - szólt Ákos -, azokat is nem a
                  természet gyógyította-e meg?</p>
				<p>- Mi tudjuk, teins uram, mi, kik az egyetembe jártunk s professzorainktól öt évig
                  tanultuk, hogy a beteg nem gyógyul meg, ha neki bizonyos orvosságokat nem adunk be
                  - válaszolt Serer méltósággal. - Kik a tudományban nem járatosak, kik, mint a
                  homoeopathák, sem kémiát, sem botanikát, sem mineralógiát, sem antropophagiát,
                  antropológiát akarám mondani, ami az orvosi tudományhoz mind szükséges, nem
                  tanultak, mihelyt valamely nagy kúrát teszünk, azzal jőnek elő, hogy a beteget a
                  természet gyógyította meg. Mi azt jobban tudjuk; miért tanultunk volna öt évig a
                  pesti egyetemben, ha még ezt se tudnók?</p>
				<p>- Igazság - szólt Ákos -, miért tanultak volna annyit, ha többet nem tudnának,
                  mint bármily más ember a hazában!</p>
				<p>- És ha homoeopathának nehéz betege van - folytatá Serer lelkesülten -, nem hí-e
                  mindjárt aleopathákat? Például minap Porváron az öreg ügyvédnél?</p>
				<p>- Aki harmadnapra, miután a főorvos általvette, meghalt? - vágott közbe Kálmán -
                  beszéltem előbbi orvosával, s azt mondá, hogy miután a betegség gyógyíthatlan volt
                  és látta, hogy a beteg szörnyen kínlódik, azért hítta az aleopathákat, mert ő maga
                  gyenge orvosságaival talán még egy hónapig se tudta volna megszabadítani
                  fájdalmaitól. Az aleopathiával sebesebben ment.</p>
				<p>E megtámadás erősebb vala, semhogy azt sebészünk még tulajdon betegétől is
                  eltűrhette volna. Meggyőződve tudománya hasznairól, mint meggyőződve csak az
                  lehet, ki belőle évenkint háromszáz forint biztos fizetést, szabad lakást és a
                  látleleteknél nem egy szép mellékkeresetet húz, meggyőződve tudománya valóságáról,
                  mint ki oskolakönyvein kívül az orvosi tudományról mást nem olvasott, s ki a
                  biblia ellen felhozott kételyeket félig sem tartá oly vétkeseknek, mint ha valaki
                  amazok ellen szólt: Serer mondhatlan bosszúval s megvetéssel tekinte maga körül,
                  főképp az öreg Jánosra, kinek örömében, midőn a feldsert megtámadva látá, egész
                  képe ragyogott, s ki fejével s minden tagjaival helybenhagyást integete, leginkább
                  Kálmán érthetőbb tréfáira. - De hát van-e abban csak mákszemnyi ész, mit a
                  homoeopathák tesznek? - szólt végre a megtámadott; - egy felnőtt erős ember
                  megbetegszik, például egész tál kocsonyát felfal s gyomrát elrontja, eljő a
                  homoeopatha, s mit ad be? Kérem alásan, mit ad be ily alkalommal? egy csöpp
                  camomilának milliónyi részét. Már kérdem, józan ember hogy foghatja fel eszével
                  ennek hasznát? Egy egész tál kocsonya, és...</p>
				<p>- Igen - válaszolt Kálmán nevetve -, de én azt se foghatom fel tulajdonképpen, ha
                  sok túrós lepényt vagy töltött káposztát ettem s hideglelést kapok, china miért
                  segít?</p>
				<p>- Az igen természetes, hogy a teins úr ezt nem érti - szólt a sebész azon
                  megelégült mosolygással, mellyel tudósok be nem avatottak irányában szólni
                  szoktak -; a teins úr nem járatos az orvosi tudományban, de ez magában igen
                  világos s egyszerű. A chinának van bizonyos ereje, mely a hideglelést megszünteti,
                  semmi sem természetesebb ennél, isten a chinát különösen azon célból teremtette,
                  hogy vele a hideglelést meggyógyítsuk.</p>
				<p>- De honnan van, hogy mikor isten a kolbászt s töltött káposztát, mitől
                  hideglelést kapunk, itt nálunk teremtette, a chinát mégis nem itt hagyá nőni?</p>
				<p>- A teins úr csak enyeleg - monda főcsóválva Serer -, így tudományos dolgokról
                  szólni nehéz; de azt csak nem fogja tagadni senki, hogy ha valamiből oly parányi
                  adag, mint a homoeopathák állítják, oly nagy hatást tesz, többnek még nagyobb
                  hatásúnak kell lenni; s ha egy csöpp camomilának milliónyi része már valakit
                  meggyógyíthat, én, ki három findzsával adok legalább, még többet használok. Amint
                  igaz is, mert a camomillathea jó mennyiségben csudákat tesz.</p>
				<p>- Amint vesszük - válaszolt Kálmán pajkosan -, minden a módtól függ, mellyel a
                  szert alkalmazzuk. Doktor úr egy tekercs boton, egy nagy mogyorófa-padon órákig
                  elülhet minden kellemetlenség nélkül, s mégis ha a tekercsből egy pálca kivétetik,
                  s azt például János bizonyos módon alkalmazza, akkor ámbár előbb az egész
                  mogyorópad rossz hatást nem okozott, úgy hiszem... Mit gondol, János? - szólt az
                  öreghez fordulva, ki mintha már a botot kezében érezné, markát összeszorítva
                  nevetett.</p>
				<p>- Hát én - felelt ez - csak azt hiszem, hogy a homopatica és a - - nem tudom, hogy
                  hívják, mindegy. Ha gyomrom fáj, bort iszom, s mikor a kulcsárnak tüdőgyulladása
                  volt, a gazdasszony paprikás pálinkát adott be neki, s mi is csak meggyógyultunk.
                  Életünk isten kezében van, mint a tiszteletes mondja, s ha valaki nem érte el
                  végső napját, azt megtartja, ha száz doktort hína is.</p>
				<p>Nem tudom, mik lehettek volna János e merész szavainak következései, ha a sebészt,
                  kinek mérgében szemei szikráztak, éppen midőn szólni akart, a teins alispánné
                  jötte nem szakítja félbe. Melyet észrevéve, midőn kézcsókoláshoz sietett, azonnal
                  a jégborítások s mandulatej csudálatos hatásáról, s miként Ákos már minden
                  veszedelmen kívül van, kezde beszélni.</p>
				<p>Rétyné nem látszott jó kedvében, és sem az orvos, sem Kálmán, ki magát mélyen
                  meghajtá, nem méltattak nagy nyájasságra; azonban Ákos mindig különös hatalommal
                  bírt mostohája fölött. Ez asszony, ki indulatát soha senki irányában nem mérséklé,
                  vele mindig szelíden, vagy legalább udvariasan bánt, s most is, midőn ágya mellé
                  ült, részvéttel kérdé: “hogy érzi magát?”.</p>
				<p>Serer Jánossal friss borításért ment; Kálmán észrevéve, hogy társasága nem
                  kívántatik, az ablakhoz állva a kertbe nézett. Látod-e, Ákos - szólt Rétyné halkan
                  -, mi következik abból, ha az ember ahelyett, hogy tisztújításnál kötelességét
                  teljesítené, lányokhoz jár.</p>
				<p>Ákos hallgatott, de arcai égtek. - Nincs okod magad szégyenleni - szólt Rétyné
                  enyelegve -, Vilma szép leány és... </p>
				<p>- Nagysád! - szólt Ákos feszült kebellel.</p>
				<p>- Vilma - folytatá amaz - csinos leány, s ti, fiatal emberek, hol van egy, ki ily
                  alkalommal kezét nem nyújtaná az után, mi önkényt ajánlkozik. A leánynak dolga
                  becsületére vigyázni.</p>
				<p>Rétyné szavai enyelgők, szinte nyájasak valának, mégis volt valami a hangban, mi
                  Ákos egész vérét arcaiba hajtá, s az asszony maga, noha meglepettnek tetteté
                  magát, igen is jól tudá az ifjú felgerjedésének okát, midőn ez remegő hangon
                  szóla: - Nagysád kérem, egy szót se többé ily hangon; Vilma...</p>
				<p>- Igen csinos kis leányka - mondá az asszony, mindig enyelegve, de úgy, hogy
                  idegen is észrevehette volna a keserűséget, mely szavaiban rejtezett -, kissé
                  kegyesebb, mint gondoltam, de végre ez anyjának gondja, ily leányok, kik úriasan
                  neveltetnek, mindenféléket vesznek fejökbe. Tengelyi meggondolhatta volna maga is,
                  hogy e nevelés nem jegyző leányának való.</p>
				<p>- Vilma mátkám! - szólt Ákos, erőt véve magán, s mennyire lehetett, nyugodtan.</p>
				<p>- Mátkád? - Rétyné nevetésre kényszeríté magát. - És hányadik, ha szabad
                  kérdenem?</p>
				<p>- Az első - szólt nyugodtan az ifjú -, s arra esküszöm, az utolsó is. - S Rétyné
                  lesüté szemeit a nyugodt, elhatározott tekintet előtt, mellyel Ákos reá
                  nézett.</p>
				<p>- Lázban beszélsz? - szólt végre a lehetőségig nyájasan mosolyogva - Vilma Rétyné!
                  s ily történet után!</p>
				<p>- Ha Vilma mátkám - szólt Ákos folyvást mostohájára függesztve szemeit -, nem
                  látok semmi rendkívülit a történetben.</p>
				<p>- Ha feleséget vész magadnak, mondá apám sokszor testvéremhez - szólt Rétyné -, ne
                  végy soha olyat, ki lakodalom előtt becsületénél inkább szeret, nehogy a lakodalom
                  után mást még náladnál is inkább szeressen.</p>
				<p>- Nagysád - szólt Ákos, összevonva szemöldeit -, ne becstelenítse nemét s önmagát
                  azáltal, hogy becsületes leányról így szól.</p>
				<p>- Persze becsületes leány, hisz Ákos ott van éjjel tizenkét óráig, s megölne
                  mindenkit, ki kétkedni merne.</p>
				<p>- Méltóztassék - szólt Ákos keserűen -, jövendőbeli menyéről miért ne szólhatna
                  kedve szerint?</p>
				<p>- Menyemről? s tudod-e, hogy Tengelyi nemessége is kétségbe vétetett?</p>
				<p>- Tudom! Ha Vilma nőm, nemességre nincs szüksége többé; egy okkal több, hogy nőül
                  vegyem.</p>
				<p>- Tengelyinek, mint mondja, irományai vannak, melyekből nemességét
                  bebizonyíthatja.</p>
				<p>- Voltak - szólt Ákos, élvezve a zavart, s aggodalmat, mely mostohája képén
                  látszott -, az irományok elraboltattak. A Tengelyi családnak nincs többé senkije,
                  kire támaszkodhatik, mint én, de reám számolhat.</p>
				<p>- Hisz azt hallám - szólt Rétyné, s arcának kifejezése látszólag változott -, hogy
                  a rablás nem sükerült, s Tengelyi irományai nem jöttek a zsiványok kezeibe.</p>
				<p>- Sőt éppen ellenkezőleg - válaszolt Ákos, ki mostohájának fölgerjedését észrevevé
                  -, a pénz s minden egyéb visszakerült, csak az irományok vesztek el.</p>
				<p>Rétyné arcain öröm sugárzott, melyet minden erőlködése mellett; Ákos előtt egészen
                  eltitkolni nem tudott, midőn kérdé: - Kik lehettek a tolvajok?</p>
				<p>Ákos, ki az egész idő alatt szemeit nem fordítá el mostohájától, mondá, hogy az
                  egész falu véleménye szerint a rablás Viola által követtetett el. Mire Rétyné
                  sietve fölkelt, s mondván, hogy még valami sürgetős dolga van - elsietett.</p>
				<p>Kálmán, ki a beszélgetésnek csak utósó részét hallá s maga is észrevette a
                  változást, melyet a rablásróli hír Rétynére tett, bámulva nézett utána. Ákos,
                  felülve ágyában fejét csóválva egy percig gondolkozott. - Kálmán! - szóla végre -
                  mondád, hogy Tengelyi a rablás bujtogatójának mostohámat tartja?</p>
				<p>- Majdnem világosan mondta.</p>
				<p>- És azt hiszed, hogy a rablást Viola követte el?</p>
				<p>- Viola vagy a zsidó, és ennél nem találtak semmit.</p>
				<p>- Tudja az ég, én alig hihetem - szólt Ákos, fejét rázva. - De ha az irományok
                  Violánál vannak, ő visszaadja, annyi bizonyos.</p>
				<p>- Kétségen kívül, ha fojtásnak nem használta el.</p>
				<p>- S te minap mondád, hogy Viola gulyástoknál többször megfordul. Tudod-e, mit?
                  Nyargalj oda mindjárt, mondd meg neki, hogy Violát keresse fel, ha az irományokat
                  visszahozza, ígérj neki s Violának akármit. Tudod, Kálmán, az átkozott seb miatt
                  magam nem mozdulhatok - szólt haragosan bekötött kezére tekintve -, életem
                  boldogsága függ tőle, kérlek, siess.</p>
				<p>Kálmán, ki azalatt kalapját s bekecsét siettében alig tudá föltalálni, homlokára
                  csapva szidni kezdé magát, hogy is nem jutott ez régen eszébe! - A gulyás által
                  bizonyosan megkapjuk az írásokat - szólt, s megszorítva barátja ép kezét,
                  elsietett.</p>
				<p>Ákos égő homlokát fejére támasztva ült ágyában. “Ha ez igaz volna!” - szólt
                  magában, s szomorú gondolatokba merült, melyekből csak János ébreszté őt fel, ki
                  friss borítással jött s beszélé, hogy a nagyságos asszony azóta mindig
                  Macskaházynál van. Rövid idő múlva Kálmán lovának kopogása hallatszott s a kocsi
                  zörgése, melyet az alispánné, nem tudni miért, mihelyt Ákostól kijött, újra
                  befogatni rendelt, s melyen most Macskaházy elindult.</p>
			</div>
			<div type="chapter">
				<head>18</head>
				<p>Sírva vigad a magyar, így szól a közmondás; miért is vigadna másképp? Ha az
                  ősöknek arcvonásai ivadékról ivadékra fenntartják magukat: bámulhatjuk-e, ha azon
                  kifejezés is, mely az eldődök vonásainak életet adott, szinte átszáll a késő
                  unokákra? S hajdanában a magyarnak annyi oka volt sírni! Más nemzeteknél az újabb
                  kor meggyógyítá a múltnak sebeit. A népdal majdnem mindenütt megtartá a bús
                  melódiát, mely oly korban támadott, midőn az elnyomott népnek érzelmei nem
                  lehettek egyebek, mint szomorúak; de nálok régen vígabb szavak tétettek az
                  előbbiek helyébe, vagy legalább az énekesnek vígabb hangja feledteti a dalnak
                  valódi jellemét. Nálunk alsóbb osztályainknak nincs okuk vígságra a jelenben sem,
                  s a dal szomorúan hangzik most is, mint azon napokban, midőn Budának falain
                  félhold uralkodott. Hisz vannak emberek e hazában, kik csak falujok viszonyait
                  ismerve, nemigen gyanítják, hogy ez ország, mióta a törököt elűztük, változáson
                  ment keresztül, s a jobbágy, midőn füstpénz forintját a kastélyba viszi, a török
                  garasra emlékezve, félig sem borzadhat annyira a múlttól, mint azok, kik egy
                  századdal ezelőtt, végső krajcárig letisztázva hazájok iránti tartozásukat, azért,
                  mióta a töröktől megszabadultunk, adót nem ismernek. A komorság, mely a magyar
                  népet jellemzi, azonban meggyőződésem szerint, történetén s jelen állásán kívül
                  még vidékünk szomorú jellemének tulajdonítható. Ki az, ki e hon rónáin
                  végigtekintve meg tudná tartani vidámságát? Az őserdő, mely e tájakat talán egykor
                  eltakará, rég kivágatott, s az áthatlan növényfátyol, mellyel e föld szűz testét
                  egykor takarta, az ember fejszéje alatt eltűnt, de helyette csak pusztaságot
                  találunk. Ha más országok lakója a vidéken körültekint, mennyi van, min szíve
                  örülhet! Mindenfelől házak, fák, kerítések, viruló vetés, mindenütt valami, mi őt
                  eldődeinek munkásságára emlékezteti, mi új, elevenebb szorgalomra inti, hogy mint
                  ők, úgy ő munkája által földi létének nyomait hagyja maga után. Pusztáinkon csak a
                  határhalmok intenek arra, hogy e föld egyesek által tulajdonnak neveztetik, noha
                  alig tudjak, lehet-e azt tulajdonnak nevezni, mi csak abban áll, hogy másokat
                  valaminek használatától kizárunk, s nem abban, hogy vele magunk élünk, s az
                  általános elhagyottság, a munkátlanság csendje, mely e tájakon elterül,
                  szomorúsággal tölti lelkünket. Hány ivadék tűnt el e határokon anélkül, hogy
                  létének nyomát hagyná maga után! S az átmenő miként ne emlékeznék, hogy egykor
                  sírjába fog szállni ő is, eltűnve a nagy róna alatt, nyom nélkül, mint az, kit a
                  határtalan tenger habjaival elborított.</p>
				<p>Ha ily vidéket - pedig a mondottak szóról szóra illenek Tiszarét egész környékére
                  - novemberi nap szürke világításában látunk, a szív akaratlanul szomorú
                  sejdítésekkel telik el.</p>
				<p>Dél rég elmúlt, midőn Zsuzsi, Liptáknétól kísérve a falut elhagyá. A külcsárdánál
                  egy ideig pihenve megálltak, s a fiatal asszony, kis poggyászával hóna alatt,
                  melyben férjének kevés eleséget vitt, magánosan haladott Kislak felé, hol a
                  gulyásnál Violáról valamit hallani remélt. A gulyás tanyája Tiszaréttől jó
                  kétórányi járás, és Zsuzsi, ha néha mély gondolataiból feleszmélt, érzé
                  betegségéből visszamaradt gyengeségét. Nemegyszer ült le fáradtan, s ha ilyenkor
                  szemeit körüljártatva a nagy pusztaságot látá maga körül, és magát rajta oly
                  magánosan, oly elhagyatva, a nagy csend, melyben önlélegzését hallhatá, rémüléssel
                  tölté lelkét. Eszébe jutott, hogy a napokban farkasokról hallott beszélni, eszébe
                  jutottak gyermekei, férje, ki talán e pillanatban új veszélyben forog, s ismét
                  útnak indult, nem új erőt, hanem új nyugtalanságot érezve szívében, mely annyival
                  inkább növekedett, mennyivel inkább érzé, hogy célját jelen gyenge állapotában a
                  nap leszállta előtt el nem éri. Egyszerre lódobogás ébreszté fel ábrándaiból,
                  lelkén a gondolat villant át, hogy Violája száguld utána; dobogó szívvel fordult
                  meg, de a lovas Kálmán vala, ki gyorsan hazafelé nyargalt. Így ért a kőfeszületig,
                  mely a kislaki határon áll, s noha romlásnak indult, mióta a pápista
                  földesasszony, ki azt részbirtoka mellett felállíttatá, meghalt, lépcsőkövén a
                  vándornak nyughelyet nyújta. E kereszt mellé ült Violáné. Eszébe jutott, hogy hány
                  szerencsétlen térdelt e lépcsőkön, hány panaszlá itt keserű bajait annak képe
                  előtt, ki földünkre szállt, csakhogy az emberi szenvedéseket egész keserűségökben
                  ismerni tanulja; hány kelt fel vigasztalva e feszülettől, s a kálvinista asszony
                  lelkén a pápista keresztnél azon nyugalom terült el, melyet nem egy vagy más
                  vallásos rendszer, hanem csak az isten által jobb emberek keblébe teremtett
                  vallásos érzemény ad, s melyet sok, ki egyes vallások tanai felett könyveket írt,
                  talán sohasem ismert életében.</p>
				<p>Az asszony felkelt, hogy tovább menjen, midőn egyszerre nevén szólíttaték. A hang
                  ismerős vala, de nem annyira, hogy első pillanatban tudná, kitől jő, s midőn
                  megfordulva Cifrát látá, ki a kereszthez támaszkodva fejével köszöntést
                  integetett, Zsuzsi visszaijedt. Mióta Cifrát először látta, mindig borzadással
                  tekinte reá. Ismerte alávalóságát, tudta, hogy minden kegyetlenség, mely Viola
                  cinkosai által elkövettetett, ez embernek műve, s az egész szeretet, mellyel
                  férjéhez viseltetett, sokszor nem vala elég erős legyőzni undorodását, ha őt ennek
                  társaságában látá. Viola is egy idő óta gyanakodni kezde ezen társa hűségén, s
                  többször mondá, hogy még júdásává lesz. Mindez összevéve megmagyarázza a
                  borzadást, mellyel a szegény asszony a zsiványra nézett, midőn ez furkós botjára
                  támaszkodva, különös mosolygással, mely arcának még csúnyább kifejezést adott,
                  kérdé: hová megy?</p>
				<p>Violáné felelt, hogy a kislaki gulyáshoz.</p>
				<p>- Ugye férjedet keresed? - szólt a másik, bundáját vállán igazítva - a gulyás
                  talán tudni fogja. Mi újság nálatok a faluban?</p>
				<p>- Hát nem tudja kend? - szólt Violáné, szemeit a szólóra szegezve - azt mondják
                  pedig, kend is ott volt férjemmel.</p>
				<p>- Violával? Hát a faluban volt?</p>
				<p>- És kend nem tudna semmit a rablásról, mely a nótáriusnál tegnap éjjel
                  történt?</p>
				<p>- Hát kirabolták? - szólt nevetve - no, mit mondtam? Mihelyt hallám, hogy Violának
                  szabad járata van a házhoz, előre mondtam, hogy rablás lesz a vége. Oly legény,
                  mint Viola, nincs három megyében, vele nem lehet tréfálni.</p>
				<p>- Nem beszéljen kend ilyeket. Esküdni mernék, nem Viola követte el a rablást.</p>
				<p>- Meglehet, én nem tudom. Hát ki lett volna? - szólt Cifra egykedvűen.</p>
				<p>- Az egész falu mondja, hogy kend.</p>
				<p>- Az egész falu? Peti cigány talán? - kérdé Cifra, lángoló szemeit az asszonyra
                  szegezve.</p>
				<p>- Petit nem láttam, mióta Porvárra ment, de a kovács, ki kendet űzőbe vette, az
                  egész falu, mondom...</p>
				<p>- Az egész falu bolond, és a kovács még bolandabb, ha olyvalakit vett űzőbe, akit
                  Cifrának gondolt. Ha én lettem volna, nem sokat locsogna merészségéről. Éjjel
                  minden macska fekete, szeretném tudni, miről ismert meg, talán bundámról - tevé
                  hozzá nevetve s bundáját vállára húzva -, az sem piszkosabb másénál. Sok jó
                  szerencsét! mennem kell. - S a zsivány az úton, mely a kereszt mellett Garacs felé
                  fordul, fütyörészve tovább ballagott. Zsuzsi soká nézett utána. Miután elindult,
                  kis idő múlva kocsizörgést halla, s látá a hintót, melyen Macskaházy szinte Garacs
                  felé hajtatott. Mikor a hintó Cifrát utoléré, kit Violáné időről időre
                  visszafordulva szemmel követett, megállt, a bennülő rövid ideig a zsivánnyal
                  beszélgetett, azután ez hátul a bakra ülvén, a kocsi tovább haladt.</p>
				<p>Zsuzsi bámulva kettőzteté lépteit; de már sötétedni kezde, mikor a tanyához
                  közelgett.</p>
				<p>Itt az öreg gulyást, s Petit találta. - Nem láttad-e Cifrát? szólt emez
                  nyugtalanul, ki midőn az asszonyt meglátá, társával eleibe jött.</p>
				<p>- Igen - felelt Violáné.</p>
				<p>- És hol?</p>
				<p>Violáné elbeszélé egész találkozását, mialatt Peti arcain, főképp midőn hallá,
                  hogy Macskaházy Cifrát kocsijára vevé s Garacsra hajtatott, a legnagyobb
                  kétségbeesés vala látható.</p>
				<p>- Mindennek vége van! - szólt végre, kézével homlokára csapva - hogy is szólhatott
                  kend Cifrával Violáról? Most ha jókor nem jövök, elfogják.</p>
				<p>- De az istenért, mi történt? - kérdé az asszony remegve.</p>
				<p>- Nincs időm, István mindent elbeszél, én itt egyenesen a legrövidebb úton futok a
                  sz.-vilmosi erdő felé. Ha kendnek lovai elérkeznek, hajtson lóhalálba. Tudja a
                  helyet, talán még előbb jövünk, mint a szolgabíró emberei. A Tisza, hála istennek,
                  még az idén nem öntött ki. Az istenért, ne kímélje lovait, István.</p>
				<p>S a cigány sebes ügetéssel Sz.-Vilmos felé sietett.</p>
				<p>Violáné, ki Peti s az öreg gulyás szavaiból észrevevé, hogy férje veszedelemben
                  forog, remegő hangon kérdezé: - Mi történt?</p>
				<p>- Még eddig semmi, légy nyugodtan Zsuzsi - mondá emez -; ha valami történik,
                  felakasztom magam, de csak miután Cifrát izmokra téptem.</p>
				<p>- De mi történt? az istenért, mondd el könyörületességből - sóhajta Zsuzsi, midőn
                  a házba lépve, hova éppen értek, a tűzhely melletti padra ereszkedett. Az öreg
                  gulyás nem kevés káromkodással önmaga ellen elmondá a dolgok helyzetét, mely
                  Violára nézve éppen nem vala megnyugtató. Mindjárt a rablás után, melynek valódi
                  történetét Violáné a gulyástól hallá először, férje lóháton a tanyához jött, s
                  Istvánnak, kinél az egész banda majdnem naponkint megfordult, meghagyá, hogy ha
                  Peti, kit ide rendelt, vagy hívei közől másvalaki őt keresné, a sz.-vilmosi
                  erdőbe, szokott rejtekéhez utasítsa, hol, míg a rablás által okozott lárma tart, s
                  Tengelyinek az írásokat valami módon vissza nem szolgáltatja, rejtve fogja magát
                  tartani; kérvén egyszersmind, hogy ez alkalommal pár napi eleséget küldjön
                  számára. A gulyás Cifra árulásáról még mit sem tudott. Viola sietségében
                  megfeledkezett felőle szólni. Petivel, mióta ez hallgatódzva az árulásnak nyomába
                  jött, a gulyás nem találkozott, és semmi sem természetesebb, mint hogy midőn
                  Cifra délután a tanyához jött s Violáról kérdezősködött, István egy kulacs bort s
                  pár font húst adva kezébe, őt a sz.-vilmosi erdő rejtekéhez utasította. Csak egy
                  órával később, midőn Peti megérkezett, ki a rablásnál Violától könnyebb szaladás
                  végett elvált, hallá, hogy árulóra bízta titkát. Azok után, miket Violáné tulajdon
                  szemeivel látott, Cifra szándékáról nem lehete többé kétség, s a szegény asszony
                  meggondolva minden körülményeket, kétségbeesve ült ott a padon, a fájdalomnak azon
                  nemébe merülve, melynek az ég könnyeket nem adott vigasztalásul.</p>
				<p>Két óra múlt, hogy Cifrát s Macskaházyt látta, Garacs a sz.-vilmosi erdőhöz
                  félórával közelebb, a főbíró házánál kész lovaskatonák s kommiszáriusok - s ők
                  gyalog miként érhetnének előbb Viola rejtekéhez, hogy neki hírt vigyenek? Itt nem
                  vala mit reményleni! -</p>
				<p>- Csak szekerem jőne már - szólt a gulyás, háza elébe menve. - Beküldtem a faluba
                  két óra előtt, s mégse jő. No, várj, átkozott fattyú! Ha lovaimhoz juthatok, még
                  idején ott leszünk. Azok a szolgabírák sem sietnek úgy, mint kend, Zsuzsi lelkem
                  gondolja, főképp most restelláció után. Ki tudja, otthon van-e már? Igaz, Peti
                  mondta, hogy a főispán hazaküldte. De átkozott én magam is. Hogy az ördög
                  harmincháromszor leütött volna menkő teremtésével, mikor számat tátottam az előtt
                  a gazember előtt! Na, ne félj semmit, Zsuzsi lelkem, jókor jövünk még, meglásd,
                  nincs jobb lova senkinek. De ki is gondolta volna, hogy Cifra ily gazember lehet,
                  harminc esztendeje, hogy zsivány, s még ő árulkodik, no várj, várj! Mindjárt Cifra
                  után Kálmán úrfi volt itt, s elbeszélte, hogy a nótáriusnak írásai vesztek el, s
                  kért, hogy szerezzem vissza, hogy mondjam meg, hol van Viola; az istenre kért s
                  hozzá káromkodott is, s én nem mondtam neki egy szót, csak azt ígértem, ha
                  Violával valamikor véletlenül találkozom, majd szólok vele; s ennek a kutyának
                  mindent elmondok. De - kiálta föl, midőn baltáját s bundáját, egy sebesen közelgő
                  kocsi zörgését hallva, felkapta - itt vannak lovaim.</p>
				<p>A kis szekér, két izmos sallangos sárgával a konyhaajtó előtt állt meg. - Úgy,
                  Zsuzsi, jer, ülj hátra a kocsiba, s takard be magadat jól - szólt Violánét
                  szekérre emelve -, te pedig lódulj - mondá kocsisának, kit, kezéből kivéve
                  gyepőit, üléséről lelökött -, majd adok én neked kocsmában mulatozni.</p>
				<p>S a lovak száguldva megindultak a mezőn. A szekér csengő zörgése nemsokára
                  elhangzott, s a kuvaszok, kik utána futottak, rég elhallgattak, csak Bandi kocsis
                  állt még előbbi helyén, minden sötétség dacára, mely a téren elterjede, a távozó
                  szekér után bámészkodva. - Istók bácsi - szólt, fejét, mely nem éppen nyájasan
                  érintetett, vakarva -, talán csak nem lopja el Viola feleségét, hiszen nem
                  marha!</p>
			</div>
			<div type="chapter">
				<head>19</head>
				<p>Vándor! Ha Taksony megye tiszai járásába igazságot jöttél keresni - s miért ne
                  tehetnéd ezt? miután a jámbor igazság sokszor úgy elbúvik előttünk, hogy az egész
                  világot kikutatnók utána - s Garacs helységéhez jössz: húzd le saruidat! Így
                  kezdhetném e fejezetet, ha - mint sokan kívánják - azon pátoszhoz emelkedni
                  tudnék, mely újabb időben legjelesb magyar műveinket - mert bennök úgyis semmi
                  természetes helyén nem áll - csaknem fordíthatlanokká teszi. De szerény író
                  létemre, egyszerű gondolataim kimondására is alig találok szavakat. A gazdagokat,
                  kik minden tárgynak három substantivumot találva, mindeniket három adjectivum
                  kíséretében küldhetik a világba, s trópusaik és figuráik gazdag tárházában
                  felhalmozva tartják beszédök ékességeit - csak irigyelhetem, de példájok
                  követésére nem érzek erőt magamban, s azért visszatérek egyszerű elbeszélési
                  modoromhoz. Igen, olvasóm, ha Garacsra jössz, hová történetemmel átmegyek, húzd le
                  saruidat; nem azért mondom, mert e falu Nyúzó Pál főbíró úr lakhelye, s főképp ha
                  járásában tartózkodol, neked szent hely, melyet így kellene megtisztelned; nem is
                  azért, mert sz. Ágoston szerint még vallási tárgyaknál is, minő a böjt, legjobb
                  azon helynek szokását követni, melyen tartózkodunk, s Garacson az egész világ
                  mezítláb jár; hanem minden magasabb szempontokat mellőzve, hogy jó bagaria csizmát
                  húzhass lábaidra, mik nélkül őszi időben, mint most, az utcán végig nem
                  mehetsz.</p>
				<p>Valamely történetfilozófiában olvastam - nem mondhatom hamarjában, melyikben, mert
                  volt idő, midőn még nem tudva, hogy az emberek a történetben, mint minden
                  tudományban, csak azon igazságokat keresik, melyeknek éppen hasznát vehetik, sokat
                  foglalatoskodtam ily munkákkal -, valamelyikben tehát, a sok között, mondom,
                  olvasám, hogy a föníciaiak csak annak köszönhetik a hajózási tudományban tett nagy
                  haladásaikat, mert mindazon anyagoknak bőségében voltak, melyek a hajózásra
                  szükségesek. Aki csak egyszer Garacson volt, meggyőződhetik ezen állítás
                  helytelenségéről. Soha emberek a plasztikai művészetekre kedvezőbb helyen nem
                  lakhattak. A föld a legtisztább agyag, az egész utca olyan, hogy belőle mintázni
                  lehetne, ahová lépsz, lábad legszebb lenyomata visszamarad, úgy, hogy mihelyt a
                  föld megszárad, rézöntéseket tehetnél nyomaid után; valóságos lelke a sárnak, mint
                  mondani szokták: s mégis szobrászt, sőt még egyetlenegy fazekast sem találhatni a
                  faluban. És aztán higgyen az ember a tudósoknak! Egy öreg ösmerősöm van,
                  főőrmester volt egykor az inszurrekciónál, valahányszor őt Bécs felől kérdi
                  valaki, alázatosan megvallja, hogy ott nem volt; de említsd csak Párizst, Rómát,
                  Lisszabont, Konstantinápolyt: s egész órákig fog szólni az egyes utcákról s
                  piacokról s a boldog napokról, melyeket ott töltött. Úgy látszik, tudósaink néha
                  őt utánozzák. Ha a jelen pillanat- s óriási mozgalmairól szólunk velök, megvallják
                  alázatosan, hogy nem tudják, mit jelentenek; de csak menjünk pár századdal vagy
                  ezreddel hátrább, s minden csupa világosság, a legkisebb tettnek legparányibb
                  indoka, az eszmék sorozata, az érzelmek minden következései, előttök semmi rejtve
                  nem maradhatott. Ha kérdenéd: mi lehet oka, hogy Pharao hét vastag s éppannyi
                  sovány tehénről álmodott? talán volna tudós, ki értekezésben elmondaná az
                  aegyptusi király vacsoráját, melynek ez álom tulajdonítható. Szegény népek!
                  éltetekben politikusok próbálják rajtatok teóriáikat, s ha kihaltatok, eljő a
                  történetbúvár, s ismét teóriáira használ fel. Nincs mit irigyleni sorsotokon!</p>
				<p>Eltértem! Ne vedd rossznéven, nyájas olvasó; tudod, régi szokásom, s azonkívül az
                  író kötelességeihez tartozik a tárgyakhoz alkalmazni modorát, s Garacsról szólva
                  miként ne élnék egyes kitérésekkel? A főbíró lakhelyének épp az vala legkitűnőbb
                  jelleme, hogy benne egyenes úton senki sem járhatott, annyira összevissza álltak
                  az egyes házak, annyira tekervényesen kígyózott a majd keskeny, majd szélesebb
                  tér, mely utcának neveztetett, s mely e címet legalább annyira megérdemli, mintha
                  azon jobbágylakásokat, melyek között elnyúl - házaknak nevezzük; mert ha az adó,
                  mint Angliában, az ablakok vagy kémények száma szerint vettetnék ki, az egész
                  faluban nehéz lenne egy házat a közterhek alá vonni, talán ez az ok, hogy Garacson
                  csak füstpénz követeltetik.</p>
				<p>Taksony megye nem tartozik azok közé, melyeknek falui jólét s kényelem
                  tekintetében nevezetesek, s az angol farmer nem sok gazdaházat találna, melynek
                  sárból tapasztott falai s vasvillával felhányt szalmafedele alatt magát jól
                  érzené; - s mégis Garacs nyomorult kinézésben jóval meghaladta szomszédait.
                  Akaratlanul elszomorodtál, ha a rongyosfödelű s roskadó kunyhók közt áthajtattál s
                  a halvány, beesett arcú népet látád, mely a falut lakta, s mely úgy látszik, soha
                  e határok között jól nem érzi magát, míg egyenkint a falu túlsó oldalán bekerített
                  helyre kivitetik, a keresztjei alatt először pihen meg, mióta e földre jött. Maga
                  a templom - e palotája azoknak, kiknek a földön csak kunyhók jutottak, melyre a
                  nép máshol büszkén tekint, melyet virágokkal s zöld ágakkal ékesít, mint tulajdon
                  házát soha nem - itt roskadófélben áll. Az alacsony falak, melyeket a rohadt
                  zsindelyzet az eső emésztő hatalma ellen rég nem óvhatott már, csak támaszok által
                  tartatnak fel a végső süllyedéstől; a torony, mely a templomnak bemenetelül
                  szolgál, több helyen szétrepedve, alig bírja csak a kettős vaskeresztet is, mely
                  magas födelén inkább csügg, mint áll, a harangok rég levétettek s külön faálláson
                  függnek. Minden pusztulásnak indult, minden a szegénység nyomait hordja magán,
                  mintha a vallás, mely az embereknek vigasztalásul adatott, e roskadó födél alá
                  azért vonult volna, hogy híveiben kielégíthetlen vágyakat ne ébresszen. A
                  templomot s paplakot, mely (ha lehet) még szegényebb állapotban áll mellette -
                  három oldalról tó környezi, benőve náddal és sással, hátul egypár lelkésznek
                  szerény emlékköve áll, s ha véletlenül vasárnap jössz ide, mikor éppen
                  harangoznak, míg a tóban a békák örökös dalukat szomorúan tovább zengik, s a falu
                  szegény lakói rongyosan, roskadó templomukba zarándokolnak: szomorúság lepi meg
                  szívedet, melynek kifejezésére talán alig találhatnál szavakat. Garacs örömtelen
                  hely egész éven át, de csak vasárnapon, ez áldott ünnepen, melyet isten az
                  embernek öröm- s pihenésre rendelt, érzed e nép egész nyomorúságát.</p>
				<p>Azonban csak egyik oldalát láttuk a képnek, és sérteném azon igazságot, mellyel
                  mint író az olvasónak tartozom, ha nem említeném, hogy ugyanezen falu magasabb
                  szempontból, azaz azon födeleket tekintve, melyek itt-ott a sárkunyhók felett
                  emelkedtek - egészen más, sőt valósággal úrias kinézést mutat. A Garacsiak,
                  Bámériek, Andorfiak, Nyúzók s nem tudom, hány úri család, mely e helységnek
                  leányágat illető birtokába jutott, szebbnél szebb kúriákat építének, s habár
                  ezeknél is az utcán talált építési anyag vagy legfelebb vályog használtatott: az
                  ellentétnél fogva, melyben e magasabb épületek a falu kunyhóival álltak, szinte
                  paloták között képzeléd magadat, s a sok oszlopzat, mely, mint tudva van,
                  klasszikai ízlésünknél fogva minden nemesi kúriának főjellemei közé tartozik, néha
                  Hellásra, főképp Spártára emlékeztetett, hol, tudjuk, a heloták száma a
                  polgárokét mindig felülmúlta. Azon vastag könyvekben, melyeket diákul a jog
                  testének szoktunk nevezni (e test lelkének természetéről tudósaink sokat vitáztak
                  anélkül, hogy tisztába jöhettek volna; még halhatlansága sem állíttatott minden
                  kételyen fölül), van egy törvény, mely szerint a földesúr, ha gyermekei közül
                  egynek lakásul belső telket nem adhatna, egyes jobbágyteleknek kibecsülésére
                  jogosíttatik föl. Nincs is semmi természetesebb, mint hogy földesuraink, mind
                  jobbágyaik, mind gyermekeik apái lévén, közöttük úgy osztják fel földeiket, mint
                  nekik tetszik; s ha Garacson e törvény szorgalmatosabban követtetett is, mint azt
                  a jobbágyok talán kívánták: legalább a természetnek azon rendelése, miszerint az
                  ember főfeladata nemesíteni az anyagi világ adományait, e közbirtokosok által
                  annyira teljesíttetett, hogy alig lehetett nemtelen földet találni e falu határai
                  között. A garacsi nemesség a szabadföld eszméjét rég valósítá birtokában, még
                  mielőtt az hírlapjaink által megpendíttetett, s a jobbágy szabad költözködhetési
                  joga annyira nem vétetett kétségbe senki által, hogy nem egy parasztcsalád
                  vándorolt tovább, s hogy mindenét magával vihesse, még szekérről sem kelle
                  gondoskodnia.</p>
				<p>E kúriáknak, melyek a helységre ily jótékony hatást gyakoroltak, legszebbike
                  kétségkívül Nyúzó főbíró úr lakháza volt, s olvasóim Garacson - ha nekik kalauzul
                  nem szolgálnék is, látva a szépen kijavított kerítést, a mérgeszöldre festett
                  falat, melyen hat ablak nyílik, s melynek színét a tornác gyönyörű kék oszlopai
                  még inkább kiemelik, máshova nem térnének be, mint ide. Igaz, hogy a födélnek csak
                  egyharmada zsindelyeztetett még be, de miután a főbíró ismét három évre
                  választatott, valószínű, hogy a még eddig szalmával fedett kétharmad is nemsokára
                  zsindelyezve lesz; s a kéményből oly vastagon gomolyog a füst, hogy akaratlanul jó
                  vacsorára kell gondolnunk.</p>
				<p>Nyúzó csak körülbelől egy óra óta jött meg Porvárról. A tisztújítás, melyet
                  Tengelyivel együtt hagyánk el, később szokatlan sebességgel folyt le. A nemesség
                  tudósíttatván, hogy Bántornyi emberei között nemtelenek találtatnak, majdnem
                  egyhangúlag ellene fordult, s már tizenkét órakor nagy többséggel Réty kiáltatott
                  ki alispánnak. Neje, ki a Tiszaréten történtekről már valamivel előbb hírt vett,
                  mihelyt ezt hallá, kocsira ült, s Macskaházyval hazafelé hajtatott. Krivérnél,
                  mint másodalispánnál - mert Édesy, ki e hivatalt eddig viselé, önként lelépett -
                  nem volt nehézség; miután pedig azon párt, mely az első tisztviselőknél
                  legyőzetett, itt is, mint közönségesen visszavonult, a tisztújítás ezután csak
                  papmarasztáshoz hasonlíta, s két óra előtt bevégeztetett. Mire a főispán szinte
                  értesíttetvén az állítólag Viola által követett rablásról, a járásbeli főbírót
                  esküdtjével azonnal nyomozás s a rabló üldözése végett kiküldé.</p>
				<p>A taksonyi főispán tehát - így csalódik a hatalom e világon - a főbírót
                  esküdtjével együtt pandúrok s biztosok kíséretében hihetőképp Tiszaréten képzeli;
                  mi, belépve szobájába, nyugodtan, nagy tölgyasztala mellett találjuk az érdemes
                  férfiút, s ha Kenyházi esküdt mellette nem ül, talán alig jutna eszünkbe, hogy a
                  főbírót hivatalos kiküldetésében látjuk. A két férfiú mozdulataiban, melyekkel
                  poharakat töltöttek s tálakat ürítettek ki, nem volt semmi, mi arra mutat, hogy
                  zsiványok elfogásában járnak el. Olvasóim ezen bámulnak talán; ha azonban
                  meggondolják, hogy éppen tisztújításról jövünk, melyen Nyúzó három évre ismét
                  főbírónak választatott, s hogy a német közmondás: mely szerint új seprők legjobban
                  sepernek - nálunk sokszor megfordítva áll, a seprők közt épp akkor tapasztaltatván
                  legtöbb szorgalom, midőn azoknak megújítása kívántatik -, bizonyosan nem bámulnak
                  annyira, mint sok más dolgon, főképp ha azon számos okot meggondolják, mely
                  érdemdús tisztviselőnket arra bírá, hogy Tiszarét helyett, hová küldetett,
                  egyenesen haza, Garacsra menjen.</p>
				<p>Mindenekelőtt Nyúzó, hogy a főispán iránti tiszteletét s hivatalos buzgóságát
                  tanúsítsa, még mielőtt megebédelt, indult el hivatalos útjára; miután pedig minden
                  mozgás s így az is, melyet a kijelölt tisztviselő a kortesek vállain tesz - az
                  étvágyat neveli, ki kívánhatná igazságosan, hogy a tiszaréti járás törvényes
                  bizonysága éhgyomorral egész Tiszarétig hajtasson s ne menjen inkább Garacsra, mi
                  Porvárhoz jó másfél órával közelebb fekszik? Írva áll a szentírásban, hogy
                  boldogok, kik éheznek és szomjúhoznak az igazság után (talán ez oka, miért
                  tartatik hazánk, hol ily szomjúságra annyi alkalom van, némelyek által a világ
                  legboldogabb országának); - de hogy az is boldog állapot, ha maga az igazság, vagy
                  mi ugyanaz: ha azok, kikben az igazságot személyesítve látjuk - éheznek, az nincs
                  megírva sehol, s Nyúzó miért tenné magán az első kísérletet? Azonkívül Pista és
                  János pandúrok Garacson, a biztos hihetőképp Sz.-Vilmoson vala, s azután, mint
                  Kenyházy esküdt úr igen helyesen megjegyzé, a teins vármegye csak nem kívánhatja,
                  hogy ők magok fogják el Violát? Esteledett, s ily időben ildomos ember - főképp ha
                  neki, mint Nyúzónak, egy egész banda bosszút esküdött - zsiványt inkább kerül,
                  mint keres; végre - s ez ok a jellemdús tisztviselőkre talán nem volt minden hatás
                  nélkül -, miután az utósó rablás Tengelyin követtetett el, Nyúzó s esküdtje
                  nemigen bánják, ha a gonosztevők csak akkor kerülnek az igazság kezei közé, midőn
                  az elrabolt tárgyak többé kezeik közt nem találhatók. Szóval Nyúzónak száz oka
                  volt, miért nem ment még aznap Tiszarétre, s ki őt ó-bőrszékén, pipával szájában
                  ott látá ülni nagy asztala mellett, melyen már édesapja ítéleteket írt s most két
                  üres s egy megkezdett borcilinder a jelen háziúr foglalatosságait mutatja, míg egy
                  félig felemésztett tál kocsonya, csontig lemetélt sódar s a brinza - miből
                  fájdalom! csak a faedény maradt meg - az ebéd élvezeteire emlékeztetének: nem
                  mondhatá, hogy Nyúzó, midőn hazajött, helytelenül cselekedett. A házban annyi
                  magyar kényelem látszék mindenfelől: magyar ember szíve emelkedett, ha csak
                  körültekintett.</p>
				<p>A kényelemnek, tudva van, első kelléke, hogy semmi utunkban ne álljon. Nyúzó
                  szobája e tekintetben tökéletesen kielégítheté a legtúlzóbb kívánatokat. Az ágy,
                  mely a szoba egyik szögletében állt, nem lehete keskenyebb; egy, hozzá mind barna
                  színre, mind keskenységre, mind arra nézve hasonló szekrény, hogy reá is ruhák,
                  írások, kalap s bot, szóval minden, minek egyéb helye nem volt, halomra hányatott;
                  egy kis asztal az ablakok egyikében; négy bőrszék s egy lábnyi szélességű hasonló
                  pamlag nemigen akadályoztaták a vendég mozdulatait; s maga a nagy asztal annyi
                  különféle dolgokra használtaték - a vendégek nagy része Garacson közönségesen
                  rajta ül -, hogy a helyet, melyet elfoglal, tökéletesen meg is érdemli, mit nem
                  mindenkiről mondhatunk hazánkban. De ha a szabad mozoghatás magyar embernek Nyúzó
                  szobájában jólesett, főképp korunkban, hol Pestet utánozva, faluhelyeken is a
                  bútorok oly összevissza rakatnak, hogy közöttük botlás nélkül elmenni majdnem
                  lehetetlen: mi ezen élvezet ahhoz képest, hogy belépve mindenki látá, miként itt
                  azt teheti, mihez éppen kedve van? Ádám s Éva akkor érzék először, hogy édeni
                  boldogságuk elveszett, mikor szégyenleni kezdvén magukat egymás előtt, öltözetről
                  gondoskodtak! s mit mondjanak azon szegény honosink, kiket évről évre új korlátok
                  fognak körül, kik ha gőzhajón utaznak, mit kebleikben érzenek, azt ki sem
                  köphetik, anélkül hogy valaki ellenök keserű panaszokra ne fakadna; kik itt-ott
                  elkorcsosodott asszonyaink termeiben még pipára sem gyújthatnak, bár legfinomabb
                  ezüstből volna is kupakja. Kényelmes hely az, hol az ember magát kényelmesen
                  érezheti, hol magát zseníroznia nem kell - hála istennek! hogy legalább még magyar
                  szavunk nincs ez átkozott fogalom kifejezésére -, s ki ilyent keres, e háznál jobb
                  tanyát nem találhat. A pipa- s kandallófüstben rég elbarnult fal, melynek egyedüli
                  ékessége a magyar vezérek vörös s kék atillában festett képei (mind szép, bajszos
                  magyar ember, csupa izmosságból görbe lábakkal, fejökön kalpag, kezeikben buzogány
                  vagy zászló, lábaik alatt nevök aláírása, úgyhogy Attilára s testvérére, Budára
                  oly hamar reá ismersz, mintha évekig vele laktál volna), a padozat, melyet régóta
                  ismét föld takar, magok a pókhálók, melyek a szoba gerendáiról kényelmesen
                  lecsüggnek, mintha a belépőnek mondanák: ne zsenírozza magát ön, úgyis azon
                  világítás mellett, mely nappal a két kis ablak elhomályosodott tábláin e szobába
                  hat, vagy estve az egy faggyúgyertyától elterjed, kár lenne.</p>
				<p>Nyúzó érzi helyzetének mindezen kényelmeit, s visszatámaszkodva székén, boldog
                  ábrándokba merül, minők csak szolgabírónak lehetnek, ki magát ismét három évre
                  megválasztva látja. “Megvagyunk! - szólt néha nyájasan mosolyogva - megvagyunk! -
                  szólt ismét, az asztalra csapva - no, várjatok”, s összeszorítá fogait, hogy a
                  rövid szárú pipa homlokáig emelkedett. Keblét leírhatlan boldogságnak érzete
                  tölté, a fél vármegyét megverte volna örömében. Néha lelkét egyszerre szomorúság
                  szállta meg; ez természete emberi nemünknek. Ha öröm könnyet facsar szemeinkből,
                  nem tudjuk soha, nem fogja-e fájdalom tölteni szívünket, még mielőtt amaz
                  arcainkon lepergett; s Nyúzónak e ház oly teli vala emlékekkel. Ez asztal, mely
                  mellett ült, nem volt-e ugyanaz, melyen negyvenöt év előtt, mindjárt születése
                  után először, s mint a megyében sokan mondják, utószor megmosatott, nem mellette
                  élte-e legkedvesebb s legboldogabb óráit, azokat, melyekben egy togátustól olvasni
                  s melyekben egy táblabírótól ferblizni tanult; nem e mellé ülteté-e kedves
                  feleségét, midőn őt házához hozva, örömében úgy megrészegedett, hogy még máig sem
                  tudja, miként került aznap ágyba; s annyi boldog lakoma s nehéz ítélet, miknek ez
                  asztal vala színhelye s miknek bor- s tentanyomait az máig megtartá! Eszébe jutott
                  a hetven forint negyvenhárom krajcár, mit a tisztújításra költött, eszébe jutott
                  édesapja, ki szinte szolgabíró volt e járásban, s őt nemegyszer megtépázta e
                  szobában, eszébe jött menteprémje, melyet a kortesek elszakítottak, s hogy
                  felesége most két éve két első fogát törte ki, de egyszerre szomorúságának
                  közepette ajkai ismét mosolyogni kezdének. “Megmaradtunk!” szóla, félig magában, s
                  a bú messze elszállt homlokáról. A járásban sok zsidó van, így gondolkozott
                  magában, és ha édesapja meg nem hal, ő nem lehetne főbíró; a prém, melyet
                  elszakítottak, úgyis semmibe se került, s hihetőképp hasonló utódot fog találni; s
                  ha felesége kitörte fogait, legalább csak a felső fogakat törte ki, s mégis oly
                  tokányt, mint ő, senki sem főz a vármegyében; s mindent összevéve boldogabb ember
                  még sincs járásában nálánál. Kivéve talán esküdtjét, mert ha mint némelyek hiszik,
                  igaz, hogy annyival boldogabbak vagyunk, mennyivel kevesebbet tudunk magunkról,
                  boldogabbak álmunkban, mint ébren, legboldogabbak akkor, ha végre álmaink sem
                  bántanak többé: ez bizonyos valószínűséggel bír. Az esküdt, két könyökét az
                  asztalra támasztva, fél óra óta kedvenc dalát éneklé:</p>
				<p>Aki Nyúzót nem szereti, haj! haj! haj! Azt az ördög elviheti,
                     haj! haj! haj!</p>
				<p>De ámbár szava mindig erősebbé s harsogóbbá lőn: mint félig kiürített poharából
                  észrevehető, nincs egészen magánál. Erre mutat arca is, mert noha szemei nyitvák,
                  mégis vonásainak kifejezése olyatén, minőt csak alvajáróknál látunk.</p>
				<p>- Te Bandi! - szólt végre a főbíró, kit esküdtjének nem szűnő éneke kényelmes
                  ábrándaiban zavart.</p>
				<p>A másik tovább danolt, csakhogy szava hangosabbá lőn.</p>
				<p>- Bandi, mondom, ne ordíts úgy. - Bandi a szólóra emelé szemeit, de az ének csak
                  még hangosabbá lett.</p>
				<p>Részeg!” - gondolá Nyúzó magában, s felkelve nem minden nehézség nélkül,
                  esküdtjéhez ment s megrázá vállánál, mire a másik fölemelve fejét mintha álomból
                  ébredne, bámulva kérdé: - Mi kell, no?</p>
				<p>- Hát megvagyunk - szólt a főbíró, kinek fejébe, úgy látszik, más gondolat e napon
                  nem fért. És a törvényes bizonyság nevetni kezdett hosszan, hangosan, a falakat
                  megrázó hahotával, mint maguk a vezérek, kiknek képei a falon függtek, sem
                  nevethettek örömükben, midőn Szvatopluktól az egész szép hazát egy fejér lóért
                  kapták meg.</p>
				<p>- Mit nevetsz? - szólt végre Nyúzó, kinek képe egyszerre egész bírói komolyságát
                  visszanyeré.</p>
				<p>- Azon nevetek - válaszolt a másik, mindig kacagva -, hogy készültek ellenünk, s
                  azért mégis megvagyunk!</p>
				<p>- Igazság, bruderkám, megvagyunk - szólt a főbíró most ismét mosolyogva -, csak
                  úgy van az, szemesé a világ!</p>
				<p>- És fülesé - pótolá a másik a félig tölt poharat kiürítve.</p>
				<p>- Igazság! mi megmaradtunk, no, várjatok csak - szólt öklével az asztalra csapva
                  -, mást akartak szolgabírónak, majd meglássuk, kinek volt igaza.</p>
				<p>- És helyettem kit akartak! - folytatá a másik szinte nemes haragra gyúlva - azt a
                  Görögi Vincét, jöttment embert, éppen most került ki az utósó iskolából. - Mit az
                  esküdt annyival nagyobb hibának tartott; minthogy maga soha az utósó iskolában nem
                  volt s tudományait a negyediknél végzé, mi, mint tudva van, némely megyében bírói
                  hivatalok viselésére untig elégnek tartatik.</p>
				<p>- Főképp az a Tengelyi vigyázzon magára - vágott közbe Nyúzó, s arcán mindazon
                  keserűség vala látható, mely azt józan állapotában jellemzé -; rég föltettem
                  magamban...</p>
				<p>- Jó, hogy nem nemesember többé - mondá az érdemes esküdt. - Jobban hozzáférhet az
                  ember.</p>
				<p>- S még mi menjünk - mormogá a másik -, hogy kárát megkerítsük.</p>
				<p>- Igen, s késő éjszaka, rossz időben, mikor becsületes ember otthon marad - tevé
                  hozzá pótolólag az esküdt -, s a zsiványok az embert minden bokorból agyonlőhetik.
                  Majd bizony, ki hallott ilyet?</p>
				<p>- No, látod, Bandi - válaszolt a másik, mélyebb belátás kifejezésével -, az csak
                  onnan van, mert ezeknek a nagy uraknak nincs semmi megyei praxisok. Magunk között
                  legyen mondva, Bandi, a mi főispánunk se jobb a többinél. De sebaj! ő parancsol, s
                  az ember aztán azt teszi, amit akar; látod, öcsém, minden hivatalnak megvan a maga
                  hatásköre.</p>
				<p>- Igen, de éjjel mégse kellene kiküldeni az embereket - s az esküdt hihetőképp
                  folytatta volna bölcs megjegyzéseit, ha kocsizörgés, mely az udvarban hallatszott,
                  figyelmét magára nem vonja.</p>
				<p>- Ki lehet ez? - szólt a főbíró gondolkozva - azt hittem, nem is tudják, hogy
                  hazajöttem.</p>
				<p>- Valami instansok - mondá Kenyházy nyugodtan s friss pohár bort töltve magának -,
                  most egymás után fognak jőni, hisz megmaradtunk!</p>
				<p>Macskaházy, ki bundájában a szobába lépett, minden további találgatásnak véget
                  vetett.</p>
				<p>- Te vagy, barátom? - szólt Nyúzó, a száraz ügyvédet kebléhez szorítva s kétszer
                  megcsókolva, úgyhogy más országban a legszebb asszony megelégedhetett volna - jó,
                  hogy jössz, majd preferáncozhatunk.</p>
				<p>- Servus humillimus! - dörmögött az esküdt, ki a felkelést ez egyszer inkább
                  nehéznek, mint szükségesnek tartá.</p>
				<p>- Ma nem játszunk - szólt Macskaházy, alig szabadulhatva Nyúzótól, ki ismét
                  csókoláshoz fogott -, azonnal indulnunk kell.</p>
				<p>- Indulnunk, s hová? - kérdé Nyúzó.</p>
				<p>- Igen, hová? - visszhangozá Bandi - ma egy tapodtat sem megyünk, preferáncozunk,
                  ugye, Pali?</p>
				<p>- Dehogy megyünk, dehogy! - mondá emez, ismét Macskaházy után nyúlva, ki látva a
                  két tisztviselő állapotát, türelmetlenül rázá fejét - ha nem maradsz itt
                  jószántodból, kivesszük kocsikerekedet, ugye Bandi?</p>
				<p>- Igen, kivesszük, és aztán a teins úr mehet, hová tetszik.</p>
				<p>- Bizony, választatástoknak később is megihattátok volna áldomását - szólt
                  Macskaházy vállvonítva.</p>
				<p>- Talán bizony azt hiszed, hogy részeg vagyok - kiálta Nyúzó -, hogy nem vagyok
                  eszemen? Átkozott prókátor! Ki az első alispán? Réty, és a második? Krivér,
                  és...</p>
				<p>- Tudom, tudom, de az istenért, szóljunk hát józanon.</p>
				<p>- És ki az esküdt? - dörgé Bandi. - Kenyházy András, éljen!</p>
				<p>- Jól van, hát szóljunk józanon - válaszolt a főbíró, összeszedve magát -, hát
                  hová kellene mennünk?</p>
				<p>- Sz.-Vilmosra.</p>
				<p>- Nem vagyok én részeg, hogy most kimenjek - kiáltott az esküdt.</p>
				<p>- És miért? - kérdé tovább Nyúzó.</p>
				<p>- Viola ott van, ma kell őt megfognunk, vagy soha; holnapig a rablott írásokon
                  túladott.</p>
				<p>- Majd elfogjuk holnap - válaszolt Nyúzó méltósággal.</p>
				<p>- De mikor mondom, hogy holnapig az írásokat nem találjuk többé nála.</p>
				<p>- Annál jobb - mondá a másik nyugodtan -, majd bizony éjszaka fogok járni nyakamat
                  törni, csak hogy Tengelyi uram írásait szerezzem meg; járjon maga utána, ha
                  tetszik.</p>
				<p>- Igen, járjon maga utána, ha neki tetszik - ismétlé nevetve az esküdt. S
                  Macskaházy kétségbeesett tekintetet vete a két érdemdús tisztviselőre. Végre
                  Nyúzót karjánál fogva az ablakok egyikéhez vezeté, hol vele sokáig halkan beszélt,
                  míg az esküdt, előbbi melódiájához visszatérve, ismét fejét kezére támasztva,
                  halkan énekelni kezde:</p>
				<p>Aki Bandit nem szereti, haj! haj! haj! Azt az ördög elviheti,
                     haj! haj! haj!</p>
				<p>- Ha úgy van - szólt Nyúzó némi idő után, mely alatt Macskaházy, mint látszék,
                  egész szónoki tehetségét kimeríté rajta -, az egészen más. Bandi! hallod-e? menj
                  ki s mondd a pandúroknak, hogy mindjárt nyergeljenek.</p>
				<p>- No, ez már más - szólt emez az ajtó felé tántorogva -, a pandúrokat
                  elküldhetjük.</p>
				<p>- De miért nem mondád ezt mindjárt? - szólt a főbíró, ki most sokkal józanabbnak
                  látszott, mint előbb maga Macskaházy reménylé.</p>
				<p>- Hisz csak esküdtedre nem bízhatok mindent. Küldd előre a pandúrokat
                  Sz.-Vilmosra, s mondasd a biztosnak, hogy nehány vasvillás emberrel s pandúrral az
                  erdő melletti csárdánál várjanak. Esküdtedet hagyd itthon, csak bajunkra
                  lenne.</p>
				<p>- Igazság, de ha Cifra rászed, s az egész csak cselszövény, mely vesztünkre
                  koholtatott - s Nyúzó sápadtabbnak látszott -, Viola nekem bosszút esküdött, s
                  Cifra bandájához tartozik.</p>
				<p>- Ne félj, nem szükséges, hogy éppen közel menjünk, magam sem szeretem a
                  puskalövéseket. Egyébiránt Cifra biztos ember s kezünkben van.</p>
				<p>Egy idő múlva Kenyházy bejött s mondá, hogy a pandúrok már Sz.-Vilmos felé
                  indultak.</p>
				<p>- Menjünk hát - szólt Macskaházy, ismét magára akasztva bundáját.</p>
				<p>- Hát te is elmégy, Palikám? - szólt bámulva az esküdt, midőn Nyúzót szinte
                  bundában látá.</p>
				<p>- El, te itt maradhatsz.</p>
				<p>- De mit csinálhatsz nálam nélkül?</p>
				<p>- Majd csak próbálunk valamit - szólt Nyúzó nevetve -, te vigyázz a házra.</p>
				<p>- Furcsa - gondolá magában Kenyházy, midőn azok ketten kocsira ültek, s Cifra, ki
                  ez idő alatt a pitvarban várt, hátul felkapaszkodott -, szolgabíró esküdt
                  nélkül!</p>
				<p>És Nyúzónak elhagyott jobb keze, midőn a kocsi elhajtott, visszament a szobába,
                  többször csóválta fejét, egy pohár vörös bort ivott, s tovább énekelé:</p>
				<p>Aki Bandit nem szereti, haj! haj! haj! Azt az ördög elviheti,
                     haj! haj! haj!</p>
				<p>Míg végre az álom lelkes dalának is véget vetett, s a Nyúzó-kúrián csak a kutyák
                  ugatása szakítá félbe a nagy éjjeli csendet.</p>
			</div>
			<div type="chapter">
				<head>20</head>
				<p>Ha boszorkány szemekkel bírnánk, kik - mint jámbor apáink hitték - éjszaka, mint
                  nappal, mérföldekre láttak, s ha a téren, melyen történetünk játszik, valamely
                  magasabb hely volna található, most valóban ritka dolognak lehetnénk tanúi. A
                  rónán, hol őszkor, főképp miután az estharang a távol faluk tornyain elhangzott,
                  csak a tanyákról áthallatszó kutyaugatás s néha távol lókopogás szakítják félbe az
                  ünnepélyes csendet, most egy hintó és egy szekér hajt egyszerre Sz.-Vilmos felé.
                  Két rendbeli utasok ilyenkor s e téren!... a dolog oly rendkívüli, hogy olvasóim
                  talán hihetetlennek tartanák, ha nem beszéltem volna el, hogy ez éjjel a kislaki
                  gulyás Violánéval, s Nyúzó Macskaházyval, mindketten a sz.‑vilmosi erdő felé
                  indultak, az egyik pár, hogy Violát akasztófára kerítse, a másik, hogy őt
                  megmentse: az egyik mint kérlelhetlen ellen, a másik őrző angyalként. Mi e
                  történetet még rendkívüliebbé teszi, az, hogy ez alkalommal a barátok az
                  ellenségeknél inkább sietnek, mi, mint tudva van, a legritkább esetek közé
                  tartozik, miután a közmondássá vált tanácsot: lassan haladj,
                     tovább érsz, senki barátainknál inkább követni nem szokta, úgyhogy tíz
                  eset közt kilencszer éppen akkor érnek segítségünkre, mikor hasznukat többé nem
                  vehetjük, s ők azon keserű panasszal vádolhatják végzetüket: mért nem jöttek csak
                  valamivel előbb? Hogy a jelen esetben ellenkezőt tapasztalunk, az leginkább két
                  oknak tulajdonítható. Az első, hogy Viola barátai nem művelt emberek, s így
                  azoknak szokásait magukévá nem teheték; a második, hogy ildomos emberek - s Nyúzó
                  s Macskaházy kétségen kívül ezekhez tartoztak - még inkább szeretik magukat, mint
                  amily mértékben másokat gyűlölnek, s ha valakit fel akarnak akasztatni, az
                  eljárást nem szívesen kezdik azon, hogy tulajdon nyakukat töressék, mi - Nyúzónak
                  tántoríthatlan meggyőződése szerint - okvetlenül megtörténik, ha a tiszaréti
                  kocsis öt igáslovával úgy hajt az egész úton, mint Garacs faluban megkezdé.</p>
				<p>- Átkozott gazember! - kiáltott a főbíró, fejét dörzsölve, mely hatalmas zöttyenés
                  által a kocsifödél vas részeivel nem a legnyájasabb érintkezésbe jött - zsákokat
                  viszesz a vásárra, hogy a lyukakra nem vigyázsz? Lassan! mondom: lassan! másképp
                  úgy nyakad közé vágok...</p>
				<p>- Kérlek, ne félj - szólt Macskaházy, szinte fejét dörzsölve -, nincs a megyében
                  biztosabb kocsis, mint ez; a nagyságos asszony is vele jár.</p>
				<p>- Biztos ember? részeg, mondom, Macskaházy barátom, részeg, mint a csap.</p>
				<p>- Dehogy részeg, mióta Porvárról jöttünk, nem is fogott ki.</p>
				<p>- Jaj nekem! - kiáltott Nyúzó, kikapva pipáját, mely egy második zökkenéssel oly
                  mélyen beütődött szájába, hogy ha nappal lenne, mindenki azt hitte volna, hogy a
                  főbíró ez elválhatlan kedvesét végre szeretetében el akarta nyelni - jaj nekem, ez
                  végső ítélet. Állj meg, kocsis! állj meg, mondom! én kiszállok.</p>
				<p>- Várj csak egy keveset - mondá Macskaházy türelmetlenül -; itt csak nem
                  szállhatsz ki a sár közepette, mindjárt kijövünk a gyepre, s az sima, mint az
                  asztal.</p>
				<p>- Csupa disznótúrás - sóhajtott a főbíró, ki azalatt pipáját félretevé, de az
                  utolsó élvezet után, melyet szárából szítt, még mindig köpködött -, az még
                  veszedelmesebb, itt legalább lágyan eshetnék az ember. Én kiszállok.</p>
				<p>- De ha kiszállsz, holnapig nem érünk Sz.-Vilmosra.</p>
				<p>- Jaj, jaj, jaj! mindjárt felfordulunk - kiáltott Nyúzó -; uram teremtőm! állj
                  meg! tartsd a kocsit, te gazember! Jancsi! - E felkiáltások, melyek alatt Nyúzó
                  kezeivel görcsösen a vánkosokhoz kapaszkodva egyszersmind arról gondolkozott, mily
                  oldalon lehetne legjobban kiugornia, egy lejtős helynek valának tulajdoníthatók,
                  melyen a kocsi farolva kissé meghajlott. Mielőtt azonban az ily nyájasan
                  felszólított hajdú magas bakjáról leszállhatott, a kocsi ismét egyenesen állt.</p>
				<p>- Menjünk! menjünk! - szólt Macskaházy, elnyomva nevetését - a gyepen vagyunk, itt
                  egyenes az út; csontig átfázunk, ha ily lassan megyünk.</p>
				<p>- Csak a csont maradjon meg épen - jegyzé meg a főbíró, ki míg a kocsi állt, kissé
                  nyugodtabbnak látszott.</p>
				<p>- Igen - mondá a másik -, de reumatizmusom... tudod, mennyit szenvedek; a levegő
                  oly nedves, az egész vidék teli van betegekkel.</p>
				<p>- Már hogy lehet az ember ily hypochondricus? - gondolá Nyúzó magában, míg a lovak
                  lassan ügetve tovább haladtak, s Jancsi régi magyar szokás szerint szarkaként egy
                  felhágóról a másikra ugrándozva a kocsinak majd egyik, majd másik oldalához
                  csimpaszkodott. - Meglásd - szóla szomorúan útitársához, miután a kocsi minden
                  erősebb mozdulatát káromkodás vagy jajkiáltások követék -, nem jövünk ép tagokkal
                  Sz.-Vilmosra.</p>
				<p>- Ej, barátom, ne légy oly poltron - mondá Macskaházy -, látod én nyugodt vagyok,
                  és én is csak csüggök éltemen.</p>
				<p>- Neked könnyű - sóhajta a főbíró -, nőtelen ember vagy; de lám, én! feleségem s
                  négy gyermekem.</p>
				<p>Az ügyész, ki, midőn eszébe jutott, hogy neki sem felesége, sem gyermeke nincs,
                  ebben arra, hogy életéhez ragaszkodjék, talán éppoly erős okot talált; csak a
                  nedvesség s hideg szél ellen panaszkodott. - S pedig még bodzateát sem hoztam
                  magammal - mondá nyugtalanul -, ha nem találok Sz.-Vilmoson s jól ki nem
                  izzadhatom magamat, meglátod, halálos beteg leszek.</p>
				<p>- Ne légy oly hypochondricus - mondá a főbíró, miután nem szűnő kiáltozásaira a
                  kocsis lovainak gyenge ügetését lépésre változtatá. S a két férfi egy ideig
                  hallgatva ült egymás mellett, álmélkodva mindenik pajtásának gyávaságán.</p>
				<p>Kit nevezhetni bátornak? ez egyike azon kérdéseknek, melyre felelni sokkal
                  nehezebb, mint első pillanatra látszik. Egy vén francia ismerősömtől hallám
                  többször, hogy jól nevelt ember, ha veszedelemmel találkozik, elébb körülnéz, s ha
                  maga van, elszalad; ha pedig tanúkat lát, bátran nekiáll; - és ez bizonyos
                  tekintetben igaz; de végre mit bizonyít egyebet annál, hogy művelt ember mások
                  ítéletétől inkább fél, mint egyéb veszélyektől; két veszély között az elől hátrál,
                  melyet más fel sem vesz - a közvélemény elől; s lehet-e ezt bátorságnak nevezni?
                  Ha öngyilkosság követtetett el, a társaságnak egy, főképp fiatalabb része bámulja
                  a bátorságot, mások fejet csóválva gyávának nevezik a szerencsétlent, ki élte
                  terhét tovább vinni nem merte. Kinek van itt igaza? egyiknek sem, vagy
                  mindenkinek? Nincs senki, ki e világon semmitől sem félne; nincs senki, ki
                  bizonyos tárgyak előtt, melyeknek látásán mások elijednek, nem tartaná meg
                  bátorságát. Barátom van, merész, hogy százakkal szembeszállna, mutass neki egy kis
                  ártatlan kígyót, s elkergeted; egy földesurat ismertem, félt mindentől, vízen és
                  szárazon, kocsin, lovon s gyalog, a kutyáktól, mennydörgéstől, az utolsó
                  földindulás óta földindulásoktól, s mióta a pesti árvízről hallott, árvizektől,
                  nappal ökrök- s bivalyoktól, éjjel zsivány- s kísértetbandáktól; azt hivém, végre
                  feltaláltam a gyávaság ideálját, s ím, akkor hallám, hogy mikor a kolera
                  uralkodott, senki a megyében több bátorságot nem mutatott. Ez ember szüntelen
                  kacagott a többiek gyávasága felett, s nagy gyönyörrel s azon élvezettel, melyet a
                  bátor érez, ha oly valamit tesz, mit senki utánozni nem mer, evé töltött
                  káposztáját s sárga dinnyéit bámuló vendégei előtt, kiket a főorvos mind szörnyű
                  halállal fenyegetett, ha ehhez hasonló merényekre vetemednének. Ím, földesuramnak
                  is megvoltak hős pillanatai, őt sem lehete egészen gyávának neveznem, s valóban,
                  azok, kik - mint sokan - nem a célt, hanem csak a bátorságot becsülik tetteinkben,
                  nem tudom, hogy boldogulhatnak ítéleteikkel. Az előtt fogják-e levenni kalapjokat,
                  ki négy lábnyi magas akadályon lovával átszökik, s tánc után fagylaltot eszik;
                  vagy az orvos előtt, ki ha csak lovat lát, elhalaványul, de a pestises betegnek
                  puszta ujjakkal megtapintja daganatát? Van egy neme a merészségnek mindenikben; az
                  emberek ítélete hihetőképp akként fog különbözni, miként magukat vagy az akadály
                  átugratására, vagy a beteg megérintésére képesebbnek érzik. Hisz az erényeket úgy
                  értelmezi mindenikünk, hogy magát az erényesek sorából ki ne zárja: mindenki oly
                  morált képez magának, mely mellett megélhessen.</p>
				<p>Ismét eltértem... - sebaj. - A kocsi a gyepet elhagyva az országútra tért, s kit e
                  hazában őszkor e szerencsétlenség ért, nem haladhat oly hamar, hogy bármennyi
                  eltérések után nem volna utolérhető. Az utasok helyzete nem változott. A kocsis
                  káromkodik, Nyúzó minden zöttyenésnél jajgat és káromkodik, Macskaházy pedig a
                  kikerülhetlen betegség fölött sóhajtozik, míg a hajdú a kocsi egyik feléről a
                  másikra siet, s minden oldalon szidással fogadtatik, mert mindig késő jő, s éppen
                  akkor csimpeszkedik a kocsi egyik vagy másik oldalába, mikor az úgyis arra hajlott
                  s e segedelem nélkül is felfordulhatna. Cifra a kocsi hátán az egész idő alatt
                  mélyen alszik, s mi azon meggyőződéssel hagyhatjuk itt e társaságot, hogy ha így
                  haladnak, a gulyás két sárga lovával jóval előbb ér a sz.-vilmosi erdőhöz.</p>
				<p>István gulyás maga is avval vigasztalá magát s szomorú társát. Igaz, jó három
                  órája, hogy Violáné Garacs mellett Cifrával találkozott, s Garacs jó útban talán
                  egy órával van közelebb a sz.-vilmosi erdőhöz, mint István tanyája. De a
                  szolgabíró - kiről Peti által tudta, hogy otthon van - talán nem indul el
                  mindjárt; azután az urak kocsiban járnak, s útjok rossz, míg ő könnyű szekeren, a
                  legjobb gyepen szinte repülhet. És végre van-e valakinek a világon két oly
                  sárgája, mint István gulyásnak?</p>
				<p>Már sötét volt, mikor elindultak. A hold első negyede, melynek a debreceni
                  kalendáriom szerint ma este kelle megjelenni, a nehéz ködfátyolon nem hathatott
                  keresztül, s valóban magyar pásztorember tájismerete vala szükséges, hogy e
                  roppant síkon irányát el ne veszítse. Itt egy határhalom vagy elhagyott gémeskút,
                  mely a ködből setét kísértetként kiemelkedett; ott egy múlt évről fennmaradt fél
                  szalmaboglya vagy árokhányás, vagy néha, messze távolságra egymástól magányos
                  fűzfák, melyek az áradás-járta réten felnőttek, s véletlenül megmaradva, most az
                  őszi szélben vékony lombatlan ágaikat suhogtatták: ez vala minden. A gulyás bátran
                  tovább hajtott, kétkedés nélkül, mintha a világ legjártabb országútján haladna, s
                  a sárgák nekifeküdtek a hámnak, mintha a garabonciás diák sárkányaival futnának
                  versenyt. A lovak úgy mentek, de úgy... István nem tudta, mit tegyen örömében.
                  Feje felett suhogtatá ostorát, barátságosan szólítgatva kedves tátosait: - Vércse,
                  ne!... ne, te sárga!... hogy kapaszkodik az istenadta!... mondom, nincs oly jó ló
                  Magyarországban.</p>
				<p>Fűzfák s határhalmok, gémeskút s boglya mintha elrepülnének a szekér mellett. A
                  lovaknak sörénye messze szállt párolgó nyakuktól; a gulyás visszavetve bundáját,
                  lobogó inggel, mintha szélvész ellen hajtana, ült a szekér elején; a lovak rohanva
                  haladtak, mintha a föld égne lábaik alatt, mintha ketté akarnák hasítani a
                  ködfátyolt s túlsó felére érni, még mielőtt az utánok ismét összefolyhatott.</p>
				<p>- Ne félj semmit, Zsuzsim - mondá a gulyás vígan -, ott leszünk, még mielőtt az az
                  átkozott főbíró kikapaszkodik szobájából. Ne te, Vércse!</p>
				<p>- Adja isten! - sóhajta Zsuzsi.</p>
				<p>- No, az ördög elvihetné, ha még így is késő jőnénk - válaszolt a gulyás. -
                  Monddsza, Zsuzsi, de igaz lelkedre mondd, mentél-e így éltedben?</p>
				<p>- Soha - válaszolt ez, kinek gondolatai máshol jártak.</p>
				<p>- Hiszem! Sárga, ne!... No Zsuzsi, semmi szomorúság, egy óra múlva ott vagyunk, s
                  elmegyünk a sz.‑vilmosi csikóshoz gulyáshúsra; ha más nincs, egy csikó csak
                  találkozik, s azzal vége. Teringettét, hogy húznak, egész kezem elzsibbadt! - tevé
                  hozzá a boldog kocsis, jobb kezébe fogva gyeplőjét, míg megfájult balját éppoly
                  gyönyörrel lógatá maga mellett, mint ki egy darab aranyat hordva fárad el, s a
                  fájdalmakon, melyekét érez, kincsének nagyságát méri.</p>
				<p>A lovak egyszerre hortyogva félreugrottak.</p>
				<p>- Mi volna ez?! - kiáltott a gulyás, ki bal kezével hamar ismét a gyeplőket
                  ragadta meg, s ostorához kapott. - Sárga! Vércse!... ah, ez a baj! - szóla,
                  szemeit a ködbe meresztve, midőn a farkast, mely útjokon keresztülfutva most nem
                  messze tőlök állt, meglátá: - Férget láttatok, no, csak menj Kislakra, átkozott,
                  Tisza és Bodor majd megtépáznak. Reménylem, Peti nem találkozott vele; no, mi baj,
                  vén cigányhús a farkasnak se kell.</p>
				<p>A nyugtalanság azonban, melyet Violáné Petiért, a farkast látva, érezni kezdett, s
                  melyet István természettudományi megjegyzése szétoszlatni képes nem volt, nem
                  tarthatott sokáig, miután alig indulva meg újra, egy határdombnál, melynél át
                  kellett menniök, maga a cigány állt.</p>
				<p>Peti felült. - Idején jövünk - mondá, a gulyás mellé ereszkedve -, a garacsi út,
                  melyen azok jőnek, feneketlen, s mi gyepen megyünk.</p>
				<p>- Csak férget ne láttunk volna - szóla szomorúan Zsuzsi -, mindig hallottam, az
                  nem jót jelent.</p>
				<p>- Legyen eszed, Zsuzsi - válaszolt a gulyás nevetve -, hány férget láttam én
                  életemben, mégis itt vagyok. Mi bajunk lehetne?... ni, a sárgák nem is
                  izzadnak.</p>
				<p>- Csak a szekér ne törjék el - mondá Zsuzsi aggodalommal -, higgye el kend, én ma
                  mindentől félek.</p>
				<p>- Dehogy törik el - válaszolt a gulyás egyet suhogva ostorával -, hisz nem fakó,
                  nem is hintó. A hintó és szekér közt épp az a különbség, mint az úr és paraszt
                  között. Amaz nagy, magos, csupa vánkos, kifestve elöl-hátul, úgy ránézve egész
                  pompa, de ha bajba jön rossz úton, vagy ha hidasra eresztik, zötty! oda van!...
                  csupa sróf és haszontalan ág-bog mindenfelől, mihelyt nem jár töltésen vagy lágy
                  gyepúton, sárba marad; az ilyen szekér pedig elmegy mindenütt, főképp az én
                  szekerem! a kerekeket magam faragtam, a vasat Peti verte rá. Ne, te sárga!</p>
				<p>Peti nem egészen osztá István nyugalmát. - Csak vizet ne érjünk - szólt többször,
                  fejét vakarva -, mindig esik, s ha valahogy a lápok megteltek...</p>
				<p>- Ne félj, Peti, minden rendiben lesz; s te is, Zsuzsi, ne búsulj. Öcsém, Pista,
                  ki ott a Tiszán túl lakott, a múlt héten halt meg. Már régen felmondott
                  uraságának, s elbocsátó levelet s passzust is kapott. Ezekkel a haszontalan
                  írásokkal, melyekkel Pista felesége most úgysem tehet semmit, te Violával és
                  gyermekeiddel elmehetsz akárhová. Magam is tudok szolgálatot húsz mérföldre innen,
                  s ott ismét mint becsületes emberek élhettek. Ez a vármegye kemény dolog - tevé
                  hozzá a gulyás egyet suhantva -, csak az jó benne, hogy nem messze tart. Mit
                  mondasz, Peti?</p>
				<p>De Peti nem szólt, nem felelt Zsuzsinak sem, ki e jó hírek hallására mintegy új
                  reménycsillagot láta emelkedni sötét láthatárán, s remegő hangon kérdezé: - Nem
                  volna-e ez több boldogság, mint hogy azt szerencsétlen helyzetökben reményleni
                  lehetne? A cigány keselyűszemeit a setét ködbe meresztve, mozdulatlanul ült
                  helyén, csak néha, midőn aggályosan fejét csóválá, lehete látni, hogy nem alszik.
                  A gulyás, ki ezt nehányszor észrevevé, ilyenkor egyet suhantva ostorával, csak azt
                  válaszolá, hogy: - Nincs semmi baj, ne félj, Peti, mindjárt ott leszünk. - S ők
                  hallgatva tovább mentek, csakhogy a köd, úgy látszott, még homályosabban
                  ereszkedett le; a tér, melyen lovaik száguldva haladtak, még elhagyottabbnak
                  látszott. Határhalom, fűzfa, boglyák s kutak rég eltűntek, s aki népünk bámulatos
                  ügyességét nem ismeri, mellyel útján eligazodik, habár látszólag semmi sincs,
                  mitől irányt vehetne, alig foghatná meg, a sietők miként nem tévedtek el régen. A
                  pocsogás, mely egyszerre a lovak lábai alatt hallatszott, véget vetett
                  haladásuknak.</p>
				<p>A gulyás, noha nem szólt, régen osztá Peti aggodalmait. Egyes világosabb foltok,
                  melyeket itt-ott, a köd között is észrevett, eszébe juttaták, hogy a Tisza talán
                  mégis kiáradt. Most nem volt többé kétség. A hely, melyen szekerükkel megálltak,
                  noha a kákás fű széles leveleivel a vizet eltakarta, már el volt borítva. A cigány
                  leugrott s pocsogva előre ment. Előtte széles vízláp terjedett el, melynek határát
                  a ködben nem láthatá. Visszafordult, s jobbra keresett utat, itt is víz
                  mindenfelől, csak egyes sötét foltok álltak ki szigetekként a nagy áradásból, mely
                  az emelkedő víz által mozgásba hozva a síkon s hullámozva tovább terjed. Csak
                  balfelől látszott egy hátasabb hely, mely még szárazan állt, s hova Peti a lovakat
                  most kivezette. - Úgy, ezen talán még az erdőig jöhetünk - mondá elébbi helyére
                  ülve -, az áradás még nem töltött el minden lápot; vigyázz, István, maradj mindig
                  a víz mellett, másképp eltévedünk, ez a sárga ér...</p>
				<p>- Jézus Krisztusom! - kiálta Zsuzsi, kinek lelkében egyszerre minden aggály újra
                  fölébredt - későn jövünk, és szegény férjem!</p>
				<p>- Még jókor jöhetünk - válaszolt a cigány biztatva, noha szavának hangjából a
                  legnagyobb nyugtalanság vala észrevehető -; ha a víz a békahágón át nem ment, a
                  fekete tót szárazan találjuk; s akkor minden jól van. Csak rajta, István.</p>
				<p>- Átkozott Tisza - mondá emez, párolgó lovait ostorával biztatva.</p>
				<p>- Dehogy a Tisza! hogy beszélhet kend így - szólt a cigány fejét rázva -, mikor a
                  víz innen jó. Még tegnap láttam a Tiszát Réten, s az alig mozdul; ez mind a
                  Rákérből jő, mióta az urak új töltést csináltak, egészen nekibolondult.</p>
				<p>- A menkő üsse meg, itt is víz! - kiáltott a gulyás, gyeplőjén visszarántva
                  lovait, melyeknek egyike lebukott. Peti, térdig gázolva a vízben, a szekér elébbi
                  irányában tovább ment. - Itt nincs baj - kiálta végre, miután a nem széles eren
                  átjutván, ismét szárazon látá magát, s a szekérhez visszatérve, a hortyogó lovakat
                  a víznek vezeté. - Ne féljetek, bolondok, Pista gulyásnál még többhöz fogtok
                  szokni. - A szekér szerencsésen a túlsó parton ismét szárazra jött. S így mentek
                  tovább, hol az árvíz a gyepet el nem borítá, vágtatva; az egyes kisebb ereken át
                  Peti által vezetve, míg egy széles vízróna minden további haladást lehetetlenné
                  tett.</p>
				<p>- A fekete tó betelt - kiáltott a cigány összecsapva kezeit -, nincs ló a világon,
                  mely ezen átmenne.</p>
				<p>- Maradjatok itt - szólt Zsuzsi remegő hangon -, átmegyek én magam.</p>
				<p>- Te, Zsuzsi, az kellene még - mondá a gulyás, Violánét, ki már szekeréről
                  leszállni készült, helyén erőszakkal visszatartva - a tó teli van mélységekkel, s
                  főképp te, ki beteg voltál, ha egyszer elcsúsznál, nem bírsz fölkelni, s oda
                  vagy.</p>
				<p>- Ereszd bundámat! Isten megsegít; férjemet csak nem hagyhatom el végső
                  nyomorúságában, tudod, föl akarják akasztani. - S ezzel a szegény asszony a
                  szekérről leszállni készült.</p>
				<p>- Legyen eszed, Zsuzsi - mondá a gulyás, hasonlóképp leszállva szekeréről -, ha
                  férjedet fölakasztják, s te itt fúlsz belé a vízbe, mi lesz gyermekeidből.</p>
				<p>Zsuzsi leült a szekér mellé, s két kezével eltakarva képét, sírt keservesen.</p>
				<p>- Ne félj, fiam - mondá a gulyás biztatólag -, majd elmegyünk, én vagy Peti: az
                  erdő, látod, előttünk áll, csak valahogy átgázolunk... Ej, Peti! Peti! te is oly
                  vén ember vagy! minek hoztál ide?</p>
				<p>A cigány, ki azalatt szemeit mindenfelé jártatva, mint látszott, magát tökéletesen
                  irányozni iparkodott, e panaszra csak azt mormogá: hogy az út, melyen jöttek,
                  sáros időben, két órával közelebb, s hogy mikor most négy nap erre járt, a víznek
                  még nyoma sem volt. - Ne félj, Zsuzsi - tevé hozzá -, én átmegyek, ha az ördög
                  elvisz is, átmegyek, csak hagy ismerjem ki magamat egy kissé. Nem az a nagy fa-e
                  ez, hol minap voltunk? - szólt a gulyáshoz Peti, kezével a túlsó partra mutatva,
                  hol a ködből az erdő sötét, egyenes falként átlátszott, melyből csak itt-ott egyes
                  magasabb sudarak emelkedtek ki.</p>
				<p>- Igen, meglehet - felele a gulyás, e magasabb sudarak egyikére fordítva figyelmét
                  -, csak az az átkozott köd ne lenne... de, az erdő szélén több magas fa van, az
                  ördög ismeri meg.</p>
				<p>- Balra a fától - folytatá a cigány gondolkodva -, mintegy kétszáz lépésnyire, az
                  erdőben nyílás van. Aznap azon jöttünk át szekerünkkel; nem emlékezik kend?</p>
				<p>- Hogy a menkőbe ne emlékezném, s jobbra, hacsak le nem kaszálták, a fához még
                  közelebb nádasnak kell lenni.</p>
				<p>- Igazság! - válaszolt ismét a cigány - még mondtad, mily jó lenne kerítésnek. No,
                  menjünk, te jobbra, én balra, ha a nyílást megtalálom, s ez csakugyan a fa, akkor
                  átgázolok. A fától egész a tóárok másik partjáig hátas hely van.</p>
				<p>- Veletek megyek - szólt Violáné, ki, mint a rab ítéletét, e beszélgetésnek minden
                  szavát remegő figyelemmel hallgatá, felkelve -, nem maradhatok itt
                  nyugtalanságomban magam.</p>
				<p>- Zsuzsi lelkem - mondá a cigány, ki már futásra készült, megfordulva -, beteg
                  voltál, a föld csupa sár és iszap, megfáznál, ülj le itt, s várj meg.</p>
				<p>- De visszajöttök? nem mentek át nálam nélkül? Az istenre kérlek, Peti, ne
                  hagyjatok itt - kiálta a szerencsétlen nő a távozó után.</p>
				<p>- Ha átmehetünk - kiálta vissza a cigány még egyszer megfordulva -, én magam
                  viszlek hátomon a túlsó partra. - Ki e pillanatban a cigány mellett áll, egy
                  cseppet láthatott volna, mely barna arcredői közt lefolyt.</p>
				<p>A férfiak a köd homályában eltűntek, csak Zsuzsi maga állt ott a víznek szélén, a
                  túlsó partról átsötétlő erdőre meresztve szemeit. - Ily közel, s én nem mehetek
                  hozzá - sóhajta, s lelkét a szerelem minden fájdalmai dúlták szét.</p>
				<p>A szegény asszonynak igaza volt; a vízen túl alig ezer lépésnyire a helytől, hol
                  neje feléje terjeszti vágyó karjait, találjuk Violát s társait. Taksony megyének a
                  Tisza mentében fekvő síkságán nagyszerű tölgyesei vannak, valamint a homok szép
                  hajlongó nyíreit s remegő nyárfáit termi meg, s némely helyen, a festőileg
                  elhelyezett facsoportok között a legszebb kertben képzelhetnénk magunkat, ha az
                  ember mívelő keze itt-ott, burgonya és tengeri földjeivel az egésznek hatását nem
                  rontaná meg: úgy a kemény agyagban, mely a Tisza két partját képezi, hatalmas
                  tölgyek emelik sötét koronáikat, nem ápolva emberek által, de a természet egész
                  pompájában emelve széles sudaraikat az ég felé, melyeket nem a fejsze, hanem csak
                  az idő vagy a Tisza döntenek meg. Miután a fának ára Magyarország e részében oly
                  csekély, hogy ezen tölgyek kivágatása többe kerülne, mint mit fájokért kapni
                  lehet, az egyetlen jövedelem, melyet belőle a birtokos húz, csaknem egyedül a
                  makkolásban áll, mely jó esztendőkben az erdőket a tiszai földesurak egyik
                  legjövedelmezőbb tulajdonává teszi. Ledőlt s helyökön rohadó fákat ily erdőben
                  találni éppúgy nem ritkaság, mint Amerika őserdeiben; s az idő még talán távol
                  van, hol a műveltség kiterjesztve hatalmát ide is, a Tisza sötét tölgyesei
                  jövedelmezőbbek lesznek, de szebbek bizonyosan nem, mint most, midőn sötét ágaik
                  alatt csak a varjúk ezrei ütötték föl tanyájukat.</p>
				<p>E nagyszerű tölgyesek egyike vala a sz.-vilmosi határon is. Az erdőség, mely e
                  határ kiöntéseknek kitett s így a gazdaság más nemeire alkalmatlan részét takarta,
                  lenyúlt egész a Tiszáig, melynek túlsó partján hasonló, még mérföldekre terjedő
                  tölgyesek álltak. Jó esztendőkben, ha tudniillik makk termett, az erdő teli volt
                  zajjal s élettel. Makkolásra fogadott állatok ezreinek röfögése s száz kondásnak
                  éneke s fütyülése hangzott a fák alatt, melyek nem egy sebet mutathatának, mit e
                  pásztorok pajkossága baltákkal sötét kérgökbe vágott. Ha ilyenkor a sz.-vilmosi
                  erdő mellett átmentél, a fák között itt-ott nagy tüzet s körülötte bundájokba
                  burkolt emberi alakokat láthattál. Néha a sűrűből egy magányos duda vagy furuglya
                  is kihangzott, néha víg hahota, hogy szinte irigyelhetéd ez embereknek sorsát, kik
                  oly kevéssel vígan s megelégedve lehetnek, s kiknek minden gondjait egy kancsó bor
                  elűzi. Most halotti csend terül el az erdő felett. A tölgyek ez évben éppen nem
                  termettek, s a pásztorkunyhók, melyeket a kanászok múlt esztendőkben, csak éppen
                  hogy a legnagyobb fergetegtől legyen hová menekülniök, építének, most vagy
                  elhagyatva állnak, vagy szétdüledeznek. A kanász építés közben nem gondol
                  utódaira; ha a kunyhó, melyet rakott, másnap, miután nyájával tovább ment,
                  szétomlik, annyival jobb; ha esztendőre visszajő, újat épít magának nem nagy
                  fáradsággal. Szíve éppen annak örül leginkább, ha holvoltának mennyivel kevesebb
                  emléke marad.</p>
				<p>E kunyhók egyikében, abban, mely Sz.-Vilmostól legtávolabb fekszik, vonult meg
                  Viola társaival. Viola bandájának legbiztosabb s kedveltebb menhelye vala ez. Az
                  erdőn át azon oldalon, hol a kunyhó állt, nem vezetett út; maga a kunyhó körül
                  sűrű rengeteg, s mióta pár év előtt nem távol e helytől egy biztos és két pandúr
                  agyonlövettek, a megye legbátrabb szolgái sem igen mertek e helyhez közelíteni. Ha
                  árulástól nem kell félnie, Viola oly biztosan aludhatott e födél alatt, mint
                  bármely király palotájában. S az miként juthatott volna eszébe? Petin s István
                  gulyáson kívül titkát csak olyanok tudták, kikre ha azt felfödözik, akasztófa
                  vár.</p>
				<p>E kunyhó, melynek egyik szögletében, kis hordón ülve, Violát magát találjuk,
                  egyike vala a nagyobbaknak, s ámbár bútorzatában nem látunk semmit, mi korunk
                  kényelmeire emlékeztetne, a faajtóból, mellyel az alacsony bejárást el lehete
                  zárni, s a nádfödelen, mely itt-ott ráborított ágakkal kijavíttatott, észre
                  lehetett venni, hogy e kunyhó - soha egészen elhagyatva nem volt.</p>
				<p>A fal mellett, mindkét oldalon, kevés szalma, mely bundákkal takarva a
                  zsiványoknak ágyul szolgált, egy darab deszka négy faragott lábra szegezve, melyet
                  asztalnak használtak, s egy kormos vasbogrács, mely a falon függött, volt
                  egyébiránt a jelenlevők fegyverein s két kulacson kívül minden, mit e szűk
                  hajlékban találunk, s mire a kunyhó közepén pislogó tűz bizonytalan világát veti.
                  A kunyhó nádfödele, mely a falak mellett annyira leereszkedett, hogy alatta
                  egyenesen megállni nem lehetett, a sok tüzelés által koromfeketévé vált, de ámbár
                  a kunyhónak kéménye nincs, s a füst csak a nyitott ajtón s egyes kis lyukakon,
                  melyek a falban e célból csináltattak, megy ki, a bennlét az égő tűz mellett elég
                  tűrhetőnek látszik.</p>
				<p>Viola mély gondolatokba merülve ül a szoba homályos szögletében, míg két
                  cimborája, ki e pillanatban vele van, bundákon nyújtózkodik, s néha fölpiszkálva a
                  parázst, vagy félig unalomból, félig bánatból - mint magyar ember tűznél szokott -
                  nagyokat sóhajtva nézi a mindig inkább elapadó lángokat.</p>
				<p>A regényíróknak egy idő óta szokása bájló színekkel festeni a vétket. Mint a
                  lovagregény boldog emlékű korában, az írók egész új, soha nem létezett középkort
                  alkottak képzetökben, csupa hívség- s hősi erényből összegyártva, hogy az ember -
                  én magam emlékezem gyermekkoromból ily érzeményekre - szinte vágyódott az ököljog
                  boldog időszaka után, s mintegy megvetéssel fordult el pulya századunktól, melyben
                  senki várából az átmenő kereskedőket megrohanni nem szokta, s a kínpad s
                  boszorkányégetés megszűntével minden, mi költői volt, elenyészett: úgy most a
                  vétek minden nemeinek nyájasan mosolygó képei készíttetnek a jámbor közönség
                  számára, oly szépek, oly csábítók, hogy szinte bámulni lehet, miként nem
                  találkoznak többen, kik e képek utánzását tűzik ki maguknak célul. Költők, egyéb
                  művészekként, szívesebben választanak magoknak típusokat, mint hogy a természetet
                  örök változékonyságában követnék, s ha egyszer egyike a nagyobbaknak bizonyos úton
                  megindult, a többiek utána rohannak, anélkül hogy egyéb jutna eszökbe, mint az,
                  miszerint eldődeiknél ez ösvényen hátrább ne maradjanak. Ez az, mit századunkban a
                  művelt világ majdnem minden irodalmában is észrevehetünk. - A középkor nem ismert
                  irgalmat a gonosztevő iránt, s mégis mennyi van sokszor a vétkesnek életében, mi,
                  habár emberi igazságunk szerint tettét büntetnünk kell, részvétünket,
                  könyörületünket érdemli! Felvilágosodottabb korunk jól tudja ezt. A vad
                  szenvedélyek, melyek eldődeinket kegyetlenségre ragadták, rég elnémultak, s mégis
                  lázas állapotban, rohanva anyagi érdekeinek kielégítése után, korunk részvét
                  nélkül elfordul a szenvedésektől, melyeket szociális viszonyai által előidézett,
                  vagy melyeket legalább, ha ápoló kezeit feléjök terjeszti, enyhíthetne. Nagy írók
                  érezték ezt, s midőn a társaság legundokabb sebeit merész kezekkel feltakarák,
                  midőn emberi természetünk azon nemes részeire emlékeztetének, melyek a gonosztevő
                  kebléből nem veszhetnek ki soha egészen, midőn figyelmessé tettek, hogy azon
                  undoron kívül, mellyel tetteitől elfordulunk, van még valami, mit a bűnös iránt
                  érezhetünk - szánakozás szerencsétlensége felett: tettök
                  nemes s tiszteletreméltó volt. A sokaság érzéketlensége elleni visszhatás
                  lelkesíté őket műveikhez, s éppen ezért sokszor - mi minden visszhatásnak
                  szükséges következése - túlmentek első szándékukon, s csak hogy az undort s
                  gyűlölést, mellyel az emberek nem annyira a vétek, mint a vétkes ellen viseltettek
                  - enyhítsék: szeretet vagy bámulat tárgyaivá emelték azokat, kik iránt csak
                  sajnálkozást akarának gerjeszteni. S még egyszer mondom, e tett szép s nemes volt.
                  Van az írónak egy magasabb feladata, mint hogy bizonyos mennyiségű fehér papírt
                  fekete karcolással töltsön be, s ki ezt érzi, azt egypár kedvező bírálat, vagy
                  azon művészi élvezet, melyet művei alkotásában talál, ki nem elégíthetik. A
                  költészet kedves játékká aljasul, ha a kor nagy érdekeitől különválva nem a létező
                  hibák orvoslása, nem az érzelmek nemesítése után törekszik. S ki az istentől nyert
                  tehetségeit, ahelyett, hogy velök embertársai legszentebb érdekeiért küzdene, a
                  művészi forma mélyébe elássa, csakhogy valamiképp csorbát ne szenvedjen; ki magas
                  helikonáról, félistennek képzelve magát, kora szenvedéseiben csak művészi
                  stúdiumok tárgyát látja, s míg a föld vérben áll, s az egész emberi nem vajúdások
                  között új életnek indul, virágok- s a langy esti szellőről énekel: azt bámulhatjuk
                  hideg magasságában, irigyelhetjük - tisztelet- s szeretetünket azonban csak az
                  érdemli, kinek isten szívet adott, hogy embertársai szenvedéseit megérthesse. De
                  ha a költőtől, ki nemes emberi cél után fáradva, hogy erősebben hathasson, azt, mi
                  a művésznek legdrágább, műve szépségét is feláldozá - tiszteletünket meg nem
                  tagadhatjuk, ha bámuljuk az önmegtagadást, mellyel ő, ki keble mélyében
                  gyémántokat találhatott, inkább éles ekével szántotta fel földjét, mert érzé, hogy
                  e munkával öndicsőségére kevesebbet, de embertársainak hasznára többet tehet, ha
                  az így támadott művek hibáit az érzelmért, melyből származtak, szívesen
                  megbocsátjuk, s megfeledkezünk gyengeségeiről, mert érezzük, hogy mi ellen a
                  kritikus kifogásokat tehetne, azt az
                   embernek bámulni kell, hogy a könyvben nem szép
                  mű, hanem szép emberi tett fekszik előttünk: mit
                  mondjunk a mázolókról, kik minden magasabb cél s indok nélkül e műveket utánozzák,
                  kik romlott képzetökkel gyönyörködve mindenen, mi szörnyű vagy undok, a rothadást,
                  mely között amazok illatos virágot találtak, fölvájják, nem a virágért, hanem mert
                  nekik jólesik az ocsmányságokban körülkapargatni; kik a vétekben nem a nemesebb
                  emberi természet mindig fennmaradó töredékeit, hanem az erényben is mindig csak
                  azon aljas indulatokat keresik, melyek szerintök minden tetteink egyedüli alapját
                  teszik; kik, mint Diogenes lámpájával embert, úgy új szörnyeteget keresnek
                  képzelmök mélyében, s inkább örülnek, ha feltalálták, mint ha embertársaiknak egy
                  új vigasztaló gondolatot nyújthatnának. Oh, ha valaha ez oly regényesnek festett
                  zsiványéletet közelebbről látnák, azon éhséget, mocskot s mindennemű nyomort,
                  melyek között e kalandok játszatnak, e hősöknek egész aljasságát, kiknek bátorsága
                  sokszor nem más, mint az akasztófátóli félelem - a kép más volna, mint melyet
                  adnak!</p>
				<p>- Te, Mészáros! - mondá az egyik, kit az egész vidék Rácz Andor neve alatt ismert,
                  ősz haját visszasimítva homlokáról - mit mondasz, nem jó volna egy kis
                  gulyáshús?</p>
				<p>- Az ördög vigyen el - dörmögött a másik, ki eddig a tűzben piszkálva, meredt
                  szemekkel nézé a lángokat -, minek beszélsz ilyekről?</p>
				<p>- Meg egy kis dohány - folytatá a másik nevetve -, ugye egy pipa dohány sem volna
                  rossz?</p>
				<p>- Átkozott hóhér! - kiálta a másik, kinek ifjú, részegeskedés által elbutult
                  arcain bosszúság mutatkozott - mikor nincs, minek boszontod az embert?</p>
				<p>- Hát csak úgy! - válaszolt Rácz - vagy talán nem tetszik - tevé hozzá, azon
                  méltósággal függesztve szemeit ifjabb társára, mellyel ily öreg zsivány, ki
                  mesterségét hat bandával egymás után majdnem huszonöt esztendeig űzé, ily suhancra
                  nézhet.</p>
				<p>- De mikor mindig tréfálsz - mondá Mészáros, az égő fát megtaszítva lábával -,
                  kora reggeltől vagyunk itt, s nincs egy falatunk. Ha ez soká tart, felakaszthatnak
                  bátran, elébb, míg éhen halunk meg.</p>
				<p>- Hát mért nem mégy valamiért? - mondá Rácz, gúnyosan mosolyogva.</p>
				<p>- Mikor minden ember lábon van ellenünk - sóhajtott emez -, addszide a kulacsot,
                  hadd igyam legalább egyet.</p>
				<p>- Melletted van - válaszolt a másik, midőn nevetve nagy kulacsot mutatott, mely
                  Mészároshoz közel állt.</p>
				<p>- Nem ezt - szóla emez, fejét rázva, oly képpel, mintha méreggel kínáltatnék -,
                  hisz ez csak víz, ott melletted áll.</p>
				<p>- Ebből ugyan nem kapsz, fiú - mondá a másik, messzebb tolva a kulacsot, mely után
                  a fiatal zsivány kezét kiterjeszté -, úgyis több pálinka van fejedben, mint ész, s
                  éhgyomorra, tudod, megárt. - S az öreg zsivány nevetett.</p>
				<p>- Addszide - szólt emez, mindig haragosabban -, én inni akarok, nem vagyok
                  bolondod, nekem nem parancsol senki.</p>
				<p>- Majd meglátjuk - mondá az öreg zsivány, s midőn sötét szemeit pajtására
                  szegezve, kezét, mellyel ez ismét a kulacs után nyúlt, izmos markával megszorítá,
                  mindenki láthatta volna, hogy a tekintetet, melyben a banda között áll, nem
                  tisztán hosszú tapasztalásainak köszönheti -, ülj le, gyerek, és maradj
                  nyugodtan.</p>
				<p>- No várj, vén kutya - kiáltott a másik, ki, mint látszott, a kulacsból, mely után
                  ismét vágyódott, már több s nem hasztalan libációkat tett, felugorva, s falról
                  lekapva fokosát -, majd meglátjuk, ki parancsol nekem.</p>
				<p>Rácz, ki minden mozdulatait figyelemmel követé, ekkor szinte felugrott, torkon
                  fogta a fenyegetőt, s még mielőtt fokosát fölemelheté, falhoz szorítá, s
                  kicsavarta fegyverét kezeiből. - Majd adok, fattyú - szóla lángoló szemekkel -, a
                  kanászok elég disznót öltek e fal mellett; ha moccansz, eggyel több lesz.</p>
				<p>- Mi a baj? - szólt Viola, ki beszédeikre, míg azok e tettleges fordulatot nem
                  vevék, nem figyelt, de most szinte felkelt hordójáról.</p>
				<p>- Ez a fiú erőnek erejével pálinkát akar - mondá az idősebb zsivány, ki most
                  szerencsétlen pajtását eleresztette, s mosolygó megelégedéssel nézé, miként
                  dörzsöli fájó nyakát -, s én neki mindjárt más valamit adok.</p>
				<p>- Hát adj neki pálinkát, ha van - mondá Viola -, nekünk úgysem kell.</p>
				<p>Mészáros reményteli tekintetet vetve a kulacsra, felkelt, s feléje indult.</p>
				<p>- Nem adok biz én - mondá Rácz, elébe állva -, a fiú úgyis többet ivott, mint
                  kellene, részeg ember mindig bajba kever.</p>
				<p>- De mikor éhes vagyok - szóla a másik, kérő tekintetet vetve Violára.</p>
				<p>- Mért lett zsivány belőled - mondá Rácz gúnyosan mosolyogva -, hisz nem
                  parancsolta senki?</p>
				<p>- Hát neked ki parancsolta? - mormogott ez fogai között.</p>
				<p>- Az más - mondá emez komolyan -, én desentor voltam! Tíz esztendeig szolgáltam a
                  császárt, a legnagyobb háború idejében, s mikor hazajöttünk, s nem akartak
                  elereszteni, tudja az ördög, mért, az jutott eszembe, hogy eleget katonáskodtam, s
                  hogy most egyszer megpróbálhatja más is. Odadobtam puskát s patrontáskát, s azt
                  hittem, meg tudok élni, ha nem állok is silbakot. Ha mészáros fia lettem volna
                  mint te, bizony nem járnék itt az erdőben, és Viola sem, azt elhiheted.</p>
				<p>- Mit bánom én - szólt a másik, kit a komolyság, mellyel az előbbi szólt, úgy
                  látszott, nemigen érdekelt ‑, zsiványélet, pajzán élet, én inni akarok.</p>
				<p>- Add neki a kulacsot - mondá Viola ismét -, hadd töltse kedvét.</p>
				<p>- Igen, de már most is részeg - válaszolt Rácz, ki a kulacsot a földről fölvéve
                  még mindig kétkedve tartá kezei között. - Ahol csak megfordultam, minden bandának
                  szerencsétlensége a részegségtől jött.</p>
				<p>- Ma nincs mit félni - mondá Viola -, legfelebb ha még Peti jön, ki által István
                  gulyás húst küld. A szolgabíró Porvaron, s a hajdúk magukban, ne félj, nem jőnek
                  ennyire, ha tudnák, hol vagyunk, elkerülnének inkább.</p>
				<p>- Ej, nem kell azt hinni soha - mondá Rácz, fejét csóválva -, a veszedelem akkor
                  üt ki, mikor az ember legkevesebbé gondolja. Isten neki, ha akarod. - S ezzel
                  rosszkedvűen odanyújtá kulacsát, melyből a másik minden szitkok mellett, melyek
                  között vele megkínáltatott, az állati örömnek bizonyos kifejezésével nagyokat
                  szörpentett.</p>
				<p>Ezek után a kunyhó ismét békességben állt. - Mészáros, ki egy ideig hőstetteiről
                  beszélt, midőn látta, hogy a másik szavaira nem válaszol s nem is figyel,
                  elhallgatott, s álomba merült. Rácz könyökét térdére támasztva ült a tűz mellett.
                  Viola kiment a kunyhó elébe.</p>
				<p>Az éj setét vala. A magas tölgyek, melyek a helyet környékezék, s melyeknek
                  csúcsai a ködben eltűntek, még inkább nevelék a homályt, s csak a gyönge tűz,
                  melynek fénye a kunyhó ajtaján keresztül az ellenében álló bokrok elszáradt
                  lombjára esett, terjeszte némi világot az egészre. Miután a kunyhóban a
                  beszélgetés megszűnt, véghetlen csend terüle el az egész vidéken. Néha az őszi
                  szél egyes lökésekben szálla át az erdő felett, a tölgyek száraz lombja, mely még
                  az ágakon függött, csörögni kezde, a sudarak között mintegy hosszú fájdalmas sóhaj
                  hallatszott, mindig távolabb s távolabb, míg a gyenge nesz eltűnt, s a fák ismét
                  hallgató mozdulatlanságban álltak. Néha fenn egyes varjúkárogás hallatszott, a
                  madarak, melyek az erdőben ezrenként tanyáztak, fölébredve, nehéz szárnyaikkal
                  verdesék a csörgő ágakat, azután ismét véghetlen csönd s hallgatás mindenfelől.
                  Viola ott állt a kunyhó előtt, s lelkét leírhatlan szomorúság tölté el. A sötét
                  éj, a hallgatás, az elhagyottság, melyben magát látá, s melyet még kínosabban
                  érzett, ha a kunyhó ajtaján betekintve azon társakat nézé, kik neki e világon
                  maradtak... minden fájdalommal tölté lelkét. Mi boldog volt ő egykor! Ha a mezei
                  munka bevégeztetett, s az ősz, mint most, hosszú estéivel eljött, Viola ott ült
                  meleg szobájában, térdén hintázva kisfiát, szemét Zsuzsira függesztve, ki a lobogó
                  mécs mellett nem szűnő szorgalommal táncoltatá orsóját. Künn köd borula el a
                  vidéken, a kastély s parasztházak, a templom s a Tisza partjai eltűntek fátyola
                  alatt; de a boldogságot, melyet a gazda szerény lakában talált, az idő változásai
                  nem takarhaták el szemei elől. A természet elteríti ködét egész tájak felett,
                  hóval takarja földünket, mely alatt a vidám zöldnek s virágozásnak nyomai is
                  eltűnnek; azon boldogság felett, melyet keblünkben hordunk, a természetnek isten
                  nem ada hatalmat, csak embereknek adta azt. Ki hinné, hogy a virág, mely az
                  érzéketlen természetre bízatott, biztosabb gyenge tövén, mint boldogságunk, melyet
                  csak érző emberek ronthatnak meg? Viola nyugodtan nézett a jövő elébe, boldogsága
                  nem ártott senkinek, nem akadályoztatott senkit élvezetében; mitől félhetne, ki az
                  emberektől oly keveset kíván? A szerencsétlen visszagondolt mindezekre, s mellét
                  nehéz sóhaj emelé ez emlékeknél. “S mégis - mondá magában, s öklei görcsösen
                  összeszorultak -, mégis feldúlták házi boldogságomat! Teljesítettem minden
                  kötelességemet, nem, én többet tettem, mint mire köteles voltam... teljesítettem
                  minden parancsolataikat, levettem süvegemet a hóhérok előtt, alázatos voltam, mint
                  a kutya, megcsókoltam volna a sarut lábaikon, csak Zsuzsimat s fiamat hagyják
                  békében, csak házi csendemet ne zavarják fel, és mégis!” - Viola még egyszer
                  átgondolá a méltatlanságokat, melyeken keresztülment. Miként akarák őt
                  kényszeríteni, hogy nejét vajúdásai között elhagyja; miként hurcolták őt végig a
                  falun; miként akarta Nyúzó megveretni, s végre a pillanatot, melyben a fejszét
                  meglátva, élét az ispán koponyájába vágá, s az emberi vér látására először
                  borzadott el önmaga előtt. “Nem, nem - szóla, kezét éghez emelve -, bocsássa meg
                  isten vétkemet, én nem bánhatom meg, amit cselekedtem, ha most ott vagyok,
                  körülöttem az örömükben nevető hóhérok, s egyszerre a fejsze előttem csillog,
                  felkapom ismét, s jaj annak, ki előmbe jő. De ti, kiket nem bántottam soha
                  életemben, s kik nyomorulttá tettetek, kik miatt nőm s gyermekim koldusbotra
                  jutottak, kik belőlem gonosztevőt csináltatok, kik kiűztetek az erdő vadjai közé,
                  kik miatt e világon s az örökkévalóságban elkárhoztam... te, fiskális és főbíró,
                  vigyázzatok magatokra, oly szentül, mint isten néz le reám, én bosszút állok
                  rajtatok.”</p>
				<p>E pillanatban az erdőben nesz hallatszott. Viola, előrehajtva fejét, figyelni
                  kezdte. Mintha emberek közelgenének. A földet takaró száraz levélben csörgés, néha
                  egy törött ágnak recsegése hallatszott, s a varjúk károgva felszálltak, s az erdőt
                  szomorú hangjaikkal tölték el. - Ki lehet ez? - gondolá Viola magában - talán Peti
                  s a gulyás; de azok hogy jőnek Sz.-Vilmos felől? S most az erdő másik oldaláról
                  hasonló nesz hallatszott, s a lépések mindinkább közelegtek. - Itt sok ember jár!
                  - mondá Viola - ezek talán engem keresnek? - Nem vala többé kétség; az éj
                  csendjében már a közelgők suttogása is hallatszott. Viola berohant a kunyhóba,
                  maga után zárá ajtaját, lábával meglökte Mészárost, s röviden elmondá Rácznak a
                  történteket.</p>
				<p>- Nem mondtam?! - szólt az öreg zsivány felugorva s kétcsövű puskáját fogva - s ez
                  itt - Mészárost meglökve - részeg, mint a csap.</p>
				<p>Ez utolsóban Rácz nagy igazságtalanságot követett el; szegény pajtása, ki most a
                  lökdösést angyali nyugalommal eltűré, mióta hallotta, hogy ellenség közelg,
                  tökéletesen kijózanodott. - Nem szökhetünk-e el még valahogy? - szóla halkan,
                  remegő kézzel megszorítva Rácz karját.</p>
				<p>- Körül vagyunk véve - válaszolt Viola -, ha nem sokan vannak, azért semmi baj. A
                  fegyverek megtöltve?</p>
				<p>- Négy dufla, hat pisztoly - mondá Rácz, kinek arcán vad merészségnek kifejezése
                  vala látható -, csak jőjenek, itt jó vacsora vár rájok.</p>
				<p>- Gyújtsd meg a mécset, s állítsd a szegletbe, hogy a nyílásokon ki ne világítson.
                  Takard el a tüzet hamuval. - Mészáros remegve engedelmeskedett. - Te, Rácz s én a
                  két első nyíláshoz állunk az ajtó mellett. Te, Mészáros, ha valakit látsz, ki az
                  oldalhoz közelít, azt lődd le, kilőhetsz egyszer jobbra, másszor balra, csak hogy
                  senki ne dughassa be fegyverét a nyílásokon. Ne félj, fiú, nem lesz bajod.</p>
				<p>Mind e készületek sebesebben történtek, mint én elmondhatám.</p>
				<p>A hamuval takart tűz füsttel tölté a kunyhót, mely között a mécs a kunyhó egyik
                  szegletében az asztalra állítva, csak gyenge világot terjeszte. Az ajtó mellett
                  puskával kezökben Rácz s Viola álltak, kinézve a kis nyílásokon, melyek lőrések
                  gyanánt hasonló megtámadások esetére a fal ezen oldalán készíttettek. Hátul
                  Mészáros jára fel s alá, nemegyszer hörpentve a lőpor mellett az asztalon álló
                  kulacsból, melyre Rácz most nem vigyázott többé. A lelkesítő ital azonban, úgy
                  látszik, elveszté hatalmát az ifjú felett, ki mindig inkább elhalványodva s
                  reszketve, mennél inkább közelgeni érzé a veszélyt, félig magánkívül járt fel s
                  alá a kunyhóban. - Csak ez egyszer szabadulhatnék még - mormoga körmeit rágva - én
                  becsületes ember leszek ismét. Istenem, ha megfognak, felakasztanak!</p>
				<p>- A madarak itt vannak - kiálta egy erős, rikácsoló hang, kiben mindenki Nyúzó
                  főbíró szavát ismerheté meg -, a kunyhóban világot látok. Körülvettétek-e
                  mindenfelől? szóljatok!</p>
				<p>Negyven vagy ötven hang, mely e felszólításra egyszerre felkiáltott, a zsiványok
                  tudtára adá, hogy meneküléshez reménység nincsen. Mészáros keresztet vetve
                  letérdelt.</p>
				<p>- Főbe ütlek, kutya - kiáltott Rácz -, menj a nyíláshoz, s aki közel jő, lődd
                  főbe, ha jól védelmezzük magunkat, mind itt hagyják fogaikat. - Mészáros egy nagy
                  korty pálinkát ivott, s az egyik nyíláshoz ment.</p>
				<p>- Adjátok meg magatokat, zsiványok! - kiáltott Nyúzó - ha a nemes vármegye ezen
                  felszólítására nem engedelmeskedtek, statárium útján fognak veletek bánni.</p>
				<p>A kunyhóban minden hallgatott.</p>
				<p>- Előre, legények, törjétek be az ajtót, rajta! - kiáltott a főbíró. Két pandúr s
                  néhány paraszt az ajtó felé rohantak, de mielőtt fejszéik még a deszkákat érheték,
                  néhány lövés hallatszott, s kettő a megtámadók közül vérében váncorgott a földön,
                  a többiek visszafutottak. A kunyhóból Rácz dörgő szava hallatszott: - Akinek élete
                  van, jöjjön.</p>
				<p>A pillanatban, midőn társai lőttek, Mészáros, ki félig magánkívül álla nyílásánál,
                  szinte elsütötte fegyverét; a sors úgy akarta, hogy e lövésre is egy, ki a kunyhó
                  azon oldalára állíttatott fel, lerogyott, miáltal az ostromlók közé oly rémülés
                  jött, hogy része szaladásnak eredt.</p>
				<p>A harcnak ezen megkezdése után egy ideig csend vala, mind a kunyhóban, mind
                  megtámadói között. Ott a zsiványok újra töltötték meg fegyvereiket, itt Nyúzó s a
                  kommisszárius körül az ostromlóknak egy része tanácskozott. Emlékezetre méltó,
                  hogy e haditanácsnál Macskaházynak szavát nem halljuk, e szerénység felülmúlja
                  legvérmesebb várakozásainkat.</p>
				<p>- Biz én nem tudom, hogy fogunk boldogulni, teins uram - mondá a kommisszárius,
                  egyik kezében pisztolyát, másikban széles inszurgens kardját forgatva, mely az
                  1741-i nemes fölkelésből családjánál, mint sok nemes házakban, megmaradt, s
                  melynek fringia felírású vasa nem jöhetett volna bátrabb
                  kézbe.</p>
				<p>- Hát neki kell rohanni még egyszer, és még egyszer, és ismét - válaszolt a
                  főbíró, lábával tombolva -, míg a gazembereket megfogjuk, megkötözzük, és
                  akasztófához hurcoljuk.</p>
				<p>- Hiszen ha lehet - mondá a másik, vállat vonítva -, rajtam nem múlik.</p>
				<p>- Ha lehet! ha lehet! - kiáltá Nyúzó indulattal - minden lehet, amit én
                  parancsolok. - Itt Nyúzó, ki vezéri tehetségeit már azáltal bizonyítá, hogy nagy
                  hadvezérek módjára seregének mozdulatait kormányozta, de magát a golyók körén
                  kívül tartá, újabb jelét adá azon hasonlóságnak, mely közte s századunk legnagyobb
                  vezére, Napóleon között létezett, ki, mint tudva van, a
                   lehetetlen szót nem franciának mondá.</p>
				<p>- Én nem bánom - szólt a kommisszárius haraggal -, én nekimegyek, ha az ördög
                  volna is, csak a többiek jőjenek utánam.</p>
				<p>- Aki nem megy - kiáltá Nyúzó -, poltron kutya, főbe kell ütni mindjárt.</p>
				<p>- Hát jőjön a teins úr velünk, én nem tudok ezeknek az embereknek parancsolni.</p>
				<p>- Hova gondol, komisszárius úr! - válaszolt Nyúzó sokkal csendesebb hangon - nem
                  is az én kötelességem, és azután szemmel is kell tartani az egészt.</p>
				<p>- Azt se bánom - mondá a kommisszárius megvető tekintetet vetve elöljárójára,
                  melyet ha ez a sötétben nem látott is, legalább a hangból, melyen e szavak
                  mondattak, gyaníthatott. - Előre, legények! - kiáltotta a kommisszárius; a főbíró
                  még hangosabban ismétlé e parancsszót, és egy távolabb álló vastag tölgy megett is
                  rikácsoló hang hallatszott, melyben az ildomos Macskaházy szép szavát ismerhetik
                  meg olvasóim. A kommisszárius feje felett forgatá kardját, s a pandúrok- s néhány
                  paraszttól követve, a kunyhó felé rohant. Midőn az ostromlók az ajtóhoz
                  közeledtek, a kunyhóból ismét lövések fogadák, a csövek tüze villámhoz hasonló
                  világot terjeszte egy pillanatra az egész felett, utána minden setéten állt, s
                  csak fájdalmas nyögések, melyek a földről hallatszottak, mutaták, hogy e lövések
                  is találtak.</p>
				<p>Az egész csapat hátrálni kezdett. - Csak előre, most előre - kiáltott a
                  kommisszárius -, még mielőtt újra tölthetnek. Nincs semmi veszedelem. - S ezzel a
                  kommisszárius a csapat legbátrabbjaival ismét a kunyhó felé rohant, honnan ismét
                  lövések irányoztattak feléjök, melyek által a kommisszárius bal keze s egy pandúr
                  mellen keresztüllövettek.</p>
				<p>A kommisszárius felkáromkodott dühében s fájdalmában. - Nincs több lövésük! rajta,
                  rajta! - kiáltá, s egy mellette álló parasztnak kikapva fejszéjét kezéből, újra az
                  ajtónak rohant. A többiek részint, mert csakugyan hivék, hogy a zsiványoknak
                  töltött fegyverök többé nincs, részint, mert a bátorság, mint a félelem, mindig
                  ragadós, s maga a küzdelem, a veszélynek érzete a gyávábbat is indulatba hozza,
                  felemelve fegyvereiket siettek utána. A kunyhóból egy lövés a másikat érte, s
                  majdnem mindenik leteríté emberét. A megsebesültek jajgatása az ostromlók s
                  ostromlottak káromkodásaival s a lövésekkel együtt oly zajt képezének, mely
                  annyival szörnyűbbnek látszott, mennyivel sötétebb fátyolt boríta az éj az egész
                  felett, melyen csak a lövések villanása terjeszte néha pillanatnyi fényt. A
                  kommisszárius intő szava s a fejszéknek döngése, melyekkel ő s egy paraszt az
                  ajtót verék, áthangzott a lármán.</p>
				<p>- Ide a puskával! - kiálta, elvetve fejszéjét, s a fegyvert pandúrai egyikének
                  kezéből ragadva. - Ez neked való, Viola - s ezzel fegyverét az ajtónak szegezve,
                  elsüté.</p>
				<p>E lövésre benn a kunyhóban valaki felsikoltott s összerogyott. De mielőtt a
                  kommisszárius örömét szavakban kimondhatá, a kunyhóból egy második lövés
                  hallatszott, melyre a fejszével mellette álló paraszt halálosan találva földre
                  rogyott.</p>
				<p>- Ide más puskával! - kiáltott a kommisszárius. De kik parancsát követheték, nem
                  voltak többé mellette. Az egész tömeg tarthatatlanul futott a főbíró felé, ki az
                  egész jelenet alatt káromkodni s a küzdőket biztatni meg nem szűnt; de
                  tántoríthatlan vezér létére a csata színhelyéhez egy lépéssel sem jött azért
                  közelebb.</p>
				<p>A kommisszárius, ki végre látá, hogy egymaga a zsiványokon nem
                  győzedelmeskedhetik, miután az ajtórésen át ismét lövés történt, mely jobb vállát
                  éré, káromkodva visszavonult a többiekhez.</p>
				<p>Az ostrom vissza volt verve; a legyőzött had hatalmas vezére körül csoportozott.
                  Nyúzó magánkívül vala mérgében. A zsivány, kit annyi ideig keresett, itt volt
                  kétszáz lépésnyire tőle. Ő a tanyát körülfogta őreivel és seregeivel, ő mindent
                  elrendezett gondosan, mint bármely hadvezér, ki várakat ostromol... és a lator
                  társaival ellentáll tulajdon főbírája parancsolatának, noha tudja, hogy mihelyt
                  kezébe kerül, fel fogja akasztatni! Azután ez alávaló emberek, kiknek kötelessége,
                  hogy a zsiványokat megfogják, kiket ő különösen e célból hozott magával, s kik
                  most el merészelnek szaladni, ha hátok megett tulajdon szolgabírájok áll, áll
                  pedig bokáig sárban, hideg novemberi éjszakán, midőn magát a legnagyobb náthának
                  teszi ki, s így alattvalóinak példát ad, hogy veszély nincs, mellyel a hazafi a
                  közjó kedvéért szembe nem szállna. A dolog hallatlan! És még pipája is. A nedves
                  dohány nem ég, szára nem szelel, és Nyúzó Pál ne káromkodjék, ne szidja az egész
                  világot teremtésétől e napig, hol ötször csaholt tüzet egymás után, s nem bírta
                  meggyújtani pipáját. Ha nem lett volna sötétebb, semhogy valaki Nyúzó arcának
                  dühös kifejezését láthatá, a lövések előtt szaladók aligha főbírájok előtt meg nem
                  álltak volna, ki haragjának egész hatalmával fújva nem szelelő pipájába, mint
                  szikrát szóró tűzjáték, vagy illőbb hasonlósággal élve, mint lángokat okádó griff
                  állt a magas tölgyek mellett.</p>
				<p>- Hát semmirevalók! hol van a zsivány? - kiálta földhöz csapva pipáját, melyen
                  minden erőlködésével nem segíthetett - hol van Viola? hogy merészeltetek
                  visszajőni nála nélkül?</p>
				<p>A gyülekezet hallgatott, a hajdúknak egyike a szerencsére lágy sárba esett pipát
                  emelé fel.</p>
				<p>- Verd ki, de jól, te gazember - mondá ehhez fordulva a főbíró -, nem szelel. Nem
                  mondtam-e százszor - kiáltá ismét a többiekhez -, hogy nekem a zsiványokat kötözve
                  hozzátok el?</p>
				<p>- Teins uram - fohászkodott az egyik alázatos hangon -, mi mindent elkövettünk,
                  három vagy négy halva fekszik, a többieknek fele sebet kapott, a kommisszáriusnak
                  is bal karjába lőttek.</p>
				<p>- Legalább tíz zsivány van a kunyhóban, amerre az ember csak néz, csupa puskacső -
                  mondá egy másik -, lehetetlen boldogulni.</p>
				<p>- Lehetetlen! ki mondta azt, hogy lehetetlen? - kiálta a főbíró dühösen -
                  szeretném tudni, ki merte mondani, hogy lehetetlen. Amit én parancsolok!... hol
                  van a gazember?</p>
				<p>- Igazsága van - mondá a kommisszárius, ki azalatt szinte a többiekhez jött -, ily
                  emberekkel, mint ezek, Violát nem fogja meg senki. Vedd kendőmet - tevé hozzá, a
                  pandúrok egyikéhez fordulva -, s kösd be bal karomat. Akárhogy, csak erősen, hogy
                  a vér kevesebbé folyjon, míg feldsert találunk.</p>
				<p>- De mikor én mondom, hogy meg kell fogni - kiáltott Nyúzó sértett méltóságának
                  érzetében -, ki parancsol itt?</p>
				<p>- Próbálja meg a teins úr, ha tetszik, én nem tehetek semmit; két lövést kaptam,
                  se jobb, se bal kezemet nem bírom, gyereket sem foghatnék meg.</p>
				<p>- Baj - mondá Nyúzó, fejét csóválva -, hogy kommisszárius úr éppen most kapott
                  sebet, de hát maradjanak vissza azok, akik lövést kaptak. Ti többiek álljatok
                  sorba. No úgy, fiaim! no, rajta, hogy az ördög vigyen el.</p>
				<p>A főbíró felkiáltását a kunyhóból egypár lövés követte, és soha gorgon feje
                  sereget úgy nem állíta meg helyében, mint ezeknek hallása az ostromlókat. Nyúzó,
                  úgy látszott, még hátrált.</p>
				<p>- Rajta, rajta, semmirekellők! - így kiáltoza a fa megül, de mindenki helyén
                  maradt; ha a megtámadók helyett ők lennének a megtámadottak, soha sereg szebben
                  nem viselte volna magát.</p>
				<p>- Nem fogsz engedelmeskedni? - szólt Nyúzó méregtől elfojtott hangon, az egyik
                  mellette állót torkánál megragadva; nem lódulsz mindjárt a kunyhóhoz?</p>
				<p>- Nem biz én - válaszolt a másik nyugodtan, félreállva.</p>
				<p>- No, várj, hogy hívnak?</p>
				<p>- Kovács Miska, sz.-vilmosi nemesember; nem megyek én az istenének sem!</p>
				<p>- Nem ismertem meg kendet. És ez? - kiálta egy másikhoz fordulva.</p>
				<p>- Ez öcsém, András, ez is nemesember, ez se megy.</p>
				<p>- De hát a parasztok hol vannak?</p>
				<p>- Akiket nem lőttek agyon, elszaladtak.</p>
				<p>- Gyáva, haszontalan paraszt nép - kiálta a főbíró -, no, majd adok!</p>
				<p>- Teins uram - mondá a kommisszárius a főbíróhoz -, menjünk haza. Megtettünk
                  mindent, mit tőlünk a nemes megye megkívánhat, többre senkit kötelezni nem lehet.
                  Mindössze alig vagyunk tizenöten, a többi halva és sebesülve fekszik, vagy
                  hazaszaladt; ha utolsóig agyonlövetjük magunkat, Violát mégse foghatjuk meg.
                  Mihelyt észreveszi, hogy ily kevesen vagyunk s a kunyhó emberektől körülvéve
                  nincs, el fog illanni, s a sötét erdőben ki mehet utána?</p>
				<p>Nyúzó már hajlani kezde ez okokra, melyeknek fontosságát maga is átlátá, midőn
                  Macskaházy, ki miután a küzdés zaja megszűnt, s hosszú tapasztalásból
                  meggyőződött, hogy a zsiványok golyói ennyire nem érnek, rejtekéből a többiekhez
                  jött, s új tanáccsal lépett fel. - Fel kell gyújtani a kunyhót - mondá -, ha
                  melegök lesz, majd kijőnek. A puskásokat a fák megé állítjuk, mihelyt egy a
                  zsiványok közül kijő, le kell lőni.</p>
				<p>A szavak alig kimondva, új életet hoztak az egészbe. A kommisszárius kacagott
                  örömében. Tűzszerszám, kéngyertyák s egy szurkos fáklya adatott a pandúrok
                  egyikének, ki a felgyújtás tisztét magára vállalá, s e gyújtószerekkel a kunyhó
                  hátulsó részéhez lopódzott, hol nyílás, melyen lövéstől tarthatna, nem volt. A
                  puskások a bokrok között rejtőztek el, s Nyúzó, ki Macskaházyval maradt, örömében
                  megölelé barátját ez angyali gondolatért.</p>
				<p>A zsiványoknak helyzete azalatt még szomorúbb volt. - Rácz, kit a lövés, melyet a
                  kommisszárius az ajtón keresztül tett, mellbe talált, hörögve feküdt a szalmán; a
                  föld, nyughelye mellett, sikamlós lett vérétől. Mészáros fel s alá tántorgott a
                  kunyhóban, káromkodva s imádkozva egyszerre, átkozva a napot, melyen született.
                  Pálinkával akará feltartani merészségét, de az erős italnak nem volt hatása reá,
                  agyában az egy szörnyű veszélynek gondolata mindennek ellentállt. Viola nyugodt
                  vala, s hallgatott. Meg volt győződve, hogy végnapja eljött, s félelem nélkül
                  nézett a halál elébe, csak neje s gyermekei felett aggódott. - Egy percig, mikor
                  az ostromlók utószor visszavonultak, menekülésről kezde gondolkozni. Ha a födelen
                  keresztültörve a kunyhó hátulsó oldalán kimegy, e sötét éjjel, ki tudja, talán
                  elillanhat - de akkor szemei öreg pajtására estek, ki vérében hevert lábai előtt.
                  Eszébe jutott, hogy más alkalommal életét neki köszönheté, s nem akará őt elhagyni
                  bajában. Most hallá, hogy ellenségei új megtámadáshoz készülnek, érzé, hogy késő s
                  panasz nélkül várá végzetét.</p>
				<p>- Csak lőj - szóla, midőn a kunyhó előtt a lármát hallá, Rácz, fejét könyökére
                  támasztva, s szava hörgő vala, mint a haldoklóé -, lőj mindig, míg csak egy van
                  közelünkben.</p>
				<p>- Nincs postánk többé - mondá Viola nyugodtan -, puskapor amennyi kell, a serét
                  elfogyott.</p>
				<p>- Ördög és pokol! - mondá a másik, nehezen véve lélegzetét - nincs serétünk?</p>
				<p>- Nincs - felelt Viola -, egy puska és két pisztoly még megtöltve, a többi
                  üresen.</p>
				<p>- Add ide az egyik pisztolyt - mondá halkan a zsivány, egyik kezét Viola felé
                  terjesztve.</p>
				<p>Viola megérté e kívánat célzatát, s szomorúan odanyújtá a kívánt fegyvert, melyet
                  a másik görcsösen markába ragadva, egy sóhajjal szalmájára visszaesett. - Úgy -
                  mormoga fogai közt -, most jöhetnek, elevenen legalább nem hurcolnak az
                  akasztófához.</p>
				<p>- Te, Viola - szóla Mészáros halkan, Ráczra mutatva, ki behunyt szemekkel mintegy
                  magánkívül feküdt -, meghalt.</p>
				<p>- Hisz látod, miként emelkedik melle.</p>
				<p>- De meg fog halni, ugyebár? Hogy lenne, Viola - tevé hozzá suttogva -, ha
                  megadnók magunkat, talán megbocsátanak?</p>
				<p>- Megbocsátanak - szóla Viola kacagva -, fiam, afelett elhegedült szt. Dávid; ha
                  agyon nem lőnek, holnap estig az akasztófán függünk, te is, én is.</p>
				<p>- Nem úgy megbocsátani - monda ismét a fiatal zsivány mindig vékonyabb hangon,
                  mintha valaki gégéjét szorítaná -, nem úgy egészen megbocsátani, hogy ismét
                  szabadon mehessek; csak úgy értem, hogy bezárnak öt, tíz, húsz esztendőre, nem
                  bánom, s megvernek fertályesztendőnként, s koplaltatnak, dolgoztatnak, nem bánom,
                  akármit, csak ne akasszanak fel. Mit gondol kend, Viola, ezt nem tennék, ha kérem,
                  ha szépen, térden állva kérem. Édes Viola, még oly fiatal vagyok, s látja, kend
                  jól tudja, én nem öltem meg senkit, most is csak a levegőbe lőttem.</p>
				<p>- Szegény fiú - mondá Viola, midőn kezét társa reszkető ujjaiból megszabadítá -,
                  mondd ezt bíráidnak. De mi ez? - kiáltá egyszerre a kunyhó szegletére mutatva -
                  füst.</p>
				<p>- A kunyhó ég! - hangozék künn. - Lökjetek vissza mindenkit a tűzbe - kiáltott
                  Nyúzó erős hangja a lárma közt, míg a kunyhó belseje nehéz füsttel telt.</p>
				<p>- Felgyújtották a kunyhót - szóla Viola elborzadva -, ez szörnyű!</p>
				<p>Rácz felnyitá szemeit, s ismét könyökére támaszkodva körültekintett; a kunyhó
                  egyik szegletén már a tűz átlátszott, s szörnyű forróság kezde terjedni. - Meg ne
                  hadd magadat fogni elevenen - kiálta végső erővel -, ha lehet, lődd le a főbírót,
                  azután halj meg. - S ezzel a vén zsivány főbe lövé magát. Vére Viola kezére
                  feccsent; ő kétkedve álla, mit tegyen.</p>
				<p>- Mi atyánk isten! - kiálta Mészáros, térdre borulva - megégünk; addszide a
                  csutorát, talán elolthatom. Ez is ég! - kiálta eliszonyodva, midőn a pálinka kék
                  lángokban folyt el a földön - ki vagy a mennyekben... Viola, Viola! miért loptad
                  el a nótárius írásait?... ez mindennek oka. - A szerencsétlen, ajkához szorítva
                  csutoráját, kétségbeesve ivott, míg a füst s erős ital következésében a földre
                  esett, s ő is Rácz mellett feküdt.</p>
				<p>Violát ez utolsó szavak az irományokra emlékezteték, melyekről a veszedelem között
                  megfeledkezett. El vala határozva, hogy e kunyhó falai alá temeti magát; legalább
                  ha Zsuzsi gyermekeit a helyre akarja vezetni, hol apjok fekszik eltemetve, ne
                  kelljen őket az akasztófához vezetni. De most teheti-e ezt? Tengelyi
                  emberszeretőleg befogadta nejét s gyermekeit házába, ez irományok reá nézve a
                  legfontosabbak, és most itt hagyja elégni magával, s azon hírrel menjen ki a
                  világból, hogy legnagyobb jóltevőjét szerencsétlenné tette? Ez nem lehet.</p>
				<p>A lángok mindig tovább terjedtek, a kunyhó hátulsó részén égő szalma hullt a
                  földre, Viola haja égni kezdett, melle nem talált lélegzetet a forró levegőben,
                  szemei a füstben elvakultak, még egy perc, s szándéka nem állt volna hatalmában.
                  Még egy tekintetet vete társaira, s az írásokat kezében tartva fölnyitá az ajtót,
                  s kirohant.</p>
				<p>Miután a kunyhóban egy ideig zaj nem hallatszott, s noha a szalmafödél magas
                  lángokban állt, az ajtó fel nem nyílt és senki sem mozdult, mindenki azt kezdé
                  gondolni, hogy mint a kommisszárius mondá, a zsiványok, használva a setétséget,
                  elillantak. A pisztolylövés, mellyel Rácz életének véget vetett, nem változtatá
                  meg e meggyőződést, miután igen természetesnek látszott, hogy az otthagyott
                  fegyverek egyike a tűzben magától elsült. Maga Nyúzó s Macskaházy bosszankodva,
                  hogy reményökben megcsalattak, de félelem nélkül közelgtek az égő viskóhoz. Így
                  történt, hogy midőn Viola leégett hajakkal s a füstben elvakult szemmel, írásait
                  kendőbe takarva kezében, a kunyhóból kirohant, éppen e két férfival találkozott.
                  Macskaházy kiragadá az írásokat kezéből, s visszafutott. A többiek irtóztató
                  kiáltással összeszaladtak, s Violát körülfogák.</p>
				<p>A zsivány kezében nem vala fegyver, de a félelem, melyben neve az egész vidéket
                  annyi ideig tartá, s melyet kétségbeesett védelme még inkább nevelt,
                  visszatartóztatá a bátrabbakat is; s ha kezében fegyver, ha karjaiban még erő
                  volna, keresztültörve ellenein talán még megszabadulhatna. De Viola nem gondolt
                  többé ellentállásra. A lelki s testi kínok, miken keresztülment, felemésztették
                  érctestének erejét. Messze felnyitá szemeit, de nem látott, hosszú lélegzetekben
                  szívá magába a friss levegőt, melle emelkedett, mintha szét akarna repedni,
                  kiterjeszté reszkető karjait, s egy nehéz fohásszal földre rogyott. Magánkívül
                  vala. Ekkor az egész csoport diadalt kiáltott leterített ellensége felett, s nem
                  volt senki, ki önmaga nem akarná megkötözni lábait s kezeit annak, kinek nevénél
                  máskor remegett.</p>
				<p>Miután Nyúzó nem kis nehézséggel ez örömzajt lecsöndesíté, hogy a rabnak
                  Sz.-Vilmosra-i általvitele iránt rendeléseit megtehesse: a kunyhóból nyögés s
                  gyenge jajgatások hallatszottak. - A jelenlevők borzadtak, s halotti csend lőn a
                  kunyhó körül, melyet csak a tűznek pattogása s a szerencsétlennek mindig
                  hallhatóbb kiáltása szakíta félbe.</p>
				<p>- Talán kihozom - szóla a pandúrok egyike, emberiebb a többieknél.</p>
				<p>A szólót irtózatos dörrenés szakítá félbe. A puskapor, melyet a zsiványok ott
                  tartának, felgyúlt, a kunyhó födele szétvetve, egyes égő darabokban esett le az
                  erdő s az emberek között, anélkül azonban, hogy közülök, kik új szaladásnak
                  eredtek, valaki megsértetnék.</p>
				<p>A vidéket halotti csend tölté el. A jajgatás, mely a kunyhóban hallatszott,
                  elhallgatott, a világosságot, melyet az égő födél elébb minden tárgyra vetett,
                  ismét homály váltá fel, s csak a széthányt gerendák közül veté még itt-ott egy égő
                  darab vörös fényét körére, míg az egész felett a lőpor füstje meleg ködként
                  ereszkedett.</p>
				<p>- Megjárhattuk volna - szólt a kommisszárius, ki a többiek között először nyeré
                  vissza egész nyugalmát. - Átkozott gazemberek!</p>
				<p>- Nem lehet többé baj - kiálta Nyúzó messze, hátulról, hova egy fa megé bújt, s
                  hangja remegett.</p>
				<p>- Nem, teins uram - szóla a kommisszárius vissza.</p>
				<p>- Igen, de ha még puskapor lenne a kunyhóban.</p>
				<p>- A puskapornak az a természete - válaszolt a másik mosolyogva -, hogy egyszerre
                  sül el. De csak maradjon a teins úr ott. Nincs többé dolgunk. Fogja fel két erős
                  legény a zsiványt - szóla a többiekhez fordulva, kik lassanként körülötte
                  összegyűltek -, s Sz.-Vilmosra vele.</p>
				<p>Viola, ki még mindig ájulásban vala, a földről fölemeltetvén, az egész csoport
                  Sz.-Vilmosnak vette útját. </p>
				<p>- Megvannak az írások? - szólt Nyúzó suttogva Macskaházyhoz.</p>
				<p>- Meg - válaszolt a másik hasonlóan -, tűzbe dobtam. - Végre lépteik az erdőben
                  eltűntek, s az iszonynak helye ismét nyugodtan állt.</p>
				<p>Ne várják olvasóim, hogy az érzelmeket írjam le, melyek Viola nejét ez idő alatt
                  eltölték.</p>
				<p>Rövid idővel, miután őt elhagytuk, Peti s a gulyás visszatértek. Az egyik a
                  nyílást, a másik a nádat megtalálta; a magas fa az vala, melyről szóltak, s
                  levetve csizmáikat, átmenni készültek. A lovak lábaira bilincs tétetett. - Peti
                  egy erős bottal kezében előre ment; a gulyás Zsuzsit - ki az istenért kéré, hogy
                  magokkal vigyék - vállára véve, utána gázolt. Alig értek azonban a víz közepéig,
                  midőn az erdő egyszerre a megtámadók zajával telt el.</p>
				<p>- Későn jöttünk - kiáltott Zsuzsi -, vigyetek át, hadd haljak lábainál.</p>
				<p>Lövések hallatszottak, a szétszaladó parasztok közül néhány az erdő ezen részének
                  vevé futását, s a gázolók elég közel valának az áradás túlsó partjához, hogy a
                  futóknak lépteit hallhassák.</p>
				<p>A gulyás ismét remélni kezdett. - Ne félj, Zsuzsi - szóla biztatva -, látod, a
                  gazemberek mind elfutottak.</p>
				<p>Peti vigyázva tovább ment, s így értek a parthoz. - De a zaj újra kezdődött, ismét
                  lövések s lárma, új ostrom.</p>
				<p>Zsuzsi, kiragadva magát a gulyás kezeiből, nem tudva, mit akar, mit tesz, félig
                  magánkívül rohant a lárma felé. A férfiak erőszakkal visszatartották. Térdre veté
                  magát, de lelkét csak egy gondolat tölté el, s az Violának veszélye vala. Minden
                  hang nem jött-e ellenségétől? minden lövés nem érheté-e keblét? Ő nem
                  imádkozhatott. Kétségbeesve tépte haját, s lelkében átkot mondott az egész
                  teremtés felett. - Egyszerre az erdőben nagy világosság terüle el. Az ostromlók
                  kiáltása, kiktől nem voltak ötszáz lépésnyire, nem hagya kétséget oka felett. -
                  Zsuzsi felugrott, éghez emelé kezeit. - Felgyújtották a kunyhót; férjemet égetik
                  el! - kiálta szívhasító hanggal, s magánkívül rogyott Peti karjai közé.</p>
			</div>
			<div type="chapter">
				<head>21</head>
				<p>Mikor Violáné magához tért s követőivel az ütközetnek színhelyére jött, minden
                  nyugodt s hallgatag vala ismét. A léptek, melyekkel a győzedelmes sereg kötözött
                  rabjával s sebesült pajtásaival Sz.-Vilmos felé sietett, rég nem hallatszottak; a
                  kurjongatás, mellyel diadalát ünnepelé, a távolban elhangzott, s csak a varjúk
                  nagy serege, mely álmából felijesztetett, szállonga még károgva az erdő felett. A
                  kunyhó körül a nyitott helyen, mely mindenfelől bokroktól körülvéve a hajléknak
                  mintegy udvarul szolgált, itt-ott szétszórva parázzsá égett fatöredékek hevertek,
                  s egy félig megmaradt gerenda - mely még néha lángot vetve, mint gyászszövétnek
                  lobogott a kiégett falak felett - gyenge bizonytalan világot terjesztett a
                  romokon.</p>
				<p>Violáné nyugodt vala. Az emberi szívben az öröm- s fájdalomnak csak egy bizonyos
                  mennyisége fér meg; ha a kehely egyszer színig telve van, a tenger árjai
                  átmehetnek rajta, s egy cseppel sem fogják nevelni tartalmát; ha a mérleg egyszer
                  elveszti egyensúlyát s a serpenyők egyike bizonyos pontig lement, rakj rá
                  mázsákat, s míg terhe alatt el nem törik, mélyebbre nem nyomhatod le. A
                  szerencsétlen asszony rég elérte e pontot. Midőn a kunyhóhoz jött, kezével takarva
                  szemeit egy ideig hallgatva állt. Peti s a gulyás, ki Violánét vezette, szinte nem
                  szóltak; végre az asszony, erőt véve önmagán, sebesen a kunyhóhoz ment, s
                  benézett.</p>
				<p>- Peti - szólt visszafordulva, a füsttől elfojtott lélegzettel -, gyújts tüzet,
                  elég fát s parázst találhatsz a földön, hadd keressem férjemet.</p>
				<p>Peti, sóhajtva, parázst ment szedni. A gulyás - kinek e kétségbeesett nyugalom,
                  melyet a szerencsétlen asszonyon észrevett, százszor borzasztóbb vala, mintha őt
                  haját tépve látná, kezével törülé szemeit. - Zsuzsi lelkem - szólt végre -, menj
                  oda hátrább a fák alá, majd mi keressük... azaz nem férjedet, az, meglátod, nem is
                  volt itt, hanem csak a többieket, ha csakugyan valakinek baja történt volna. Légy
                  nyugodt, Zsuzsim - tevé hozzá, megfogva kezét - férjed nem is volt itt, meg mernék
                  esküdni reá. - A szegény ember tudta, hogy hazud, tudta, hogy mihelyt Peti tüze
                  fellobog, Violát - talán félig elégve - a romok között fogják találni; vagy hogy
                  legalább üldözőinek kezeibe került; de ő üdvösségét adta volna, ha e
                  szerencsétlennek szívében csak egy percre ismét reményt önthet.</p>
				<p>- Hagyja el kend, István - mondá Violáné nyugodtan -, tudok mindent, el vagyok
                  készülve mindenhez. Meglátják, nem lesz bajok velem, ha félig elégve találom is;
                  csak még egyszer láthassam. Neki jobb itt ez elégett falak, mint ott ellenségei
                  között, legalább nem szenved többé.</p>
				<p>- De mikor már mondom, hogy Viola nem volt itt - válaszolt István -,
                  teremt-úgysegéljen, üdvösségemre mondom, nem volt itt! Hát mi az ördögnek
                  keresgélnél a füst között? Ez, látod, nem asszonynak való, ha véletlenül valami
                  undorítót találsz, ki tudja, nem árt-e meg. Menj vissza, s mi majd mindent
                  megnézünk.</p>
				<p>Violáné azonban nem vala azon gyenge érzékeny teremtéseknek egyike, minőket főképp
                  műveltebb osztályaink asszonyai közt találunk. Azon lágyságot, azon akarat nélküli
                  hozzánk simulást, mely az asszonyiasság nevezete alatt felsőbb osztályok
                  hölgyeinél oly ellenállhatlannak tartatik, a falunak e test- s lélekben erős
                  leányában ne keresse senki. E szívet keményebb anyagból alkotá a természet. Ha
                  férjét veszély környezé, ahelyett, hogy remegne, ő vele osztá veszélyeit; ha
                  szenvedőt látott, ő nem sírt, de segített; ő nem halványult, nem ájult el a seb
                  előtt, hanem békötözé; nem sóhajtozott, hanem dolgozott gyermekeiért. - Ott az
                  erdő szélén, midőn hallva az üldözők kiáltásait s a lövéseket, látva a vörös
                  fényt, mely között talán férje leheli ki életét, s ő jelen sem lehetett
                  szenvedéseinél, a lelki erő, melynek hasznát nem veheté, elhagyá a szerencsétlen
                  asszonyt, s magánkívül dőlt követői karjai közé. De e gyengeség pillanatai
                  elmúltak; érzé, hogy férjének s gyermekeinek talán szüksége van reá, s a tetterő,
                  mellyel kedveseinek használhatott, ismét feltámadt szívében.</p>
				<p>- Köszönöm, István, hogy így gondoskodik rólam - szólt meghatott hangon -, nem
                  szükség, hogy aggódjék, ismét jól érzem magamat. Akármit lássak itt a kunyhóban,
                  valami bizonyost fogok tudni, s lássa kend, az jobb. Ha férjem meghalt, elássuk
                  itt a fák alatt, legalább a helyet fogjuk ismerni, hol pihen, s eljöhetek
                  gyermekeimmel sírjához, s itt sírhatjuk ki könnyeinket.</p>
				<p>- Mondom, Viola nincs itt - szólt a gulyás -, de látod, ha félig elégett embereket
                  látsz... a dolog mégis nem asszonynak való. Még ha egészen egészséges volnál,
                  isten neki, de így! Mikor tanyámon most két esztendeje tűz támadt, csak két tehén
                  égett belé, s mégis mikor nagyságos asszonyom jött, s a szegény fekete dögöket
                  látta, úgy elborzadt...</p>
				<p>- Nem vagyok én nagyságos asszony - viszonzá Zsuzsi keserűen -, ők borzadhatnak,
                  elájulhatnak; én zsivány felesége vagyok, nekem ilyenekre nincs időm. Hej, bátyám,
                  ha tudná, mióta Viola zsivánnyá lett, mily gondolatok jártak át szegény fejemen,
                  milyeket álmodtam: ha estétől reggelig házamban vagy kinn a mezőn férjemet vártam,
                  s ő nem jöhetett, mily iszonyú lehetőségeket képzeltem magamnak - akkor nem félne,
                  hogy valamitől még elborzadhatok e világon. Bármi vár reám, csak a
                  szerencsétlenségnek egy neme lesz; én esztendőkig a pokolnak minden kínait
                  egyszerre tűrtem képzetemben.</p>
				<p>A tűz, melyet a cigány azalatt a kunyhó körül rakott, lobogó világot kezde
                  terjeszteni. Violáné körültekintett. Az ajtó előtt a sz.-vilmosi parasztnak
                  holtteste feküdt, ki a kommisszárius mellett az ajtón keresztül agyonlövetett;
                  valamivel távolabb, a bokrok közelében még egypár holttest vala látható. Violáné
                  megnézé a halottakat, s látva, hogy egy sem férje, égő darab fával bevilágítva a
                  kunyhóba nézett.</p>
				<p>Nem fogom leírni a látványt, mely előtt maga az öreg gulyás elhalványodott. Az
                  asztal feldőlve még füstölt, a kunyhó belsejében puskák s pisztolyok feketévé
                  égett agyakkal hevertek. A szerencsétlenek, kik itt végzék éltöket, az egyik
                  hamuvá égett szalmaágya felett, a másik a szegletek egyikében feküdtek.</p>
				<p>- Ő nincs itt - szólt végre Violáné, miután a holttesteket; ámbár vonásaik
                  ismerhetlenekké váltak, sokáig figyelemmel nézte. - Nincs ezüstgyűrű ujjaikon, s
                  férjem gyűrűjétől meg nem válik, Violát megfogták.</p>
				<p>- Dehogy fogták - mondá a gulyás, ki még mindig reményeket akart ébreszteni a
                  szerencsétlen asszonyban -, ő hihetőképp -</p>
				<p>- És ez mi? - vágott közbe Zsuzsi, ki lehajolva egy kétcsövű puskát emelt fel - e
                  fegyvert férjem mindig magával hordá. Fogja kend - tevé hozzá -, s tartsa meg
                  emlékéül.</p>
				<p>- Igen, mihelyt találkozom vele, visszaadom - mondá a gulyás.</p>
				<p>- S most isten áldja meg jószándékáért - folytatá Violáné -, ha tovább jőne velem,
                  kend is bajba keveredhetnék. Peti elkísér Sz.-Vilmosra, bizonyosan oda hurcolták
                  férjemet.</p>
				<p>S ezzel a barátok elváltak. A gulyás szomorú gondolatokba elmerülve lovaihoz, s
                  miután azokat előbbi helyökön találá, tanyájához vevé útját. A zsivány felesége
                  Petivel Sz.-Vilmos felé sietett.</p>
				<p>Itt a zaj, melyet az üldözőknek kiindulása s még inkább győzelmes visszatérte
                  okozott, lassanként elhallgatott. Nyúzó s Macskaházy a nemesek hadnagya házába
                  aludni mentek. A falusi lakosok, kik az ostromban részt vettek, részint házaikban
                  pihentek, részint a kocsmában felejték a veszélyeket, melyeken keresztülmentek.
                  Maga Viola, ki a faluháza nyitott színében köttetett ki s két hajdú és épp annyi
                  paraszt által strázsáltatott, fáradtan álomba szenderült. Midőn a szerencsétlen az
                  erdőn keresztül Sz.-Vilmos felé hurcoltatván, elfogatása óta először magához jött,
                  s körültekintve a szurokszövétnek bizonytalan világánál, mellyel a pandúrok egyike
                  a sereget vezeté, reménytelen helyzetét látta, s a történtekre tisztán
                  visszaemlékezett: azonnal Tengelyi írásai jutottak eszébe. Mikor az égő kunyhóból
                  kilépett, annyira elkábult, annyira volt elvakítva, hogy nem is tudta, kinek
                  kezeibe adá, vagy inkább, ki által ragadtattak el, s többször kérdezé azokat, ki
                  őt felváltva hordák - mert a főbíró, midőn magához jött is, nem engedé, hogy saját
                  lábain menjen -, nem tudnak-e semmit felőlök. A kérdezettek vagy éppen nem, vagy
                  tagadólag feleltek, egyet kivéve, ki a többieknél beszédesebb, elmondá, hogy azon
                  pillanatban, mikor a kunyhóból kilépett, az ajtóhoz közel csak a főbíró és
                  Macskaházy álltak, s hogy egyik közülök valamit ki is rántott kezéből; mi volt
                  azonban, azt nem mondhatná.</p>
				<p>Viola, mióta ellenségeinek kezeiben látá magát, minden ellenállással felhagyott, s
                  panasz nélkül tűre minden kínzást, melyet a hosszú küzdelem által felbőszültektől
                  tűrni kényteleníttetett. Miután Sz.‑Vilmosra értek, Viola többször kérdé Nyúzót -
                  ki a színben állva, poroszlóinak megparancsolá, hogy kössék meg jó erősen, ha
                  feltöri is kezeit, csak el ne szökjék -, nála vannak-e írásai? A válasz azonban
                  csak káromkodásokban állt, s hogy ehhez semmi köze, vagy hogy azt sem tudja, mily
                  írásokról szól, s más ehhez hasonlókban, mikből Viola láthatá, hogy Tengelyi
                  irományainak átvétele Nyúzó által el fog tagadtatni, vagy hogy azok Macskaházy
                  kezébe kerültek, ki annyi ideig törekedvén, hogy birtokukba jusson, ez irományokat
                  tulajdonosuknak visszaadni bizonyosan nem fogja.</p>
				<p>- Hát ezért adám meg magamat, ezért kerülök akasztófára? - szóla végre magában,
                  midőn Nyúzó a többiekkel távozván, ő őreivel egyedül maradt; s míg azok nehéz
                  léptekkel fel s alá jártak, fáradtan a földre veté magát. - Miért nem maradtam a
                  kunyhóban? miért nem lőttem inkább főbe magamat, mint Rácz tevé? Ők most
                  nyugszanak, rám ocsmány halál vár és hasztalan! Tengelyinek írásait mégsem
                  menthettem meg. Engem isten elátkozott, mikor születtem!... Nem akartam-e a
                  becsület ösvényére visszatérni százszor? s midőn ehhez minden út előttem zárva
                  volt, nem akartam-e legalább azon egy jó tettet, melyet valaha embertől
                  tapasztaltam, meghálálni? s mit használt?! Isten maga nem akarja, hogy életemben
                  valami jót tehessek! Haljunk meg hát, nem bánom, az akasztófán, ha úgy kell. Az
                  ember nem diadalmaskodhatik végzetén. - E gondolatok Viola lelkének visszaadák
                  nyugalmát. Szomorú vala e nyugalom, minő azé, ki látva, hogy végzetének
                  ellenállnia nem lehet, miután reményével felhagyott, akarat nélkül átengedi magát
                  a szükségnek, mely ellen küzdenie többé nem lehet, de nyugalom mégis; s a rab,
                  álomba mélyedve, egy időre elfelejté szörnyű helyzetét.</p>
				<p>Így találá Violát Peti, ki társát a falun kívül hagyva, a faluházához csak maga
                  jött. Az udvarba Peti nem mehetett be, a főbíró szigorú parancsa szerint a rabbal
                  beszélni még őreinek sem vala szabad; azonban a kapu mellett őrt álló hajdútól,
                  kinek azt beszélé, miszerint éppen most jött ki Porvárról, megtudá, hogy Viola
                  reggel Kislakra fog vezettetni, hol a statárium összeül, s hogy az öreg Kislaky
                  úrhoz - ki e járásban statáriális elnök - már lovas katona küldetett. E hírrel a
                  cigány, miután még egy szomorú tekintetet vetett a szín felé, mely alatt Viola
                  bundájába takarva a földön feküdt, Zsuzsihoz visszament.</p>
				<p>- Láttad őt? - szólt az asszony, elébe sietve, midőn a cigányt közeledni látá.</p>
				<p>- Láttam, a faluházánál van.</p>
				<p>- Benn a faluházában? - kérdé az asszony élénken; mert mint olvasóim talán tudják,
                  népünknek véleménye szerint, mihelyt valamely gonosztevő födél alá jön, azaz
                  rendes tömlöcbe, a dolog statáriális eset lenni megszűnt.</p>
				<p>- Benn - válaszolt Peti felakadva -, nem éppen benn a házban, de a szín alatt.</p>
				<p>- Kikötve? - kiáltott Violáné kezeit összecsapva - istenem, az éj mily hideg -
                  tevé hozzá, most először észrevéve, hogy fázik -, s ő kikötve, ott szabad ég
                  alatt.</p>
				<p>- Nem szabad ég alatt - mondá a cigány vigasztalólag -, a szín födve van.</p>
				<p>- Van-e bundája? - kérdé a nő, félig levéve magáét - különben ezt vihetnéd
                  neki.</p>
				<p>- Hogyne volna! - válaszolt Peti - jó nagy bundával takarva láttam. Alszik.</p>
				<p>- Alszik! - szóla Violáné, megfogva a cigány kezét - ugye, s az emberek látják,
                  hogy alszik? nem hiszi senki, hogy csak tetteti magát?</p>
				<p>- Már miért hinnék?</p>
				<p>- És mit mondanak az emberek ehhez? nem látják-e, hogy férjem ártatlan? Ki
                  hallotta valaha, hogy gonosztevő aludhatnék? No, mondd, beszéld el, Peti, mit
                  mondanak az emberek ehhez?</p>
				<p>Peti csak azt válaszolá, hogy nem szólt senkivel, hogy egyébiránt talán fel fogják
                  menteni. - Mihelyt virradni kezd - tevé hozzá -, Violát elviszik Kislakra; ha vele
                  szólni akarsz, ott alkalmad lesz; Sz.‑Vilmoson nem eresztenek hozzá senkit.</p>
				<p>- Tudom, tudom - szólt Violáné elfojtott hangon -, Kislakon statárium lesz, s fel
                  fogják akasztani. Mit gondolnak ők vele, hogy ártatlan, s lelkiismérete oly
                  nyugodt, hogy kemény földön jobban alszik, mint ők ágyaikban; nekik élete kell. De
                  jerünk, jerünk - folytatá elindulva s Petit kezénél fogva, - jerünk Kislakra,
                  hamar, látnom kell őt.</p>
				<p>- Szegény asszony, hogy bírnál te Kislakig menni?</p>
				<p>- Én - válaszolt Zsuzsi -, ne félj, én elmegyek; nem soká fogom lábaimnak hasznát
                  venni úgyis, minek kíméljem!</p>
				<p>Szerencsére Petinek Sz.-Vilmoson ismerőse vala, egy kovács pajtása, ki, mint ő,
                  cigány létére a falun kívül lakott, s kétkerekű taligán, befogva a rossz gebét,
                  mely viskóján s a kovácsszerszámon kívül egyedüli tulajdonát képezé, Violánét
                  Kislak felé fuvarozá, míg Peti maga, hogy Tengelyinek hírt vigyen s Viola
                  gyermekeit az asszony kívánata szerint magával hozza, Tiszarét felé vette
                  útját.</p>
			</div>
			<div type="chapter">
				<head>22</head>
				<p>Vannak a megkülönböztetésnek sokféle nemei. Az eledelek, mikkel az emberek
                  testöket táplálják, alig különböznek annyira, mint azon tárgyak, mikben hiúságuk
                  kielégítést keres; s ha azon dolgokat tekintjük, mik által egyesek magokat a
                  közönség fölébe emelve gondolják, bámulhatnánk, ha nem jutna eszünkbe, miszerint
                  rákok, csigák s más ehhez hasonló tárgyak, melyek mintegy természetes undort
                  gerjesztenek, mégis a legfinomabb eledeleknek tartatnak, noha kétségen kívül csak
                  a legnagyobb éhség bírhatá az első embert arra, hogy azokat megízlelje. Pedig ki
                  tagadhatja, hogy ami hiúságunk kielégítését illeti, mívelt országokban mindig ily
                  szükség uralkodik, a megtiszteltetés után vágyók tömege minden arányon kívül
                  felülmúlván azon megtiszteltetések számát, melyekben részesülhetnek. - A dolgoknak
                  ezen állásában a természet fő jótéteményei közé tartozik, hogy miként testi
                  táplálékra nézve nem az eledelek egy nemére szorítá az embert, úgy hiúságát
                  olyképp alkotta, hogy az kielégítését a legkülönbözőbb tárgyakban találhassa.
                  Való, vannak emberek, kiket anyagi eledelekre nézve tisztán húsevő állatoknak
                  mondhatnánk, s a hiúsági étvágyban ezekkel azokat hasonlíthatjuk össze, kiknek nem
                  is megtiszteltetés, mi vagy egyszerre, vagy évenként ennyit s ennyit nem
                  jövedelmez; mások ellenben ártatlan növényemésztők, s alig élnek egyébbel, mint
                  zöldséggel; nyájas jámbor teremtések, érdemesek, hogy egy sorba állíttassanak
                  azokkal, kiket egy ártatlan cím, jel, vagy taps egekig emel. De csak jöjjön a
                  szükség ideje a hús- és növényemésztő, az, ki jövedelmező, vagy ki csak szépen
                  hangzó megtiszteltetést kíván, nem lesznek válogatók, hanem egyenlő hévvel fognak
                  nyúlni mindenhez, mihez férhetnek, s a természet a hiúságnak gyomraink felett még
                  azon nagy elsőséget adá, hogy ez utóbbi, ha sokáig koplaltunk, vagy szerfelett
                  jóllaktunk, emésztésre alkalmatlanná válik, mire a másiknál alig találunk
                  példát.</p>
				<p>Mi magyarok e tekintetben a mívelt nemzet nevét minden szomszédainknál talán
                  inkább érdemeljük, s alig ismerek hazát, hol a megtiszteltetésnek annyi, s meg
                  kell vallani, oly olcsó nemei léteznek, mint nálunk. Ha hallgatok is azon számos
                  élvezetekről, melyeket csak maga a népszerűség nyújt, az egyszerű helyesléstől a
                  szűnni nem akaró éljen kiáltásokon keresztül egészen a fáklyás zenéig (melyekre
                  nézve rosszul világított városainkban csak a ritkaságot sajnálhatjuk, miért a
                  rendes világítást velök nem pótolhatjuk még), hány fokozat, s mégis mennyi gyönyör
                  mindenikben! Mily ellenállhatlan hatalom, mely tettre vagy legalább szólásra
                  lelkesít (a magyar kocsisok némely vidékekben szólításnak nevezik, ha lovaikat
                  tettlegesen megverik, miért ne nevezhetnők mi a megzavart súlyegyen
                  helyreállítását tettnek, ha csak szólunk?), s mégis mily olcsóság ennyi haszon
                  mellett! Soha a népszerűségnek nagy eszköze ily kiterjedésben s ennyi ügyességgel,
                  mint hazánkban, nem használtatott fel. Mi más nemzeteknél a legnagyobb fényűzésnek
                  tartatik, mire csak a természettől leggazdagabban megajándékozottak számolhatnak,
                  az nálunk mindennapi kenyérré vált, s Pyrrhus követei, kik elbámultak, midőn a
                  római senatust látva, mintegy királyok gyülekezetében gondolák magokat, mit
                  mondanának, ha tapasztalnák, miként országunk határai között a népszerűeknek egy
                  egész népét bírjuk, kik közül népszerűségben egyik a másikat fölülmúlja, anélkül,
                  hogy közülök a legnagyobb rész valaha azon veszélybe jöhetne, hogy Aristidesként
                  polgártársai által amiatt küldessék számkivetésbe, mert mindenkitől a
                  legerényesebbnek tartatik. Tudja mindenki, nem vagyok túlzó magasztalója honi
                  állapotainknak, sőt olyakat is mondtam már életemben, mik által az isten földi
                  szavával - mi alatt, mint tudva van, a nép szava értetik - ellentétbe jöttem, noha
                  ildomos férfinak ez isten szavát is csak magyarázni kellene; de Magyarországnak
                  felsőbbségét e tekintetben nem tartom kevésbé tagadhatatlannak annál, mellyel
                  Anglia a pamutszövetekben bír, s mely szinte nem a kelme minőségében, hanem az ár
                  csekélységében fekszik.</p>
				<p>Mutasson nekem valaki országot, hol a népszerűség kevesebbe kerülne. Máshol egész
                  életedet kell hazádnak szentelned, sőt néha meg kell halnod. Testedet, véredet
                  kívánják, hogy érettök nagy nevet cserélhess be. Nálunk, ha a marhahús tizenkét
                  krajcárba kerül s indítványt téssz, hogy tíz krajcárra szállíttassék le, elérheted
                  e célt. Ez az, mi által, mint Angliában a pennykiadások által a tudomány, nálunk a
                  dicsőség mindenki által megszerezhetővé válik, s minek azt köszönhetjük, hogy a
                  népszerűség, mely a világ minden részeiben, mint tudva van, könnyen
                  arisztokráciához vezet, nálunk a legdemokratikusabb institúcióknak egyike. A
                  közvélemény annyit karol fel, hogy közöttök senki magát emiatt a többiek
                  lenézésére feljogosítva nem érezheti, s mégis mindenik azon üdvös korlátok között
                  tartatik, melyeket a népszerűség máshol csak egyeseknek állít; pedig tudva van,
                  mennyire üdvösek e korlátok s mily áthághatlanok. Valamint sok férfi, a szentírás
                  azon parancsára nézve, hogy a nő urának szót fogadjon, eretnekségben él, csakhogy
                  házi csendjét feltartsa, úgy azok, kik népszerűséggel bírnak, többnyire ez
                  akaratos kedves irányában való papucskormány alatt élnek, csak hogy az ingatag,
                  melytől megválniok nem lehet, más bálványt ne válasszon magának.</p>
				<p>De ha a népszerűségről - bármennyire közönséges nálunk a megtiszteltetésnek ezen
                  neme - hallgatok is, nem bír-e hazánk a táblabírói institúcióban számnélküli
                  hiúságok kielégítésére oly eszközt, minővel Európa népei között egy sem
                  büszkélkedhetik? E nem szűnő forrása megtiszteltetésünknek, ez eleven példája az
                  evangélium öt cipója- s hét halának, melyből ezerek jóllaknak, s ahelyett, hogy az
                  eleség fogyna, mindig többel kínáltatnak; az emberi észnek e bámulatos találmánya,
                  mely által mindenikünk ötvenkétszer felhághat ugyanazon egy lépcsőn s mindig azon
                  meggyőződéssel, hogy most ismét magasabban áll, s mindenikünk legalább valami
                  címre tehet szert - Magyarországot megtiszteltetés tekintetében irigyelhető
                  helyzetbe állítja, s ha ehhez még azon számos küldöttségeket adjuk, melyekhez
                  annyi megyében többnél több tagok neveztetnek; annyi kaszinót s egyéb egyesületet,
                  melynek mindenikénél ismét számos választmányi tag szükséges, kiknek mindenike
                  kineveztetése által különösen megtisztelve érezheti magát: nem tagadhatni, hogy e
                  világon alig találunk helyet, hol az egyes polgár annyi kitüntetésre, vagy - mi
                  ugyanaz - annyi különböző hivatalra számolhatna, mint nálunk.</p>
				<p>Olvasóim talán kérdeni fogják: miért írom mindezt? Mire nem mondhatok mást, mint
                  hogy azért teszem, hogy tudtokra adjam; miszerint az öreg Kislaky, ki a megyét
                  soká mint alispán szolgálta, ezen érdemeiért a tiszaréti járás rögtönítélő
                  törvényszéke elnökének neveztetett ki, s mert olvasóim nem értenék, miért fogadta
                  el a szelíd öreg kegyetlen hivatalát, ha őket azon általános szokásra nem
                  figyelmeztetem, mely szerint minden ember, ki az alispánságon keresztülment,
                  hivatalra vágyódik, s ha más nincs - még a statárium elnökségét is örömmel
                  elfogadja, főképp, ha az, mint a kislaki járás vérbírósága eddig, azon kellemetes
                  magyar hivatalok közé tartozik, melyeket viselve mindig mondhatjuk, hogy nekünk is
                  valami s pedig fontos dolgunk van anélkül, hogy valaha fáradoznunk kellene.</p>
				<p>Kislakon, hová Viola elfogatásának híre másnap virradóra eljutott - mert Nyúzó a
                  tiszttartót hivatalos levélben kérte, hogy a rögtönítélő törvényszék elfogadására
                  s a rab őrzése- s kivégzésére szükséges előkészületeket tegye meg -, rendkívüli
                  mozgást találunk. A vastag tiszttartó, ki máskor annyira távol vala minden
                  túlbuzgóságtól, hogy a szomszédok nemegyszer mondák, miként csak azért tartatik
                  Kislakon, hogy a sőrék magoknak rajta példát vehessenek, ma jókor reggel felhúzta
                  legszebb, ezüst gombokkal fölékesített köntösét, s fel s alá járva udvarán fiatal
                  ispánjával s öreg béresével tanácskozott, ki, mint faragó, a szükséges akasztófa
                  elkészítését magára vállalta.</p>
				<p>- Aztán csak hogy minden kommoditás meglegyen - mondá az elsőhöz fordulva -, s
                  főképp az akasztófára vigyázzon kend - szóla folytatólag a másikhoz -, szedje
                  össze eszét, hogy jó magas s főképp erős legyen. Az urakról gondoskodva van -
                  szólt ismét megfordulva az ispánhoz -, maga csak arra vigyázzon, hogy a pandúrok s
                  cselédek is megkapják a magokét. Kend cöveket ver be itt a fészer alatt jó erősen,
                  oda kötjük; és a béresek ma ne menjenek szántani, egy kis példa nekik sem árt; a
                  vízipuskát készen kell tartani. - S így tovább, míg az érdemes tiszttartó
                  elfáradva megállt, s homloka izzadságát törölve felsóhajtott: - Ej, be sok dolga
                  van az embernek! - mire két társa helybenhagyólag intve fejével, szinte
                  felsóhajtott.</p>
				<p>De még nagyobb zavart okozott e hír magában Kislaky házában. - Az érdemes
                  tiszttartó fáradott, azt nem lehet tagadni, sőt annyi szorgalmat tanúsíta, hogy ki
                  őt ma látá, szinte sajnálta, hogy a faluban nem tartatik naponként egy-egy
                  statárium, mi által ő a polgári társaság igen munkás tagjává válhatnék; azonban
                  mind e fáradságot személyes fontosságának érzete bőven pótolá. Ránézve e nappal új
                  epocha nyílt, mely szerint éveit ezután szintúgy számíthatá, mint eddig a nagy
                  jégesőtől. Szegény Kislakyné mindezzel nem vigasztalhatá magát, s midőn
                  tiszttartójától először hallá, hogy a törvényszék házában fog összeülni, s Viola
                  tulajdon határán akasztatik fel, kétségbeesve csapta össze kezét, mintha házát
                  nagy szerencsétlenség érte volna.</p>
				<p>- De hát miért jőnek éppen hozzánk? - mondá a legnagyobb fölgerjedésben - nem elég
                  nagy-e a vármegye, hogy éppen itt szemem előtt kell felakasztani zsiványaikat?</p>
				<p>- Nagysád elfelejti - válaszolt a tiszttartó, ki a határnak ily módoni
                  megtiszteltetését sokért nem adta volna -, hogy a teins úr, mint a vármegyének
                  volt igen érdemes alispánja, a tiszaréti járásban a rögtönítélő törvényszék
                  elnökének neveztetett ki. Már az igaz, hogy a törvényszék más helyen is
                  összeülhetett volna, azonban az illendőség úgy kívánta, hogy a többiek inkább
                  elnökük házához jöjjenek, mi reá nézve legkisebb alkalmatlansággal jár. Nagysád
                  látja, csak megtiszteltetés, és...</p>
				<p>- Köszönöm a gráciát - vága közbe földesasszonya -, ha itt akasztják fel, nem
                  merek kimenni házamból.</p>
				<p>- Nagysád tévedésben van - jegyzé meg a vastag tiszt -, sőt a közbátorság igen
                  nevekedni fog ily példa által. Magam is tudok hasonló esetet, pár év előtt történt
                  a szomszéd vármegyében. Két egész esztendeig egymást érték lopás s gyújtogatás;
                  arra felakasztanak kettőt, pedig az egyik nem is tartozott a zsiványokhoz s
                  egészen ártatlan volt, s attól a pillanattól fogva a gonosztettek megszűntek. Csak
                  akasszanak fel ezúttal egyet, oly nyugodtan fogunk élni, mint a
                  mennyországban.</p>
				<p>- De hisz minket a zsiványok most sem bántottak - mondá Kislakyné.</p>
				<p>- Igen - válaszolt a tiszttartó -, de csak látná nagysád a gulyás számadását, amit
                  megettek, felér egy becsületes rablással.</p>
				<p>- Inkább ették volna meg esztendei termésemet, mint hogy tulajdon határomon egész
                  esztendőn át felakasztott embert kellessék látnom. - S ezzel a jámbor háziasszony
                  kiment, hogy vendégeinek elfogadására mindent elkészítsen; míg a tiszttartó nem
                  bámulhatva eléggé asszonyának rendkívüli szeszélyét, mely szerint akasztott
                  zsiványtól inkább fél, mint ha az elevenen járna körül határán, minden elébbi
                  parancsolatait még egyszer ismétlé, s fel s alá járva folyosóján, pipával várta a
                  rabot vagy a teins törvényszéket - amelyik éppen elébb érkezik; míg a kapu előtt a
                  falu lakóinak nagy része ácsorogva várá a történendő dolgokat.</p>
				<p>Kislak csak egy magyar mérföldnyi távolságra van Sz.-Vilmoshoz, és Nyúzó rabjával
                  s esküdtjével, ki hírt véve hivatalos társát fölkereste, az elsők, kik a szomorú
                  dráma személyei közül Kislakon megjelennek. Valamivel később érkezett meg
                  Macskaházy, ki elébb még Tiszaréten volt, s végre két kocsin a háziúr s a bírák,
                  kik Porvárról jöttek.</p>
				<p>Az első hintóban Kislaky báró Sóskutyval, a másikban Zátonyi táblabíró s Völgyesy
                  alügyész ültek, ez utolsó, valamint hivatalában, úgy a helyre nézve, mely neki a
                  kocsiban jutott, mindent elborító szomszéda mellett csak tiszteletbeli helyzetet
                  látszék elfoglalni. A főügyész elébb maga akart eljőni, részint azonban, mert azon
                  ritka főügyészek közé tartozott, kik mindennemű polgári eljárást, mint például
                  tagosítás s úrbéri rendezéseket, hol az adózó nép védelmével bízatnak meg,
                  magoknak tartván fel, alattvalóikat inkább a büntető tárgyakkal bízzák meg,
                  részint, mert a törvényszéknek jegyzőre volt szüksége, s maga e hivatalt
                  elvállalni nem akarta, az ifjú Völgyesyt küldé maga helyett, ki csak most
                  neveztetvén ki, e tisztet örömmel fogadta el, s elég készültséggel bírt, hogy
                  szükség esetében a többieket törvényes tanácsával segítse. - Azon számos okok
                  között, melyek a többség kormánya mellett szólnak, egy ritkán említett, de azért
                  nem kis fontosságú az, hogy hol valamely tárgyról egyenlő joggal többen
                  határoznak, e többség majdnem mindig egynek vezérletét követi, míg hol a dolognak
                  eldöntése csak egyre bízatik, ez sokszor több tanácsadóhoz folyamodik, s így épp
                  ott, hol legtöbb egyezséget várhatnánk, közönségesen legkevesebbet találunk; s ki
                  hazánk közdolgaiban járatos, főképp a törvényszékekre nézve meg fogja vallani,
                  hogy többségeink e tulajdonnal kitűnőleg bírván, mindennek a lehetőségig célszerű
                  elintézését nem is gátolja egyéb, mint hogy többségeink tanácsadók helyett néha
                  kegyenceket választanak magoknak, s azokat, mi kegyencekkel mindenütt történik,
                  sokszor változtatják.</p>
				<p>Völgyesy külsejében nem vala semmi, mi a nézőre kellemes hatást tehetett volna.
                  Alacsony, gyenge termete, kissé púpos háta s a halvány, beteges arc, melynek
                  vonásait himlőhelyek ferdíték el, azon fiatal emberek sorába helyhezék őt, kik, ha
                  vagyonuk nincs, még arra sem formálhatnak igényeket, hogy csak csinosaknak
                  tartassanak; azonban míveltsége s főképp azon szerénység, mellyel tudományát
                  inkább elrejté, mint mások előtt fitogtatá, azon ritka emberek közé helyhezé őt,
                  kiket majdnem mindenki dicsér, mert bennök oly tulajdont, melyet irigyelhetne, nem
                  lát. - Porváron csaknem általános vala a vélemény, hogy Völgyesy kedves ember
                  mindamellett; - mi alatt mindenki púpos hátát érté - s az
                  öreg Kislaky, ki megtudván, hogy Viola elfogatott s hogy elítélésénél neki kell
                  elnökölni, talán nejénél is inkább megijedt, nem örült kevesebbé, mint a báró s a
                  vastag táblabíró, midőn hallák, hogy jegyzőül a fiatal alügyészt vihetik magokkal.
                  Az első, mert a jegyzőnek szép törvényes ismeretei vannak, a másik, mert órákig
                  hallgatni, a harmadik, mert igen jól tarokkozni tud.</p>
				<p>Midőn e társaság Kislaky házához ért, Nyúzó s Macskaházy már a tornácon vártak, s
                  az utolsó nem kis megelégedéssel dörzsölé kezeit, midőn a törvényszék tagjait
                  látva meggyőződött, hogy közöttük egy sincs, kinek túlzó filantropiájától félnie
                  lehetne.</p>
				<p>A háziasszony, ki a kocsikat hallva szinte a tornácra jött, vendégeit a lehető
                  legnagyobb nyájassággal reggelire hívá meg, mi azonban Macskaházynak azon igen
                  alapos észrevételére, hogy az idő már közel jár tizenegy órához, s hogy miután a
                  napok rövidek, sietniök kell, ha valamit végezni akarnak - elmellőztetett.</p>
				<p>- Hiszen ma már úgysem végezhetünk - jegyzé meg Kislaky szerényen.</p>
				<p>- Ugyan kérem, domine spectabilis, miért nem? - kérdé a vastag táblabíró. -
                  Méltóztassék meggondolni, míg a delinkvens exequálva nincs, a statáriális
                  sedrianak együtt kell maradni, és nálam holnap vetnek s krumplit szednek,
                  okvetlenül haza kell mennem.</p>
				<p>- Persze, persze - mondá Sóskuty -, minek az a sok húzásvonás, rögtönítélő
                  törvényszékre küldettünk ki, nekünk rögtön kell ítélnünk, ebben fekszik fő
                  kötelességünk. A delinkvens megvan, mi is öten vagyunk itt; öcsémuram - tevé
                  hozzá, Völgyesyhez fordulva -, szokott ügyessége szerint az ítéletet fél fertály
                  óra alatt felteszi, s azzal punktum. Isten mentsen meg - folytatá úriasan
                  meghajtva magát a háziasszony előtt -, hogy nagysádnak soká
                  alkalmatlankodjunk.</p>
				<p>- Semmi alkalmatlanság - mondá emez szokott szívességével -, de hisz talán ezt a
                  szegény embert csak nem fogják felakasztani?</p>
				<p>- Dehogynem, édes nagysám - mondá a táblabíró nevetve -, mintha már függne;
                  tizenöt statáriumnál voltam életemben, s mindig felakasztottunk valakit. Az egész
                  vármegyében nincs senkinek több praxisa, mint nekem.</p>
				<p>Ezelőtt egy órával Violának neje s gyermekei voltak Kislakynénál, mert a rabbal,
                  mielőtt a törvényszék előtt megjelent, a főbíró parancsa szerint senkinek szólni
                  nem lehetett. A jószívű asszony a szerencsétleneknek külön szobát adatott, s
                  megindulva a szegény nő könyörgésén, megígéré, hogy ha csak lehet, férjének életét
                  meg fogja menteni. Az elhatározott mód, melyen Zátonyi szólt, egyszerre leveré
                  reményeit, s csak azt jegyzé meg, hogy Viola talán nem oly vétkes, mint sokan
                  gondolják.</p>
				<p>- Kérem alássan, nagysám - válaszolt Sóskuty szokott udvariasságával -, oly
                  vétkes, vagy nem oly vétkes, az nekünk tökéletesen mindegy; a kérdés csak az, aki
                  előnkbe állíttatott, zsivány-e vagy nem? Száz embert ölt-e meg vagy egyet sem, egy
                  milliót rablott vagy tíz krajcárt, ahhoz semmi közünk; csak azt kérdjük, zsivány-e
                  és hogy fogták meg? ha fegyverrel s ellentállva - függ.</p>
				<p>- De kérem méltsádat - mondá Kislakyné melegebben -, egypár garasért embert csak
                  nem lehet felakasztani?</p>
				<p>- Lehet bizony - vága közbe a táblabíró méltósággal -, egypár petákért, ha az eset
                  másképp statárium alá való. Magam is jelen voltam párszor, mikor az, kit
                  felakasztottunk, három heti rabságra sem ítéltetett volna talán, ha rendes
                  törvényszék elébe kerül, s azért mégis lógott.</p>
				<p>- Én csak gyenge, tudatlan asszony vagyok - mondá a háziasszony mindinkább
                  lelkesedve -, de azért, ha én ott vagyok, az mégsem történt volna.</p>
				<p>- Elhiszem - válaszolt Sóskuty, ki elv- s megszokásból, hol asszonynak valami
                  szépet mondhatott, soha az alkalmat nem mulasztá el -, nagysád csupa kegyesség,
                  csupa angyali grácia: de lám, mi férfiak vagyunk, s az egészen más, hozzánk ily
                  engedékenység nem illik. A teins vármegye azért küldött ki, hogy példát állítsunk
                  fel, nekünk e szép bizodalomnak meg kell felelnünk.</p>
				<p>- Kérem alássan - szólt most Macskaházy, ki már régen türelmetlenségének jeleit
                  adá -, fogjunk hozzá, az idő múlik.</p>
				<p>- Igazság, - mondá Kislaky, ki addig majd feleségére, majd táblabíró társaira
                  tekintve, a legnagyobb zavarban melegíté kezeit a kályhánál -, még tanúkat is kell
                  kihallgatnunk, és...</p>
				<p>- A tanúkkal nem sok bajunk lesz - szólt Nyúzó -, minden világos. Ha úgy tetszik,
                  a tiszttartó házában minden készen van, ebédig kétszer is túleshetünk rajta.</p>
				<p>- Hisz Viola tízszer megérdemlette, hogy felakasztassék - mondá Macskaházy már az
                  ajtó felé indulva.</p>
				<p>- Az majd a vallomásból fog kitűnni - szólt egy szép férfihang, melyre
                  valamennyien Völgyesy felé fordultak -, meghallgatás nélkül előre ítéletet senkire
                  kimondani nem szabad.</p>
				<p>- Ez az ember nekem nem tetszik - suttogott Macskaházy, ki e szavakra szinte
                  megfordult, Nyúzó fülébe.</p>
				<p>Kislakyné, ki a kis fiatal embert eddig alig vevé észre, midőn szavát, melynek a
                  természet azon szépséget adá, melyet testétől megtagadott, hallá, barátságos
                  tekintetet vete reá. - Igazsága van - mondá nyájasan -, ne ítéljünk senki felett,
                  kit meg nem hallgatánk. A teins úr bizonyosan irgalmas lesz e szerencsétlen ember
                  iránt.</p>
				<p>- Nem vagyok táblabíró - válaszolt az ifjú -, nincs szavam. - S ezzel Völgyesy
                  meghajtva magát, a többiekkel elment, s Kislakyné férjével, ki egypár percre
                  visszamaradt, maga maradt.</p>
				<p>- Gondold meg, Bálint - szólt az asszony, férjét érzékenyen kezénél fogva -, ha
                  mind nem egyeznek meg, halálos ítéletet kimondani, nem lehet. Ha emberhalál
                  történik, minden egyesnek lelkiismeretén fekszik.</p>
				<p>- Hisz, lelkem - válaszolt a férj sóhajtva -, ha tőlem függ, ha csak lehet, én
                  bizony nem kívánom senkinek vesztét, de...</p>
				<p>- Tudom, öregem - mondá az asszony -, teljesítsd kötelességedet; de gondold meg,
                  egy ember élete nem oly valami, mit ismét visszaadhatsz; légy inkább
                  kegyesebb.</p>
				<p>- Ha csak lehet, lelkem, bizonyosan.</p>
				<p>- Még egyet - mondá a jószívű nő a már távozóhoz -, ha anélkül, hogy
                  kötelességedet sértenéd, a szegény ember feleségét s gyermekeit hozzá eresztheted,
                  engedd meg, hogy legalább e pár órát még együtt tölthessék.</p>
				<p>- Mihelyt a törvényszék megengedi - mondá az öreg, ki alig nyomhatá el könnyeit; s
                  ezzel sóhajtozva s nemegyszer átkozva a pillanatot, melyben a törvényszéki
                  elnökséget elfogadá, indult a többiek után a tiszttartói lak felé.</p>
				<p>Itt a törvényszék elfogadására már minden el vala készítve. A kapu előtt vasvillás
                  béresek s parasztok lökdösék vissza az oda tolongó népet, melynek nagyobb része,
                  mint ily alkalomnál közönségesen, asszonyokból állt. A fészerben, melynek egyik
                  oldalán ekék s boronák halomra hordattak, Viola cövekhez kikötve hajdúk s pandúrok
                  között várá ítéletét. A folyosón Cifra s Üveges Jancsi, kik tanúknak
                  berendeltettek, s a másik oldalon Liptákné és a tiszaréti kovács, kik önként
                  jöttek, álltak, s midőn a törvényszék tagjai a mélyen hajlongó tiszttartó által a
                  tanácskozásra készített szobába vezettettek s az ajtó utánok bezáratott, az
                  ünnepélyes csend, mely e sokaság között egyszerre támadt, mutatá a pillanat
                  fontosságát.</p>
				<p>- Isten könyörüljön rajta - mondá Liptákné suttogva a kovácshoz -, nekem nincs
                  reménységem.</p>
				<p>- Bizony nekem sincs - szóla a másik -, csak azt sajnálom, hogy azt a kettőt ott
                  nem akasztják fel inkább helyette. - S ki e pillanatban Cifrára s a zsidóra
                  nézett, alig tehetett volna mást, mint osztakozni véleményében; legalább az előbbi
                  - kinek e pillanatban talán eszébe jutott, mi közel állt többször ahhoz, hogy
                  hasonló sorsra jusson -, nyugtalanul körültekintve, mélyen arcára vont kalapjával
                  éppen nem látszott olyannak, minőnek a jólelkű tanút magunknak képzelni
                  szoktuk.</p>
				<p>- Szeretném tudni, ki fogja felakasztani - szólt egy vénasszony szomszédjához, ki
                  minden erőlködése mellett a villás embereken keresztül nem törhetett -, csak ügyes
                  ember lenne, hogy a szegény nyomorult ne szenvedjen sokáig. Azt mondják, ha a
                  hóhér nem érti mesterségét, az ember felakasztva egy napig is elél.</p>
				<p>- Igazán, komám - felelt emez, ki azalatt előbbre fészkelődve nyert jobb állását
                  egy béresnek lökése által ismét elveszté -, hát én csak azt hiszem, hogy valami
                  cigány fogja felakasztani. Talán a vicispán cigánya, látja kend, ott jár. Ni, hogy
                  néz, bizonyosan az lesz, szinte félek tőle.</p>
				<p>- Ne beszélj oly bolondokat, Verus - szóla közbe egy öregebb ember, ki az előbbiek
                  mellett állt -, Peti Violának testi-lelki barátja, most is ő hozta gyerekeit
                  Tiszarétről, s nem láttátok elébb, mily barátságosan szólt feleségével. Ha ő lenne
                  a hóhér, Violáné csak nem szólna így vele; azt még te sem tetted volna, mikor
                  boldogult férjed élt. Neked nem volt hóhérra szükség, ugyebár, te magad kínoztad
                  agyon.</p>
				<p>- Már hogy beszélhet kend ilyeneket - mondá az özvegy hangosan -, mikor utolsó
                  betegségében doktort is hívattam neki.</p>
				<p>- Igen - mondá a másik asszony -, de ki fogja felakasztani hát?</p>
				<p>- Mit tudom én - válaszolt a férfi.</p>
				<p>- Cigánynak kell lenni - jegyzé meg a kisbíró felesége, ki férjének minden
                  pártolása mellett a házba mégsem juthatott be. - János pandúr, sógorasszonyom
                  keresztkomájának testvéröccse, azt mondta, hogy akasztani mindég cigánynak kell,
                  ha mást nem találnak, aki jószántából teszi, contribució fejébe kényszerítik
                  rá.</p>
				<p>- Talán nem is akasztják fel - mondá a férfi -, mert ha a határon akasztják, tudja
                  komám, egész esztendeig szél lesz.</p>
				<p>- Talán gráciát kap - jegyzé meg egy vastag fiatal asszony, ki az egész
                  beszélgetést figyelemmel hallgatá s nagyokat sóhajtozott a szorongatások
                  között.</p>
				<p>- Gráciát - mondá a férfi -, igen, majd gráciát: ahol azok odabenn egyszer
                  összeültek, várhatsz reá. Statárium van.</p>
				<p>- Hát mi az a statárium? - kérdezé az asszony.</p>
				<p>- Mi? hát a statárium csak az, hogy az urak összeülnek s azután egyet
                  felakasztanak. Ennek úgy kell lenni.</p>
				<p>- De hátha nem akasztja fel senki? - kérdezé ez kíváncsian tovább.</p>
				<p>- Hej, be ostobán kérdez kend - felelt amaz -, arra, hogy valaki felakasztassa
                  magát, az embert fogni kell; de mikor hallotta valaki, hogy olyan, aki mást
                  felakasszon, nem találkozott?</p>
				<p>- Igen, de ha mégis megtörténnék? - kérdezé a kis asszony tovább.</p>
				<p>- Mit tudom én... akkor az urak magok akasztanák fel, vagy talán önmagokat
                  aggatnák fel az ajtó küszöbéhez csupa szomorúságokban, hogy mást nem
                  akasztathatnak.</p>
				<p>A kapu előtt ehhez hasonló beszélgetések folytak, s az ácsorgó sokaság, mely
                  faluhelyen, mint városban, soha helyzetével nem elégszik meg inkább, mint ha fal
                  előtt állhat, mely megett valami történik, élénk figyelemmel követe minden
                  mozdulatot. Minden, mi a házban s körülötte történt, midőn a tanúk a szobába
                  hívattak, s a rab a törvényszék elébe vezettetett, mozgalmat s számtalan kérdést
                  és észrevételt idézett elé: látták-e Violát? s milyen halavány? s hogy hosszú haja
                  lenyíratott stb. A törvényszék azalatt megkezdette ülését.</p>
				<p>A táblabírák szokás szerint megeskettettek, a rögtönítélő bíróság szabályai
                  felolvastattak, s Nyúzó, ki szinte a táblabírák között fogott helyt, írásban beadá
                  jelentését. Azonban, ha már a szabályok felolvasásánál Völgyesy magaviselete, ki
                  az egész hosszú szabályokat lassan s amennyire csak lehetett, értelmesen olvasá
                  fel, igen különös vala, s ha Nyúzó nem kissé neheztelt, midőn az unalmas
                  felolvasás alatt szomszédjával beszélni akarva, a fiatal ügyész által intetett,
                  miként a szabályok felolvasása azért kívántatik, hogy meghallgassák, s ha Zátonyi,
                  már akkor sajnálkozva figyelmezteté Sóskutyt: hogy denique e fiatal embernek
                  praxisa nincs, másképp tudná, hogy e felolvasás csak éppen formadolog, s hogy
                  életrevaló jegyző azt négy perc alatt, minden pontnak csak kezdetét olvasva,
                  elvégezheti; milyen volt az egész törvényszéknek csudálkozása s haragja, midőn a
                  főbíró jelentését felolvasva, már a rabért akart küldeni, s egyszerre Völgyesy
                  azon állítással lépett fel, hogy e jelentésből Viola esetét olyannak, mely
                  rögtönítélő törvényszék elébe való, nem tarthatja.</p>
				<p>- Mit, nem a törvényszék elébe való? - szólt Nyúzó elbámulva - és Völgyesy úr azt
                  nekem mondja, a megye legidősebb főbírájának? Már ez mégis sok!</p>
				<p>- A tekintetes úr igen hibázik - szólt az előbbi nyugodtan -, ha ebben részemről
                  csak a legkisebb sértési szándékot keresi, de...</p>
				<p>- Sértési szándékot - vágott közbe Nyúzó -, nem sértési szándékot, valóságos
                  sértést keresek benne, s azzal vége. Nézze csak a teins törvényszék - folytatá a
                  többiekhez fordulva, midőn a szabályokat, melyek az asztalon feküdtek, felkapá -,
                  itt a hatodik szakasz nyolcadik pontjában mi áll: Az összegyűlt
                     bíróságnak a történet tökéletes leírása előterjesztendő, melyben a rabnak
                     vétke, kereszt- és vezetékneve, betűkkel, nem számokkal kiírandó életkora
                  stb., stb. - és hát jelentésemben nem foglaltatik-e a történet tökéletes leírása,
                  nincs-e itt a vétek, a kereszt- és vezetéknév, és a rabnak kora, pedig nem
                  számokkal, hanem nézze, tekintetes elnök úr - betűkkel kiírva? És én hát nem
                  tudnék tökéletes jelentést készíteni, én nem volnék képes valakinek életkorát
                  betűkben kiírni? Kérem alássan, ez vexa, valóságos vexa, és inkább elmegyek, mint
                  hogy így bánjanak velem.</p>
				<p>Az elnök- s táblabíráknak közbeszólása az érdemes tisztviselő felindulását
                  lecsillapíták ugyan egy kissé, ha azonban e szenvedélyesség arra vala számítva,
                  hogy Völgyesyt, ki az egész megyében mindig a legszerényebb fiatalembernek
                  tartatott, további szólástól elijessze, a számítás nem mutatkozott helyesnek.</p>
				<p>A fiatal ügyész, mihelyt szóhoz jöhetett, nyugodtan csak azt jegyzé meg, hogy
                  tekintetes Nyúzó úr stilisztikus készültségén éppen nem kétkedik, de hogy a jelen
                  leírásból, mely kétségen kívül hiteles, nem tűnik ki, hogy a rab folytonos
                  üldözésben fogattatott el, mi minden rögtönítéletnek egyik fő kelléke.</p>
				<p>- Nem folytonos üldözés - mondá Nyúzó alig mérsékelhetve mérgét -, fejére díj van
                  téve, egy évnél tovább kergetjük a megye egyik végéről a másikra, s még a
                  folytonos üldözést is tagadja.</p>
				<p>- Igazság, domine spectabilis - mondá Zátonyi mosolyogva-, ez ugyan rossz
                  argumentum volt; denique a fiatalság... de most vezettessük be a rabot.</p>
				<p>- És én még egyszer mondom - folytatá mindig nyugodtan Völgyesy -, a folytonos
                  üldözés e jelentésből nem tűnik ki. Violának utolsó vétkes tette a tiszaréti
                  jegyzőnél tett háztörés, s e tett óta az üldözés nem folytattatott
                  szakadatlanul.</p>
				<p>- Már ha nem statáriális eset - mondá Kislaky, örömmel megragadva mindent, mi
                  által kellemetlen hivatalától szabadulhatott -, utasítsuk a rabot a rendes
                  törvényszék elébe... úgyis...</p>
				<p>- Az istenért, kérem a teins urat, ne hagyja magát konfundáltatni, hallatlan
                  skandalum volna, ha Violát a rendes törvényszék elébe utasítjuk. Ha ez történik,
                  fogadni merek, a megye mindjárt elvesztené statáriumát, minek is volna neki, ha
                  még ily esetben sem tudja használni.</p>
				<p>- A teins jegyző úr mintha megfeledkeznék arról - mondá Macskaházy szokott éles
                  hangján -, hogy a rögtönítélő törvényszékek egyenesen haramják s zsiványok ellen
                  rendeltetvék, s hogy mihelyt ezeknek valamelyike üldözése alatt fegyveresen
                  ellentáll, e törvényszék illetőségéről szó sem lehet.</p>
				<p>- Éppen nem feledkeztem meg erről - válaszolt Völgyesy -, de miként sül ki ezen
                  jelentésből, hogy Viola csakugyan haramja?</p>
				<p>- Miből sül ki?! - mondá Zátonyi összecsapva kezét - hát nem áll-e a jelentésben
                  világosan, hogy Viola ismert zsivány s haramja?</p>
				<p>- Kérem alássan - vágott közbe most Sóskuty, ki az egész vita alatt észrevételeit
                  halkan csak Kislakyval közlé -, én a teins úrnak mindjárt meg fogom magyarázni,
                  még fiatal s nem veheti rossz néven senki, hogy tapasztalása nincs, ilyeneket az
                  ember nem tanulhat könyvekből. Itt az utasításban igen sok áll, kit kell
                  zsiványnak nevezni, de ez mind nem praktikus dolog. Zsivány csak az széles
                  Magyarországban, akit zsiványnak mondanak. Vox populi vox dei. Ha ilyent meg
                  akarnak fogni s ellentáll, statárium elébe kerül s felakasztják.</p>
				<p>- Csak azért, mert ellentállt? - mondá Völgyesy élesen.</p>
				<p>- Csak azért - válaszolt Sóskuty méltósággal -, ellentállni a törvénynek nem
                  szabad senkinek, kivévén - tevé hozzá - nemesembernek okkal-móddal.</p>
				<p>- Nem jöttünk ide disputálni - szólt végre Zátonyi türelmetlenül -, Völgyesy úrnak
                  voksa úgy sincs. Szavazzunk.</p>
				<p>- Igen, de mégis - mondá Kislaky.</p>
				<p>- Mondom: luce meridiana clarius, a napnál világosabb! - kiálta Zátonyi - a dolog
                  világosan s törvény szerint csak elénkbe tartozhatik. Voksoljunk.</p>
				<p>A táblabírák szavaztak. Az elnök sóhajtva kimondá, hogy a többség véleménye
                  szerint, a tárgy a rögtönítélő törvényszék elébe tartozik, s a tanúk
                  behívattak.</p>
				<p>Miután olvasóim a viszonyt, melyben Cifra és a zsidó egymáshoz álltak, ismerik, ha
                  mondom, hogy tanúbizonyságaik tökéletesen megegyeztek, nem fognak annyira bámulni,
                  mint én, regényíró létemre, kinek fő feladata a közönséget meglepni, azt
                  kívánhatnám.</p>
				<p>- Duo testes omni exceptione majores, két becsületes tanú - mondá Zátonyi, midőn a
                  tanúk visszavonultak, burnótszelencéjét körülnyújtva -, nincs kétség.</p>
				<p>- Igazság - sóhajta Kislaky -, pedig megeskettettük, mikor a zsidó minden átkait
                  elmondá maga felett, én magam elborzadtam, lehetetlenség, hogy hazudott volna.</p>
				<p>Sóskuty, kinek mondásait a helyszűke miatt mindig csak kivonatban közölhetjük,
                  igen szépen értekezve az eskü szentségéről s főképp Nathan és Abiran kellemetlen
                  esetéről, melyről a zsidóesküvésben említés tétetik, megjegyzé, hogy mióta
                  Istenben boldogult felesége meghalt, s azon három konzíliumban, mely felette
                  tartatott, valamennyi orvos azon meggyőződést mondá ki, hogy a lehető
                  legcélszerűbb módon gyógyíttatik, soha nagyobb megegyezést nem látott, mint e
                  tanúságok között.</p>
				<p>A főbíró egyet köpve örömében, azt meré állítani, hogy hosszú bírói gyakorlata
                  alatt soha jobb tanúk nem fordultak meg előtte.</p>
				<p>- Legyen szabad a teins úr ezen állításán kissé kételkednem - szóla Völgyesy, ki,
                  midőn látá, hogy Kislakyt kivéve a törvényszék egyéb tagjai a rabra bensejökben
                  kimondták a halálos ítéletet, még mielőtt őt meghallgatták, feltevé magában, hogy
                  részéről megmentésére is mindent elkövetend. - Én éppen a bizonyságok szokatlan
                  összhangzásában látok okot arra, hogy vigyázóbbak legyünk. Főképp, ha a tanúk
                  jellemét tekintem, nekem akaratlanul összebeszélés jut eszembe.</p>
				<p>- Ah, amice, ami sok, az sok - mondá Zátonyi fejét csóválva -, még a tanúk
                  megegyezésében is házsártoskodásra keresni okot, ez hallatlan.</p>
				<p>- Mikor a tanúk ily tökéletesen megegyeznek - sóhajtott Sóskuty -, de minden
                  szóban, minden betűben megegyeznek, összebeszélésről szólni - szörnyűség. Denique
                  prokátor.</p>
				<p>- Mennyiben ez utolsó szavak sértésemre valának talán célozva - válaszolt az ifjú
                  ügyész, szemeit Sóskutyra függesztve, oly hangon, melynek hallásán amaz, ki éppen
                  szomszédjának valamit súgni akart, elhallgatott -, biztossá tehetem méltóságodat,
                  hogy célja el nem éretett. A prókátori cím a legszebb s legocsmányabb lehet, amint
                  az, ki viseli, megérti valódi hivatását, vagy nem. Azonban, mi a tanúkat illeti,
                  hogy a tárgyhoz visszatérjek, még egyszer figyelmessé teszem a tekintetes
                  törvényszéket, hogy azon rendkívüli összhangzás, mely e két, legalábbis gyanús
                  személynek tanúsága között létezik, bennem azon meggyőződést gerjeszti, hogy
                  összebeszéltek.</p>
				<p>- Csakugyan azt hiszi Völgyesy úr - mondá Kislaky nyugtalanul -, úgy talán
                  inkább...</p>
				<p>- Dehogy hiszi - mondá Macskaházy mosolygásra kényszerítve magát -, nekünk
                  prókátoroknak mennyivel rosszabb az ügy, melyet védelmezünk, annyival több
                  gyönyörűségünk van, ha a bírákat megakaszthatjuk.</p>
				<p>- Teins Macskaházy úr csalódik - felelt Völgyesy -, a tárgy, melyről szólunk, oly
                  fontos, hogy azt, ki esze fitogtatására e pillanatban kedvet találna, csak
                  sajnálni lehet. De mondja maga a teins úr... Cifra az egész megye által ismert
                  gonosztevő, zsivány...</p>
				<p>- Kérem alássan - vága közbe Nyúzó -, Szentvilmosi János - mert a tekintetes
                  törvényszéknek valakit csúfnéven híni nem illik - jelenleg becsületes ember,
                  hivatalosan jelenthetem, hogy mióta a megye fogságából megszabadult, tökéletesen
                  megjavulva Viola cimboráitól elvált, s hogy az előttünk álló gonosztevő
                  elfogásában is nem csekély érdemet szerzett.</p>
				<p>- Jól van - folytatá Völgyesy mindig inkább lelkesedve védelme közben -, engedjük
                  meg, de ezen Cifra vagy Szentvilmosi János, vagy bármiként hívják, ki jelenleg
                  becsületes ember, de egész életén át zsivány volt, s napjainak nagyobb részét a
                  megye tömlöcébe tölté, mit vall? Vallja először, hogy Viola vele rablási szándékát
                  előre közölte. De ha mellőzzük is, mennyire csudálatos, hogy ez történhetett, ha a
                  tanú csakugyan becsületes keresetmódhoz fogva, a rab cimborája lenni megszűnt.
                  Vajon hát Szentvilmosi János, ki a rablásról előre tudósíttatott, ugyan miért nem
                  akadályoztatta meg azt?</p>
				<p>- Igazság; csalódol, Nyúzó barátom - mondá Kislaky -, ez nem lehet becsületes
                  ember.</p>
				<p>Nyúzó zavarodva vakarta fejét, Völgyesy tovább szólt. - A második, mit a tanú
                  vall, az, hogy midőn a rablás éjszakáján Tiszarét falujához közelgett, egyszerre
                  lövést hallott, s látta Violát, ki puskával mellette elszaladt. De miért jött a
                  tanú Tiszarétre, holott, mint mondá, a többi sz.-vilmosi nemességgel
                  tisztújításhoz készült? miként történt, hogy őt Tiszaréten senki nem látta? hogy,
                  amint kérdésemre mondá, be se ment a faluba, melyhez oly közel volt, s hol
                  kétségen kívül dolga lehetett, másképp éjjel Porvárról ennyire nem ment volna.</p>
				<p>- Gyanús, igen gyanús - mondá Kislaky, míg Zátonyi egyet szippantva
                  burnótszelencéjéből, megjegyzé, hogy a dolgok ezen állásában talán Cifrát sem
                  ártana vasra veretni.</p>
				<p>- De hol marad akkor a két jólelkű tanú? - szóla Völgyesy diadalmasan.</p>
				<p>- Igazság - válaszolt a táblabíró minden zavarodás nélkül -, a Cifra elleni
                  inkvizíciót el kell halasztani, most tanúságára szükségünk van.</p>
				<p>- De ily tanúságra embert csak nem fogunk halálra ítélni? - mondá Völgyesy, alig
                  titkolhatva el belső borzadását.</p>
				<p>- A teins úrnak nincs voksa - válaszolt szárazon Zátonyi -, mi majd meglátjuk, mit
                  teszünk. Most talán a rabért küldhetnénk - folytatá, Kislakyhoz fordulva.</p>
				<p>- De kérem a teins törvényszéket - szóla ismét az előbbi, látva, hogy fáradozása
                  sikertelen, de nem lankadva azért -, ha a tanúk minőségét nem vesszük is
                  tekintetbe, ha e két embert, kiknek egyike a megye fogházából kikerült gyanús
                  személy, másika egy ismeretlen zsidó, tökéletes hitelességű bizonyságoknak tartjuk
                  is, méltóztassék figyelembe venni, hogy e két ember nem ugyanazon tényeket
                  bizonyítja, s így nem tekinthetik két tanúnak.</p>
				<p>- Két ember nem két tanú? - szóla Zátonyi - hallott-e ilyet a világ?</p>
				<p>Sóskuty ujjain kezdé bebizonyítani, hogy kettő csakugyan kettő s nem kevesebb, s
                  Kislaky maga nem vala egészen tisztában magával, noha Völgyesy elég szorgalommal
                  igyekvék bebizonyítani, hogy miután a zsidó s Cifra egészen más dolgokról szólnak,
                  amaz a rablásról magáról, ez azokról, mik előtte s utána történtek, minden egyes
                  tényről csak egy tanú szól.</p>
				<p>Sóskuty ujjain talán tízszer számolá elő, hogy kétszer kettő - négy, egyszer kettő
                  pedig kettő s nem egy; ez okoskodás táblabíráink matematikus fejeire
                  ellenállhatlan hatást gyakorolt; s a jelenlevők mind meg valának győződve, hogy a
                  fiatal ügyvéd óriási szofizmát mondott, mely ha nem ily intelligenciájú társaság
                  előtt mondatik el, a bírákat tévutakra vezetheté.</p>
				<p>Macskaházy, mihelyt az irányt, melyet a tanácskozások vevének, észrevevé, nem
                  győzé eléggé magasztalni fiatal kollégáját, ki az ördögöt magát fehérre tudná
                  mosni prókátori fogásaival. Ez ügyes taktika által Kislaky, kire Völgyesy szavai
                  eddig hatással voltak, lassanként elveszti bizodalmát, s csak ez vala az, mit
                  Macskaházy kívánt, a többi bírákon nem volt oka kétkedni.</p>
				<p>Völgyesy érezte e helyzetet, s felsóhajtva hallgatott, a törvényszék pedig a rabot
                  akará maga elé hozatni, midőn a hajdú, ki a szoba ajtaja mellett állt, jelenté,
                  hogy még két tanú van, ki meghallgattatni kíván, s az elnök engedelmével Liptákné
                  vezettetett a szobába. Liptákné, elhallgatva, hogy Violát aznap Tiszaréten látá,
                  csak aziránt adott bizonyságot, miként Viola Tengelyinek annyi köszönettel
                  tartozott, hogy róla a rablást feltenni lehetetlen, annyival inkább, minthogy
                  Viola, kivel régi ismeretségben élt s kinek hitvese atyafia is, neki, Liptáknénak,
                  két héttel elébb maga mondta, hogy a nótárius írásait el akarják rabolni, s hogy
                  tegye figyelmessé.</p>
				<p>- S ugyan kiről beszélte, hogy az írásokat el akarják rabolni? - kérdé Nyúzó
                  gúnyosan.</p>
				<p>- Nem nevezte meg, csak azt mondta, hogy hatalmas emberek.</p>
				<p>Itt Macskaházy mosolyra erőlteté magát. - Mese - szóla megvetőleg.</p>
				<p>- Olyan igaz, mint hogy itt állok, teins uram - mondá az öregasszony, felemelve
                  kezét -, megesküszöm reá, s nem hazudnám, ha a világ kincseit nyerhetném vele.</p>
				<p>- És a nótáriusnak megmondta-e kend, amit Viola üzent? - kérdé ismét a főbíró.</p>
				<p>Liptákné akadozott.</p>
				<p>- Csak bátran, jó asszony - biztatá Kislaky nyájasan -, ne féljen semmit.</p>
				<p>- Teins uram, megvallom - szólt Liptákné -, ha akarnék is, nem tudnék hazudni;
                  csak azért nem mondtam meg az öreg Tengelyinek, mert házánál mondta, s féltem, ha
                  a nótárius megtudja, hogy szegény Viola házánál megfordult, meg fog haragudni, s
                  még szegény Zsuzsit is elküldi.</p>
				<p>Macskaházy s Nyúzó mosolyogva integettek egymásra. - Más mondanivalója kendnek
                  nincs? - kérdé az utóbbi. Mire az asszony kibocsáttatott.</p>
				<p>Az utána jövő kovács csak azt bizonyítá, hogy midőn a lövést hallására a jegyző
                  házához szaladt, s a gyilkost, ki a kapun puskájával éppen akkor ugrott keresztül,
                  űzőbe vette, Cifrát ismerte meg benne, s hogy meg merne esküdni fejére, hogy az
                  nem Viola, hanem Cifra volt.</p>
				<p>Miután ez kibocsáttatott, s a két tanúbizonyság röviden leírva a még egyszer
                  behívottak által aláíratott, a törvényszék a rabot hozatá fel fészeréből.</p>
				<p>- E két tanúbizonyság - mondá a várás alatt Nyúzó -, mint a teins törvényszék
                  látja, épp annyit ér, hogy vele pipát gyújthatunk. Az öreg banya Violával közel
                  rokonságban van, s így mellette bizonyságot nem tehet; a tiszaréti kovács minden
                  este részeg, s ily állapotában Violát könnyen Cifrának nézheté.</p>
				<p>- Igaz - mondá Kislaky.</p>
				<p>- Mindenesetre e tanúbizonyságok is érdemelnek tekintetet - jegyzé meg Völgyesy -,
                  legalább mi Cifra - vagy mint főbíró úr őt nevezni szereti - Szentvilmosi úr
                  hitelességének megítélését illeti. Száz eset van a világon, hol az, ki valamely
                  gonosztettet követett, maga mint tanú áll elő más ellen.</p>
				<p>- Ez is igaz - mondá az elnök.</p>
				<p>- Tudják-e, mit - mondá Zátonyi, mint kinek fején egyszerre nagyszerű gondolat
                  villant át -, akasztassuk fel mind a kettőt.</p>
				<p>- Mit gondol, amice! - válaszolt Sóskuty, míg Kislaky s Völgyesy bámulva fordultak
                  a szólóhoz - hisz a másik nem áll a statárium előtt.</p>
				<p>- Ha oda állíttatik, ott áll - vágott közbe a másik, ki rögtönzött gondolatába,
                  úgy látszék, belészeretett. - Magam tudok egy esetet. Egy gonosztevő már az
                  akasztófa alatt ráismert valamely cimborájára, ki éppen arra ment, megmutatja a
                  szolgabírónak, ez utána küld. A gazember szaladni kezd, végre utolérik, védelmezi
                  magát, visszahozzák, s oda akasztják mindjárt a másik mellé, s mikor a szolgabíró
                  a statáriális sedriához visszajött, azt referálta, hogy egy helyett kettőt
                  akasztatott fel.</p>
				<p>Zátonyi nevetett, Völgyesy ég felé emelé szemeit.</p>
				<p>- No, de lehetett is akkor lárma - mondá Sóskuty -, nem szerettem volna a főbíró
                  bőrében lenni.</p>
				<p>- Lárma... igen - válaszolt a táblabíró még mindig mosolyogva -, egy kis lárma
                  volt, nálunk minden akasztófáravaló talál protekciót; a szolgabírót kiszidták, azt
                  hiszem, talán kasszálták is volna, ha nem rezignál, egyéb baj nem volt, s a
                  gazember mégis függött.</p>
				<p>- Valóságos gyilkolás - mondá Völgyesy -, szörnyűség!</p>
				<p>- Amice - szólt Zátonyi, szánakozó tekintetet vetve az ifjú ügyészre -, denique
                  nincs még praxisa; tudok én statáriumokról még szebb históriákat. Egyébiránt nem
                  akarom a teins törvényszékre reá kényszeríteni véleményemet, csak azt mondom,
                  bizony kár, ha nem akasztjuk fel mindkettőt. De itt jön a rab.</p>
				<p>Most az ajtó megnyílt, s őreitől körülfogva Viola lépett a szobába.</p>
				<p>A rabnak belépte az egész törvényszékre észrevehető hatást tett. Kislakynak szívét
                  azon könyörületesség tölté el, melyet nagy szerencsétlenség látásán minden jobb
                  ember érezni szokott még akkor is, ha teljesen meggyőződött, hogy az nem
                  érdemetlent ért: Völgyesy, ki azok után, miket eddig látott s hallott, kedvező
                  ítéletet alig mert reményleni, borzadott a gondolatnál, hogy ezen ember, kit most
                  ép egészségben lát maga mellett, egypár óra múlva az élők sorából kilép, nem mert
                  isten rendelé, de mert embertársai akarták - mert közöttök nem találkozott, ki az
                  erény azon csíráinak, melyek e kebelben is kétségen kívül rejteznek, kifejlődésére
                  időt akarna engedni. Macskaházy látszó nyugtalansággal tekinte maga körül, midőn a
                  lánccsörgést hallá, s Sóskutynak arcán, ki a híres zsiványt nem látta még, épp
                  annyi kíváncsiság vala kifejezve, mint Nyúzóén káröröm, midőn az elítélendő
                  előttök megjelent; csak Zátonyi kínálá körül legnagyobb nyugalommal
                  burnótszelencéjét, mintha az egész történetben nem lenne semmi, mi őt csak
                  távolról érdekelné.</p>
				<p>- Hát végre hurokra kerültél, te drága madár! - így szakítá félbe a csendet Nyúzó,
                  a rab felé fordulva - no, most kit akasztunk fel?</p>
				<p>Az elnök e váratlan kitörésre bámuló tekintetet vete a főbíróra; ez midőn feléje
                  fordult, nevetve folytatá: - A teins úr nem is tudja, mily viszonyban állunk mi
                  ketten egymáshoz. Viola és én régi ismerősek vagyunk. Ugyebár, Viola? - tevé
                  hozzá, a rabot gúnyosan megszólítva - régen keressük egymást, s Viola eskü mellett
                  megígérte, hogy ha kezébe kerülök, felakasztat. Ugyebár?</p>
				<p>- Az nem igaz, teins uram - szólt a rab, s mély férfias hangja szinte jólesett a
                  főbíró rikácsoló szavai után -, ha a teins úrnak bosszút esküdtem, tudja a világ,
                  volt okom reá, mert csak a teins úrnak köszönhetem, hogy nem mint becsületes ember
                  haltam meg; de hogy felakasztatom, azt nem ígértem meg soha.</p>
				<p>- Tudjuk, tudjuk - gúnyolódék a főbíró -, most csupa alázatosság, de csak kerültem
                  volna kezeid közé, te bizonyosan megtartottad volna ígéretedet. Látod, mikor
                  hallottam, hogy nekem azt szántad, akkor én is megesküdtem reá, hogy ha meg te
                  kerülsz az én kezembe, én akasztatlak fel. Csupa fogadás. No, és most kinek volt
                  igaza?</p>
				<p>- Hogy végem van, azt jól tudom - mondá Viola, sötét szemét a főbíróra szegezve -,
                  rajtam nem segít senki, és halál fia vagyok, de a teins úr nem jól teszi, hogy
                  szerencsétlen emberrel tréfát űz.</p>
				<p>Völgyesy, ki az egész jelenet alatt alig tudott érzelmeinek parancsolni,
                  megindulásában remegő hangon, nehogy a rabtól értessék, deákul figyelmezteté a
                  törvényszéket, hogy a vádlott s a bírák egyike között halálos ellenségeskedés
                  levén, más bíróról kelletik gondoskodni, mi azonban csak annyiban méltatott
                  figyelemre, hogy Nyúzó az elnök által eléggé rossz deákságban megintetett, miként
                  hasonló nem ide tartozó tréfákkal hagyjon fel. Mire azonnal a rabnak vallatása
                  kezdetett meg.</p>
				<p>Viola nyugodtan s egyszerűen felelt az egyes kérdésekre; végre, mintegy megunva
                  ezen eljárás hosszúságát, az elnökhöz fordulva így szólt: - Minek e hosszú
                  kérdezősködés? Kár, ha a teins törvényszék velem idejét veszti; a főbíró úr előre
                  mondta, hogy fel fognak akasztani, minek fecsegjek életemért? Megvallok mindent,
                  akármi, nekem mindegy. Higgyék el a teins urak, ha nem volna feleségem,
                  gyermekeim, én nem vártam volna máig, s magam akasztottam volna magamat valamely
                  fára az erdőben.</p>
				<p>- Hogy vallhat meg kend valamit - szólt Völgyesy meghatva -, ha nem tudja, miről
                  vádoltatik? Ím, igazságos bírái előtt áll, szóljon úgy, mint istenéhez szólna,
                  nyíltan s igazán, a bírószék még nem törte el a pálcát feje fölött.</p>
				<p>- Köszönöm teins uram jóindulatát - mondá a rab -, de rajtam nem segít senki.
                  Zsivány vagyok, fegyveresen fogtak el, reám nem vár más, mint akasztófa, s inkább
                  elébb, mint később. Kíméljenek meg a kérdésekkel.</p>
				<p>- Ha makacsul vallani nem akar - mondá Macskaházy, ki a dolgok ezen fordulatát
                  látva, ismét nyugodtabb lőn -, kényszeríteni nem lehet, az utasításban világosan
                  kimondatik, hogy minden erőszakos vallatás ez esetben tilos. Felolvassuk a
                  kérdéseket, s ha nem felel, úgy vesszük, mintha minden vádakat elismerne.</p>
				<p>- Igen, de ezen embernek - szóla Völgyesy - elébb tudnia kell, hogy sorsa nem
                  egyedül Nyúzó Pál főbíró úrnak akaratától függ; hogy a teins törvényszék védelmét
                  szívesen ki fogja hallgatni, s hogy ítéletében nem haragot vagy gyűlölséget, hanem
                  a tiszta igazságot fogja követni, s akkor a rab talán nem fog hallgatásánál
                  makacsul megmaradni. Látja kend - folytatá Violához fordulva -, élete ezen urak
                  kezében van, kik érte csak isten előtt fognak számolni. Gondolja meg, ha nem szól,
                  számára mentség nincs a világon, gondoljon feleségére, gyermekeire, s mondja
                  nyíltan, nincs semmi mit védelmére mondhatna?</p>
				<p>Kislakynak szemei nedvesedni kezdének; Macskaházy mérges tekintetet vetett a
                  szólóra; Zátonyi ásítozott.</p>
				<p>- Én nem mondok semmit védelmemre - válaszolt a rab.</p>
				<p>- Gondolja meg jól - sürgeté Völgyesy, szinte kérő hangon -, lám a teins
                  törvényszék figyelembe fogja venni minden szavát; hisz ezek az urak elég nehéz
                  kötelességet teljesítenek, s nem akarják senkinek halálát, s bizonyosan csak az
                  igazság szerint fognak ítélni. Ha van mentsége, adja elő.</p>
				<p>- Az instrukció hatodik részének tizedik szakasza szerint a rabot ígéretekkel
                  vallomásra biztatni nem szabad - szóla közbe Zátonyi, legbölcsebb kifejezésre
                  szedve össze arcát -, figyelmessé teszem tisztelt jegyző urunkat erre.</p>
				<p>Völgyesy anélkül, hogy e szavakat figyelemre méltatná, még egyszer kéré a rabot
                  mentsége előadására. Kislaky ismétlé e kérést.</p>
				<p>- Tekintetes uraim! - szólt a rab, kit a részvét, melyet Völgyesinél észrevett,
                  látszólag meghatott - isten áldja meg a kegyességért, hogy rajtam segíteni
                  akarnának, de lássák, mind hasztalan. Nem mintha semmi sem volna, mit mentségemre
                  mondhatok, sőt ha majdan istenem előtt meg fogok jelenni, ott, hol minden tudva
                  van, én irgalmas ítéletet várok; itt a földön számomra nincs mentség. Lám, teins
                  uram - tevé kis hallgatás után hozzá -, ha mondom, hogy egykor becsületes ember
                  voltam, mire egész Tiszarét helységét hozhatom tanúbizonyságul, használ-e az
                  valamit? ha mondom, hogy nem saját akaratomból, hanem kénytelenségből lettem
                  zsivánnyá? hogy soha szegény embert nem károsítottam, s uraktól is én magam csak
                  éppen annyit raboltam, hogy élhessek; hogy - kivevén, midőn magamat védelmeztem -
                  senkit soha életemben nem bántottam: kevesebbé fogok-e büntettetni? Amit cimboráim
                  tettek, az nekem számíttatik be; én zsivány vagyok, s azzal vége.</p>
				<p>- Mindez a bíró ítéletére nagy befolyással lehet - mondá Völgyesy -; hogy volt az,
                  amit kend mondott, hogy nem saját akaratából lett zsivánnyá?</p>
				<p>- Kérdezze a teins úr a főbírót - mondá, tekintetet vetve Nyúzóra, mely elől ez
                  szemeit elvoná -, ő meg fogja mondani, miért lettem zsivánnyá. - S ezzel a rab
                  fölgerjedésében remegő hanggal elmondá első gonosztettének történetét.</p>
				<p>- Mind szóról szóra igaz - sóhajta Kislaky -, Tiszarétre jöttem másnap, s az
                  alispán úr maga beszélte.</p>
				<p>- Nihil ad rem - jegyzé meg Zátonyi. - Völgyesy érzelmeit nem fogom leírni.</p>
				<p>- De mit használ mindez? - folytatá a rab, kinek halvány arcai ez elbeszélés alatt
                  lángolni kezdettek, s kinek keze akaratlanul ököllé szorult - mit ér, ha mindezen
                  ocsmányságot, mely rajtam elkövettetett, s melynél vérem, ha rá gondolok, újra
                  felforr, elmondom, kevesebbé zsivány vagyok-e azért? később fogok-e akasztófára
                  jutni? El kelletett volna tűrni a pálcáztatást, megcsókolni a hóhérok kezét, vagy
                  éppen ott kelletett volna hagyni feleségemet vajúdásai között, mikor a nagyságos
                  asszony velem Porvárra akart kocsizni; haszontalan paraszt létemre hogy mertem
                  szeretni feleségemet, hogy merészeltem ellentállani, mikor a szolgabíró
                  parancsolta, hogy lehúzzanak? ugye, teins urak? Bolond létemre azt gondoltam
                  magamban, hogy habár paraszt vagyok, miután kötelességemet leszolgáltam, ott
                  szabad maradni beteg feleségemnél nekem is; én nem gondoltam, hogy szegény ember
                  kutya, kit verhet s üldözhet, akinek tetszik; itt vagyok, teins urak, akasszanak
                  fel.</p>
				<p>- Meg is lesz - mondá haragosan Zátonyi, ki minden érzéketlensége mellett a rab
                  végső szavainak értelmét tökéletesen felfogá, oly keserű volt a hang, mellyel azok
                  kimondattak. - Vakmerő ellenszegülésedért, melyet, úgy látszik, még most sem
                  bántál meg, két halált érdemelnél.</p>
				<p>- Látja a teins úr - mondá Viola, Völgyesyhez fordulva, ismét nyugodtabban -, hisz
                  mondtam, emberek előtt nincs semmi, mit mentségemre felhozhatok. De még egy
                  kérésem van a teins törvényszékhez.</p>
				<p>Macskaházy látszó nyugtalanságban dörzsölé kezeit. A rab folytatá:</p>
				<p>- Midőn az égő kunyhóból kijöttem, hol Rácz agyonlőtte magát, s nekem sem volt
                  többé maradásom, bizonyos irományokat hoztam ki magammal, melyek egy nappal előbb
                  a tiszaréti nótáriustól raboltattak el.</p>
				<p>- Tehát a rablást elismered? - vága közbe Zátonyi.</p>
				<p>- Nem ismerem el. Isten látja lelkemet, hogy a rablásban ártatlan vagyok -
                  válaszolt a zsivány, kezét éghez emelve -, de az nem tartozik ide; én csak azt
                  mondom, hogy az írások nálam voltak, s hogy kihoztam magammal a kunyhóból; s ha ez
                  a rablásra nézve bizonyságot tesz ellenem, ám legyen, én csak azt mondom, hogy
                  kihoztam magammal.</p>
				<p>- Mese - dörmögött Nyúzó.</p>
				<p>- Nem mese, teins uram, hanem tiszta igazság! - válaszolt a rab, reá függesztve
                  szemeit. - Mikor az égő házból kijöttem, el voltam vakulva, fegyver nélkül léptem
                  ki, s csak az írásokat tartottam magam előtt. Tisztán éreztem, hogy valaki a
                  csomót kezemből kiragadta, esküvést tehetnék rá. Mindjárt azután magamon kívül
                  rogytam a földre, s mikor magamhoz jöttem, már kötözve a pandúrok s parasztok
                  kezei között találtam magamat, kik Sz.-Vilmos felé hurcoltak. Mindjárt
                  kérdezősködtem az írások felül, mert Tengelyi uraméi, s csak azért adtam meg
                  magamat, hogy ezek ne égjenek el velem, mert a nótáriusnak nagy szüksége van
                  rájok; de a többiek mind csak azt mondták, hogy mikor kijöttem, senki a főbírón s
                  Macskaházy úron kívül közelembe nem volt, s a főbíró úr egészen eltagadja, hogy
                  írásokat hoztam volna magammal. Minden alázatossággal kérem a tekintetes
                  törvényszéket, méltóztassék a főbíró úrnak megparancsolni, hogy az írásokat adja
                  által.</p>
				<p>- Vigyen el engem mindjárt az ördög - szóla Nyúzó haraggal -, ha csak egy darab
                  írást láttam.</p>
				<p>- Teins uram - szóla Viola érzékenyen -, lám, kezében vagyok, szabadon töltheti
                  rajtam kedvét, felakasztathat, mikor tetszik; de az írásokat ne tagadja el. Én
                  Tengelyi uramnak nagy köszönettel tartozom, feleségemet s gyermekeimet fogadta fel
                  legnagyobb ínségökben, s ezt azzal akartam meghálálni, hogy ezen írásokat, melyek
                  reá nézve fontosak, visszaszerzem. Ocsmány halálnak tettem ki magamat...</p>
				<p>- Semmirevaló, gazember! - kiáltott Nyúzó, felugorva székéről - hogy mersz
                  ilyeneket rám fogni? Ez alávalóság, én szatiszfakciót kérek a teins
                  törvényszéktől.</p>
				<p>- A teins törvényszék kezeiben vagyok - mondá a rab felgerjedve -, verhetnek,
                  kínozhatnak, nekem mindegy, csak az írásokat adják vissza.</p>
				<p>- Bizonyosan kabala - súgott Macskaházy Zátonyinak. - Tengelyi azt beszéli, hogy
                  nemességi irományai raboltattak el, ki tudja, mily összeköttetésben van ez
                  emberrel.</p>
				<p>- Persze - válaszolt a másik, fejét hajtogatva.</p>
				<p>- Azt csak nem fogod mondani! - kiáltott Nyúzó még dühösebben -, hogy az
                  irományokat én loptam el?</p>
				<p>- Én csak azt mondom, hogy az írásokat kihoztam magammal - válaszolt Viola -, hogy
                  azokat valaki kiragadta kezemből, s hogy ez iránt a teins törvényszék mindazokat,
                  kik ott voltak, megkérdezheti. Senki más, mint a főbíró s teins Macskaházy úr
                  hozzám közel nem állottak, s erre kész vagyok esküt letenni. Isten, kinek színe
                  előtt még ma meg fogok jelenni, úgy legyen irgalmas irántam, mint ahogy igazat
                  mondok.</p>
				<p>- Különös, nagyon különös - mormogá Kislaky.</p>
				<p>- Azt a teins törvényszék csak nem fogja tűrni - mondá Nyúzó ellökve székét -,
                  hogy színe előtt közbíráinak egyike e zsivány által tolvajnak neveztessék?</p>
				<p>- Ami sok, sok - szóla végre Zátonyi nemes haragjában, a rabra függesztve mérges
                  tekintetét -, ha nem veszed vissza azonnal, amit mondtál s nem kérsz engedelmet a
                  törvényszéktől, ötvenet vágatunk rád, majd akkor másképp szólsz.</p>
				<p>Viola nyugodtan válaszolá, hogy hatalmukban áll, de hogy amit mondott, ismételni
                  fogja végső leheletéig; s Zátonyi talán már kimondta volna ítéletét, mely
                  bizonyosan pártolás nélkül nem maradott volna, ha Völgyesy deákul nem emlékezteti,
                  hogy ugyanazon hatodik rész tizedik szakaszában, melyre elébb a táblabíró maga
                  hivatkozott, fenyegetések s veretés éppen úgy tiltatnak, mint
                  kegyelemígéretek.</p>
				<p>Miután azonban erre Sóskuty megjegyzé: hogy az instrukciónak ily módoni
                  magyarázata képtelenséghez vezet, mert ha az elfogadtatnék, a rab az egész
                  törvényszéket összeszamarazhatná, sőt megverhetné anélkül, hogy a felakasztáson
                  kívül más bántása lehetne; a rab talán mégsem kerülte volna el ez új sanyargatást,
                  ha Völgyesi minden komolysággal nem nyilatkoztatja ki, hogy bármit határozzon a
                  törvényszék, ha a rabon vallatása alatt legkisebb sértés követtetnék el, azt ő
                  nemcsak a vármegyénél, hanem felsőbb helyeken is be fogja panaszlani. Mire Sóskuty
                  csak a mostani ifjúság szemtelenségéről, Zátonyi alávaló denunciánsokról
                  mormogott valamit, s a dolog abbahagyatott.</p>
				<p>E rövid beszélgetés alatt, mely egy általa nem értett nyelven tartatott, Viola
                  nyugodtan állt, csak arcának kifejezéséből vala látható az érdek, mellyel az egyes
                  szólók mozdulatait követé. Macskaházy Nyúzóval suttogva beszélt.</p>
				<p>- A tekintetes törvényszék meg fogja engedni - szólt végre Macskaházy azon nyájas
                  mosolygással, melyet közönségesen használt, s mely miatt a megyében mindenki azt
                  mondá, hogy a tiszaréti fiskális csupa becsület, noha más országokban, hol a
                  “becsület” szó udvariasság kifejezésére nem használtatik, talán egészen más
                  ítéletre találna -, hogy miután a rab engem is vádol, néhány kérdéseket intézzek
                  hozzá. Kend azt mondja, hogy mikor a kunyhóból kilépett, én is ott álltam.
                  Látott-e kend?</p>
				<p>- Én nem - mondá Viola -, annyira el voltam vakulva a füsttől s a lángtól, mely
                  benn a kunyhóban volt, hogy egy ideig nem láttam semmit. De a hajdúk meg a
                  parasztok mind azt mondják, hogy a teins urak voltak ott, és én éreztem, hogy
                  valaki az írásokat kiragadja kezemből.</p>
				<p>- S hát a füst benn a kunyhóban igen nagy volt? - kérdé Macskaházy tovább.</p>
				<p>- Szörnyű, teins uram, alig láttuk egymást, és mégis néha meg a láng oly fényt
                  terjesztett egyszerre, hogy szinte megvakultunk.</p>
				<p>- S hogy hozta kend ki írásait?</p>
				<p>- Hát csak mellettem feküdtek bundámon, felkaptam s kivittem, kék kendőbe voltak
                  takarva.</p>
				<p>- Ez az ember igazat mond - szóla Macskaházy mosolyogva a törvényszékhez -,
                  legalább saját meggyőződése szerint. Mikor a kunyhóból kirohant, valamit tartott
                  kezében; első pillanatban nem tudva, nem fegyver-e, mellyel magát védelmezni
                  akarja, kirántám kezéből, s csak akkor láttam, hogy csak ártatlan kendő, melyben
                  valami takarva volt. De - tevé hozzá nevetve, s a rabhoz fordult - ha azt hiszed,
                  hogy írásokat hoztál ki magaddal, úgy szegény nyomorult, igen csalódtál. Ugyan
                  hozza el a tekintetes főbíró úr azt, mit Violától elfogásánál elvettünk.</p>
				<p>Nyúzó kiment.</p>
				<p>- A kendőben nem volt más, mint írásaim - mondá a rab, kinek arcain Macskaházy
                  szavainál kezdetben a legnagyobb öröm, később a legnagyobb nyugtalanság vala
                  észrevehető. A meglepetés, a düh, mely Viola egész valóját megragadá, midőn Nyúzó
                  visszatérve, a kendőt az asztalra tevé s belőle Sóskuty s Zátonyi nevetve csak
                  egypár fehérneműt vevének ki, leírhatlan. - Ez az ő kendője vala, ugyanaz, melybe
                  Tengelyi írásait betakarta, hogy bántás rajtok ne történjék; miként fogja
                  bebizonyítani, hogy az írások belőle kivétettek? Ha Nyúzó s Macskaházy szüntelen
                  tagadják, hogy tőle valamit kezökhez vettek, annyi jelenlevők között még talán
                  találkozhatott volna valaki, ki látva, hogy a kunyhóból valamit hozott magával,
                  erről bizonyságot tehete - így mily eszköze maradt, mivel e két embernek
                  alávalóságát bebizonyíthatá? Ő, a zsivány, két ember ellen, ki mint bíró felette
                  ítélni fog!</p>
				<p>- A tekintetes törvényszék látja - szólt Macskaházy a legnagyobb részvéttel,
                  melyet a rab iránt most mutatott -, hogy ezen szegény ember egyáltalában nem
                  valami hazugsággal akarta a bíróságot ámítani. Én meghiszem, sőt igen valószínű,
                  hogy Tengelyi írásai nála voltak, az is hihető, hogy azokat ki akarta hozni
                  magával; de amint elébb mondá, a füst s láng egészen elvakíták szemeit, s az
                  írások helyett fehérruháit hozta ki. Igen természetes.</p>
				<p>- Persze - szóla közbe Sóskuty -, ily környülállások alatt magam sem tudom, mit
                  tennék; talán méltóztatik emlékezni, mikor a szomszéd megyében a perceptornál tűz
                  támadt, a szegény úgy megijedt, hogy csak egy pár csizmáját mentette meg, a kassza
                  mind porrá égett. Mikor a vizitáció jött, a vasládában a bankók helyett csak egy
                  halom papírhamut találtak.</p>
				<p>- Tekintetes törvényszék - szólt végre Viola.</p>
				<p>- Ne méltóztassék felindulni - vága közbe Macskaházy mindig nyájasan - azon, mit
                  ez ember talán mondani fog, esküdni mernék, hogy csak meggyőződése szerint beszél.
                  Ő nem érdemel büntetést, abban szenved, mit mi, törvénytudók, “ignorantia
                  invincibilis”-nek nevezünk.</p>
				<p>- Igen, igen - jegyzé meg Sóskuty -, a remedium juridiciumoknak egyike.</p>
				<p>- Tekintetes törvényszék - szóla ismét a rab legnagyobb felgerjedésében -, én
                  szegény elítélt gonosztevő vagyok, s a teins főbíró és Macskaházy úr hatalmas
                  urak, azt tudom; de én istenem előtt fogok megjelenni még ma, mi okom volna
                  hazudni, s legyek örökre elátkozott, büntessen isten gyermekeimben tizedíziglen,
                  ha ebben a kendőben nem voltak írásaim.</p>
				<p>- Hisz mondtam a teins törvényszéknek - szóla Macskaházy mindig nyájasan -, ez az
                  ember el van fogulva; ha kínpadra húzzák, nem fogna mondani mást. Igen
                  természetes. Kend csalódott - tevé hozzá a rabhoz fordulva -, nyugtassa meg magát.
                  Már gondolja meg maga, mi oka lehetne a teins főbíró úrnak vagy nekem, hogy
                  Tengelyi írásait, ha csakugyan kihozta volna magával, a törvényszéknek ne mutassuk
                  be szintúgy, mint e kendőt s a fehér ruháit?</p>
				<p>- Igen - szóla Sóskuty -, mi oka lehetne erre a teins uraknak? lehet-e ezt csak
                  feltenni is?</p>
				<p>Viola egy ideig hallgatva, mintegy mély gondolatokba merülten néze maga elébe;
                  végre felemelve fejét kéré, hogy a hajdúk küldessenek ki, s midőn Sóskuty s
                  Zátonyi nyugtalanságát észrevevé:</p>
				<p>- Kötözve vagyok - szóla -, s a tekintetes urak hatan, nincs mit félni.</p>
				<p>A hajdúk kiküldettek.</p>
				<p>Ekkor Viola, szemeit Macskaházyra szegezve, ekképp szólt: - Amit a tekintetes
                  uraknak most fogok mondani, azon bizonyosan, Macskaházy úron kívül, mind bámulni
                  fognak; nem is szóltam volna soha e dolgokról, valamint most is azért küldettem ki
                  a hajdúkat, hogy vallomásomat a tekintetes törvényszéken kívül más ne hallja, mert
                  feleségem s gyermekem Tiszaréten laknak, s halálom után a földesuraság talán
                  gráciával lesz az árvák iránt. De, mert azt kérdezik, mi oka lehetne Macskaházy
                  úrnak Tengelyi úr írásainak eltitkolására, csak azt mondom; hogy a tekintetes úr
                  ezt maga hihetőképp legjobban fogja tudni; hogy egyébiránt nagy okának kelletett
                  lenni, máskülönben azokat bizonyosan nem rabolta volna el, pedig az egész rablás
                  az ő parancsolatára történt.</p>
				<p>Macskaházy elhalványult.</p>
				<p>- Meg kell vallani, ez szép gonoszság - szóla remegő hangon, de mindig mosolyogva
                  -, kíváncsi vagyok, miként fogja a rab becsületes ember ellen ez állítását
                  bebizonyítani?</p>
				<p>- Ne is hallgassuk meg - ismétlé Sóskuty, ki többször órájára nézve, úgyis már
                  félteni kezdé ebédjét.</p>
				<p>Völgyesy szólásra inté, s Viola, többször félbeszakasztva Zátonyi s Sóskuty által,
                  kik - főképp midőn a tisztelt alispánnét említeni hallák - érzelmeiket mérsékelni
                  nem bírták, elmondá az irományok rablásának egész történetét, miként azt olvasóim
                  tudják, azon pillanattól kezdve, midőn a kertben Macskaházy s az alispánné
                  beszélgetését meghallgatá, addig, mikor Tengelyi házánál a zsidót földre teríté s
                  tőle a rablott irományokat elvette. - Előadása egészen való vala, azon egy
                  kivétellel, hogy senkit bajba keverni nem akarván, sem azt, hogy midőn Tiszaréten
                  üldöztetett, a jegyző házánál volt s Liptáknéval szólt, sem hogy a zsidó s Cifra
                  által szándéklott rablásról Peti által vett hírt, nem említé.</p>
				<p>Macskaházy, ki a hosszú előadást nyugodtan, megvető mosolygással ajkain
                  végighallgatá, most azon kérést intézé a többiekhez, hogy a rabhoz ő intézhessen
                  némely kérdéseket. - Nem mintha magamnak s főképp nagyságos asszonyomnak védelemre
                  szükségünk lenne, főképp ily vádlóval szemközt - mondá megvetéssel -, de csakhogy
                  ez ember maga hazugságainak oktalanságáról meggyőződjék. Mikor kend - folytatá
                  Violához fordulva, éles hangon - azon állított beszélgetést köztem s Rétyné
                  őnagysága között hallotta, nem szólt senkivel iránta?</p>
				<p>- Nem.</p>
				<p>- Emlékezzék vissza jól - folytatá gúnyolódva az ügyész -, nem mondta senkinek,
                  csak úgy általánosan véve is, hogy a jegyző irományait valaki el akarja rabolni?
                  Jó, ha megismerjük cimboráit is. Például nem mondott ilyen valamit Peti cigánynak
                  vagy Liptáknénak?</p>
				<p>Viola, ki igen jól tudta, mily következtetéseket vonhat barátaira, ha megtudatik,
                  hogy vele folyvást összeköttetésben maradtak, ezt állandóan tagadá.</p>
				<p>- S mikor kend Tiszaréten üldöztetett, hol tartózkodott? - kérdezé Macskaházy
                  tovább.</p>
				<p>Viola mondá, hogy az üldözés alatt Tiszaréten nem volt.</p>
				<p>Az ügyész behivatá Liptáknét, felolvastatá előbbi vallomását, mely szerint Viola
                  Tengelyit a szándéklott rablásról általa tudósíttatni akará, s kérdé, megmarad-e
                  mellette? mire az öregasszony esküvést ajánlva mondá, hogy igen.</p>
				<p>- Viola azt vallotta - szóla Liptáknéhoz Macskaházy tovább -, hogy kenddel eziránt
                  akkor szólt, mikor üldözése alatt Tiszaréten a jegyző házánál rejtve volt. Máskor
                  miként is szólhatott volna kenddel?</p>
				<p>Liptákné azon meggyőződésben, hogy Viola csakugyan e vallomást tette, mondá, hogy
                  ez teljesen igaz, de hogy Tengelyi nem tudott semmit, hogy az üldözött házánál
                  tartózkodik.</p>
				<p>Macskaházy arcai ragyogtak, midőn Liptáknét kiküldve a törvényszéket kérdezé: -
                  Láttak-e valaha szemtelenebb hazugságot? Az egyik azt mondja, hogy a rablási
                  szándékról, melyről engem vádol, senkinek sem szólt, a másik, hogy arról előre
                  tudósíttatott, s pedig azért, hogy Tengelyit vigyázatra intse, mit azonban - nem
                  adva elő semmi okot - ő tenni elmulasztott. A rab azt állítja, hogy üldözése alatt
                  Tiszaréten nem volt; tanúja; hogy az illető tárgyról éppen akkor s ott szólt vele.
                  Hallod-e? - tevé hozzá, Violához fordulva, gúnyosan - ha még egyszer életedben
                  hazugságra alkalmad volna, készülj jobban hozzá. De menjünk tovább. Kitől kaptad
                  azt a hírt, hogy az üveges zsidó s Cifra a nótáriusnál rablást szándéklanak?</p>
				<p>- Azt nem mondhatom - válaszolt Viola, ki inkább hatszor halt volna meg, mint hogy
                  leghívebb barátját bajba keverje.</p>
				<p>- Valóban kár - folytatá az ügyész -, igen szeretném ismerni a drágalátos virágot,
                  ki neked ily híreket hoz, hacsak valami ördögöd nincs.</p>
				<p>- Mondom, teins uram - válaszolt nyugtalanul Viola -, csak azt mondtam: tudtam,
                  hogy a rablás történni fog.</p>
				<p>- És miként? - kérdezé ez tovább.</p>
				<p>- A zsidó s Cifra közel Porvárhoz egy vendégfogadóban beszéltek össze.</p>
				<p>- S te magad hallottad összebeszélésöket?</p>
				<p>- Nem, nekem más mondta.</p>
				<p>- Azt neked ördögöd súgta meg, menkő ember vagy - szóla mosolyogva a kérdő -, de
                  ha éppen oly bizonyosan tudtad, hogy a rablás történni fog, hát miért nem tettél
                  tüstént jelentést?</p>
				<p>- A teins úr tudja, hogy fejemre díj tétetett.</p>
				<p>- Igen, a te fejedre, az igaz - válaszolt Macskaházy -, de az a másik, ki neked
                  hírt adott, nem tehetett-e jelentést a megyénél? Vagy ha talán ő sem szeret
                  találkozni tisztviselőkkel, miért nem mondta meg Tengelyinek magának? vagy
                  Vándorynak, kit, mint mondják, a rablás szinte érdekel?</p>
				<p>- Én nem tudom - mondá a kérdezett -, talán Tengelyi urat nem találta, és tudta,
                  hogy én is meg fogom akadályozhatni, s csak nekem mondta meg.</p>
				<p>- Rendkívüli - mondá Macskaházy mindig gúnyolódva -, hogy az, ki valamely rablást
                  megakadályozni kíván, éppen zsiványhoz folyamodik. És ugyan, te a rablás
                  megakadályoztatására csak magad mentél? társad, vagy az, kitől a hírt vetted,
                  miért nem ment veled?</p>
				<p>- Nem volt szükséges - mondá Viola.</p>
				<p>- Mégis, miután tudtátok, hogy a rablásra ketten készülnek - mondá az ügyvéd -,
                  különös, hogy nem mentetek el ketten. Lám, már most is mi jó volna pajtásod
                  tanúbizonysága. Hiszen ha csak a gonosztett megakadályozására mentetek, a másikat
                  bátran megnevezheted, a nemes megye részéről még jutalomra is számolhat.</p>
				<p>- Magam voltam - mondá Viola, mindig inkább elvesztve reményét, főképp midőn Nyúzó
                  arcain a kárörömet látá s a mondhatlan megelégedést, mellyel Zátonyi s a báró az
                  ügyes kérdezőnek helybenhagyást integettek.</p>
				<p>- Jól van, hát magad voltál - folytatá Macskaházy -, és a gonosztett színhelyén
                  kit láttál?</p>
				<p>- Csak a zsidót, ki kinn állt - felelt Viola -, mást senkit.</p>
				<p>- Nem láttad-e ott Cifrát?</p>
				<p>- Nem, a zsidó csak maga volt.</p>
				<p>- De a zsidó azt mondja, hogy te követted el a rablást, s fejedre fog esküdni -
                  folytatá Macskaházy.</p>
				<p>- Nem bánom - válaszolt a rab -, én megmaradok állításomnál.</p>
				<p>- Nincs más mondanivalód? - kérdezé Macskaházy.</p>
				<p>- Nincs.</p>
				<p>- Talán a rabot ki lehetne vezetni? - szóla az ügyész az elnökhöz fordulva; mire
                  ez parancsolatot adván, a hajdúk behívattak, s Viola velök a szobát elhagyá.</p>
				<p>Száz szóvita között, melyek e világon naponként kisebb vagy nagyobb közönség előtt
                  több vagy kevesebb zajjal folynak, alig van egy, mely az igazságért vívatnék. Az
                  emberek legnagyobb része csak azon fárad, hogy a többség neki adjon igazságot. Nem
                  az ismeret fájának gyümölcse az, mi után az emberek napjainkban vágyódnak; a
                  többség megelégszik, ha csak másokkal hitetheti el, hogy evett belőle, bár maga
                  jól tudja is, hogy soha a fához sem közelített. Oly édes mondhatni: mégis nekem
                  volt igazságom! a valónak feltalálása nem nyújthat nagyobb élvezetet. E
                  természetes hajlamunk, melynél fogva a filozóf teóriájának legszörnyebb
                  következéseit elfogadja inkább, mint hogy annak hibásságát elismerné, mely szerint
                  a régiséggyűjtő Lisippus aranyának állítja azt, mit drága pénzen mint olyant
                  megvett, habár ezerszer meggyőződött is, hogy az csak utánzás - sehol sem hat
                  annyira és sehol sem károsabban, mint büntető eljárásunknál; s olvasóim - ha
                  ilynemű tárgyakkal foglalkozó férfiakat ismernek - bizonyosan tapasztalták, a
                  közönséges életben legjámborabb férfiak mily bosszúsak, ha valamely bűnvádi
                  eljárásnál a tettest nem fedezhetik fel. Macskaházynak, mint olvasóim tudják, még
                  más okai voltak, melyekért kíváná, hogy Viola a törvényszék által vétkesnek
                  ismertessék; s így képzelhetik az örömet, mellyel a rab kikérdezése által a
                  bírákra tett hatást észrevevé.</p>
				<p>Az ellentét, melyben Viola s Liptáknénak mellette tett vallomása egymással állnak;
                  az egész vádnak valószínűtlensége, mely a rab által Macskaházy s főképp az annyira
                  tisztelt alispánné ellen emeltetett, meggyőzék a jelenlévőket, hogy - mint Nyúzó
                  mondá - az egész alávaló koholmány, s maga Völgyesy minden jóakarata mellett,
                  mellyel a rabon segíteni kívánt, alig gondolhatott egyebet.</p>
				<p>Ha a zsidó és Cifra a jegyző kirablására csakugyan összebeszéltek, s ez alkalommal
                  oly vigyázatlanul jártak el, hogy beszélgetésöket egy harmadik meghallá - mi
                  legalább a sokat próbált Cifrára nézve a valószínűségek közé nem tartozik -, ki
                  fogja hinni, hogy ezen harmadik, meg akarván akadályoztatni a gonosztettet, éppen
                  Violához, Cifrának egykori cimborájához fordul? hogy a zsidó s Cifra, ha magokat
                  vétkeseknek érzik, mint tanúk fognak fellépni, noha az utolsó nem is hívatott? s
                  végre nem vallotta-e be Viola, hogy a rablás csak a zsidó által követtetett el, s
                  hogy Cifrát a helyszínen nem találta? míg a kovács éppen arra esküszik, hogy
                  Cifrát látta s őt vette űzőbe; miből világos, hogy e tanú vagy tudva hamisan vall,
                  vagy legalább, hogy setét éjszaka lévén, az előtte futó embert csak tévedésből
                  nézte Cifrának.</p>
				<p>- A dolog napfénynél világosabb - mondá Zátonyi, miután mindezen körülmények a
                  törvényszéki tagok által többször ismételve felhozattak -, a rab nem tagad semmit,
                  hamar aláíratjuk a vallomásokat, tartunk egy kis szembesítést, s azután röviden
                  ítélhetünk. Az óra kettőre jár, a rabnak három órát kell engednünk, hogy a halálra
                  készüljön, s ötkor már sötét van; ha ma akarjuk végezni, sietnünk kell.</p>
				<p>- Az alig lesz lehetséges - mondá Kislaky, ki annyival nyugtalanabbnak látszott,
                  mennyivel közelebb jött az ítélet pillanata.</p>
				<p>- Dehogynem - válaszolt Zátonyi -, csak siessünk, nekem még ma szükségképp haza
                  kell mennem, krumpliszedésem után kell látnom, s azután szántani is akarok.</p>
				<p>- Csak siessünk, siessünk - inté Sóskuty is, kit, úgy látszott, inkább az elkésett
                  ebéd, mint a közelgő ítélet nyugtalanított -, angyali háziasszonyunkat csak nem
                  várathatjuk tovább.</p>
				<p>- E tárgy ma nem végeztethetik be - szóla közbe Völgyesy -, a rabnak vallomása
                  hosszú, legalább két órára van szükségem, hogy azt jegyzeteimből annak rendje
                  szerint elkészíthessem.</p>
				<p>- Az nem lesz szükséges - mondá Nyúzó -, mihelyt Viola kezembe került, esküdtem
                  jelenlétében kihallgattam őt. A rab, mint a tekintetes törvényszék tudja, semmit
                  nem változtatott s vissza nem vett; ha nem is oly szép magyarsággal írott, mint
                  azt a teins úr csinálná, elég jó, hogy - a rabbal aláíratván - a perhez
                  mellékelhessük.</p>
				<p>A táblabírák, azon készséggel, melyet gyűléseinkben, ha azok az ebéd órájánál
                  tovább tartottak, s minden száj, beszéd helyett, még kellemesb mozgásra készül,
                  közönségesen észrevehetünk, egyhangúlag elfogadák ez indítványt, s csak Völgyesy
                  rázá tagadólag fejét azon megjegyzéssel, hogy miután a rab előbbi vallomását ugyan
                  sem vissza nem vonta, sem meg nem változtatta, de sok olyakat vallott, miknek
                  előbbi vallomásában nyoma nincs, kötelességének tartja mindezeket is pontosan
                  feljegyezni.</p>
				<p>- Feljegyezni, mit? - kérdé Sóskuty bámulva - azt, hogy a nótárius irományait
                  teins Macskaházy úr s az alispánné őnagysága raboltatták el?</p>
				<p>- Mindent, mit a rab a törvényszék előtt vallott - válaszolt Völgyesy
                  nyugodtan.</p>
				<p>- Ez hallatlan! - kiáltott Nyúzó.</p>
				<p>- A teins úr ismeri kötelességét mint bíró - mondá az ügyész -, én ismerem a
                  magamét; ön lelkiismérete szerint fogja kimondani ítéletét, én, kinek voksom
                  nincs, fel fogok jegyezni mindent, mi felfogásom szerint a tárgyhoz tartozik.</p>
				<p>- Sed rogo domine spectabilis - szólt Zátonyi, ki egyik kezében nyitott
                  burnótszelencéjét tartva, a másikat összeszorított ujjaival éghez emelé, annyira
                  megijedt -, hová gondol?</p>
				<p>- Kötelességemre - válaszolt nyugodtan a megszólított -, s az parancsolja, hogy ez
                  esetnek előadásában, mely reám mint jegyzőre bízatik, semmit, mi fontossággal
                  bírhat, el ne hagyjak.</p>
				<p>- De hisz vannak oly dolgok is, melyek a tárgyhoz éppen nem tartoznak - jegyzé meg
                  Sóskuty -; ha a rab nekünk prédikációt tartana, vagy a tyúkszemek ellen valami
                  orvosságot javasolt volna, azt is felírná kegyed?</p>
				<p>- A dolgok, melyeket a rab itt mondott, felfogásom szerint fontosak - felelt a
                  jegyző.</p>
				<p>- De, tisztelt barátom - szólt a báró minden lehető udvariassággal -, méltóztassék
                  meggondolni, Zátonyi úrnak még ma haza kell menni, hogy krumplit szedessen; és ha
                  a gonosztevő fecsegését szóról szóra le akarja írni, ez lehetetlen. Azonkívül
                  háziasszonyunk is elég régen vár; az udvariasság is azt kívánja, hogy
                  siessünk.</p>
				<p>- Hol egy ember élete forog kérdésben, Zátonyi úrnak krumplijai még egy napig
                  várhatnak; s én legalább ily alkalomnál az udvariasság szabályaival nem sokat
                  gondolok.</p>
				<p>- Úgy látszik - mormogott Zátonyi.</p>
				<p>- Szörnyű antetirozottság! - sóhajtott a báró.</p>
				<p>- Hát talán mégis - mondá Kislaky félénken - az ítélet kimondását holnapra
                  hagyhatjuk, addig a teins úr felteszi a vallomásokat, és Zátonyi úr...</p>
				<p>- Tökéletesen lehetetlen - válaszolt emez -, senki buzgóbban a nemes vármegye
                  iránti kötelességeit nem teljesíti, mint én; nincs büntető törvényszék, melyben
                  részt nem vennék; de így, csupa vexa miatt, gazdaságomat elhanyagolni nem
                  fogom.</p>
				<p>- Isten mentsen meg - mondá az öreg Kislaky nyájasan -, de mikor a jegyző úr
                  kinyilatkoztatja, hogy magát lelkiismerete szerint a rab egész vallomásának
                  feljegyzésére kötelesnek érzi, s mikor látjuk, hogy azt félóra alatt nem végezheti
                  el.</p>
				<p>- Ej, bliktri! - szóla Zátonyi haragosan - tizenöt statáriumnál voltam, pedig
                  higgye el a teins úr, oly esetek voltak közte, hogy ha a dolog rendes törvényszék
                  elébe kerül, hónapokig eldisputáltak volna rajta, s mégis mindeniken
                  keresztülestünk egy nap alatt, s éppen itt kellene felakadnom? Soha életemben ily
                  praetensiókat, minőket a jegyző tesz, nem hallottam. Az utasításban egyszerűen az
                  áll: hogy a rab vallomását aláírja, s hogy abban neve, életkora, gonosztette s
                  elfogatásának módja bennfoglaltassék. Az, hogy minden szamárság, mit neki a
                  törvényszék előtt locsogni tetszett, szinte feljegyeztessék, nem áll sehol az
                  egész utasításban; s mondjon nekem Völgyesy úr csak egy józan okot, melynél fogva
                  ezt kívánja, miután a rabnak Macskaházy úr által történt megkérdeztetése után
                  azokat, miket az mondott, valóknak, reménylem, csak nem fogja tartani.</p>
				<p>- Okom - válaszolt Völgyesy -, mert az irományok hitelessége azt úgy kívánja; s ha
                  ez nem volna is, méltóztatik tudni, hogy a tiszaréti jegyző ellen nemességi per
                  kezdetett, s hogy Violának vallomása, legalább mennyiben az némely irományoknak
                  Tengelyi házánál elkövetett rablását elismeri, a legnagyobb fontosságú lehet.</p>
				<p>- Miután úgy látszik - szóla Macskaházy élesen -, némelyeknek igen szívökön
                  fekszik, hogy én s főképp Rétyné őnagysága a perirományokban becsületünkben gázoló
                  módon említtessünk, én részemről, ha a teins törvényszék többsége úgy kívánja, azt
                  éppen nem ellenzem, legalább a tisztelt asszonyság megismerheti barátjait, mert
                  hogy e tárgyak említése nem szükséges, az, úgy hiszem, mindenki előtt világos.</p>
				<p>- Isten mentsen meg - mondá a báró -, hogy ez irományokban valami olyan vétessék
                  fel, mi őnagyságának csak távolról is kellemetlen lehetne, és...</p>
				<p>- Minden embernek megvan saját nézete - vága közbe Macskaházy -, és a teins
                  törvényszék meg fogja ítélhetni saját bölcsessége szerint: mennyire lehet kellemes
                  a nagyságos bárónőnek s magamnak, ha Viola alávaló rágalmai a perben előadatván,
                  minden dicasteriumokon keresztül járnak, főképp ha a zsivány érdemlett büntetését
                  elnyeri, s nekünk a vádak alaptalanságának bebizonyítására mód nem engedtetik.
                  Rágalmazz bátran, mond a közmondás, mindig marad valami! Mennyire illő s
                  méltányos, hogy Völgyesy úr, ki a tisztújításnál Réty úr elleneihez tartozott,
                  most ez alkalmat használja fel, hogy bosszút álljon, azt mindenki meg fogja
                  ítélhetni.</p>
				<p>Az olaszok, ha káromkodnak, bármint szidják is az istent s minden szenteit, mindig
                  kiveszik városuk patrónusát; azonban Padua főpiacán jobb volna talán sz. Antal
                  ellen becstelenítő szavakat emelni, mintha azt egy hatalmas, éppen most választott
                  alispán ellen tulajdon megyéjében tennők; s csak természetes, ha miután Macskaházy
                  megmagyarázá, mennyire sértve érezné magát a Réty család, ha Viola vallomásának
                  azon része, mely a nagyságos asszonyt illeti, az irományokban felvétetik - az
                  egész társaságot mintegy szent borzalom ragadta meg.</p>
				<p>- Ez valóságos alávalóság! - kiáltott Nyúzó.</p>
				<p>- Míg én itt ülök - harsoga, az asztalra ütve Zátonyi -, a zsivány alávaló
                  hazudságaiból egy szó sem említtetik az irományokban.</p>
				<p>Sóskuty, fejét csóválva, a megyében uralkodó pártoskodás felett sopánkodott, mely
                  szerint egyesek még bíró eljárásukat is arra használják, hogy politikai elleneiken
                  bosszút állhassanak.</p>
				<p>Maga az öreg Kislaky, fia kedveért kerülni akarván az alispánnal minden
                  összeütközést, megijedt a gondolattól, hogy elnöksége alatt oly valami történjék,
                  mi által Réty s főképp nagyságos felesége magát sértve érezhetné, s kedves
                  Kálmánja azon kis reménytől is megfosztassék, mely neki, miután a tisztújítás
                  alatt Tengelyi védelmére fellépett, Etelka kezének elnyerésére még maradt. -
                  Völgyesy úr - szóla engesztelő hangon - bizonyosan nem értette így
                  indítványát.</p>
				<p>- Tisztelt alispánunknak sértése bizonyosan távol vala szándékaitól, csakhogy nem
                  gondolta meg, hogy a rab egész vallomásának részletes leírása szükségképp
                  kellemetlenül fog hatni e nemes családra. Ha az irományok itt nálunk, a megye
                  archívumában maradnának - tevé hozzá Völgyesyhez fordulva -, ez más volna, de így,
                  mint a dolgok állnak, tisztelt jegyzőnk maga sem kívánhatja, hogy e megye
                  legelőkelőbb családainak egyike megbecsteleníttessék, főképp, miután ha a rab
                  büntetését elnyeri, mint Macskaházy úr megjegyzé, az ily ocsmányan rágalmazottak
                  elvesztik a főeszközt, mely által magokat igazolhatnák.</p>
				<p>- Ki akadályozhatja Macskaházy urat, hogy ezen védelmére szükséges eszközt
                  fenntartsa? - szóla Völgyesy, kinek egyébkor halvány arcait szokatlan pirosság
                  futá el.</p>
				<p>A többiek bámulva néztek egymásra, Völgyesy folytatá:</p>
				<p>- Utasításunk szerint csak egy kedvező szavazat szükséges, hogy a rab a haláltól
                  felmentessék. Ha Macskaházy úr magát vagy Rétyné őnagyságát az előttünk tett
                  vallomás által rágalmazva gondolja, ha - mint magam is hiszem - e rágalom
                  alaptalanságának bizonyítására nem szükséges egyéb, mint hogy Viola életben
                  maradjon, s az ellene tett vizsgálat folytattatván, bebizonyuljon, hogy hazudott,
                  és hogy - min szinte nem kétkedem - később önmaga vonja vissza állításait: miért
                  nem adná Macskaházy úr, vagy akárki azok közül, kik itt szavazattal bírnak, e
                  felmentő szavazatot?</p>
				<p>- Az igaz - mondá Kislaky, ki így két legfőbb kívánatát, azaz mind a rabnak
                  felmentését, mind a Réty család lekötelezését egyesíthetni gondolván, egészen
                  felderült -, én magam, csak már hogy a teins alispán iránti tiszteletemet
                  bebizonyíthassam, kész volnék...</p>
				<p>- Per amorem! domine spectabilis - mondá Zátonyi, ki ijedtségében
                  burnótszelencéjét ismét nyitva hagyá -, hát ezt a gazembert nem akasztatnók
                  fel?</p>
				<p>- Ez szörnyűség! - szólt Sóskuty, szemeit az éghez emelve - a legnagyobb zsivány
                  kezünkbe kerül, teins Nyúzó úr, mi nevét örökké dicsőítendi, megfogja élete
                  veszedelmével, elénkbe állítja, mi statárium vagyunk, s szabadon bocsátjuk! hová
                  fog vezetni ez? és ha még valami...</p>
				<p>- Én részemről - vága közbe Nyúzó - ugyan nem leszek bolondja többé senkinek, az
                  ördög veszélyeztesse életét, ha ily gazember azután még felmentetik.</p>
				<p>- Nem akasztani fel az ily embert! - kiálta Zátonyi - tizenöt statáriumnál voltam,
                  ily prostitúció még nem történt rajtam. Hisz ez a gonosztevőknek valóságos
                  pártolása.</p>
				<p>- Persze - lármázott Sóskuty -, valóságos proemium a rablásra; irtóztató
                  példa!</p>
				<p>- Így az ördög sem fogja feltartani a közbátorságot - harsogott a főbíró, s az
                  asztal körül zaj támadt, melyből csak egyes szavak - mint: scandalum publicium,
                  hallatlan, fautores criminum, gyalázat - valának kihallhatók, míg Völgyesy nem kis
                  nehézséggel kevés csendet eszközölhetett ki magának, s a bíráknak értésére
                  adhatá, hogy nem a rabnak tökéletes felmentését, hanem annak a rendes bíróság
                  elébe történendő állítását hozta indítványba.</p>
				<p>- Persze, persze - válaszolt Zátonyi haragosan -, mintha nem tudnók, a rendes
                  törvényszékek miként szoktak ítélni. Három esetre emlékezem - magam nem voltam
                  jelen, másképp, fogadom, a skandalum nem történt volna -, hol a rab a statárium
                  által a rendes bírósághoz utasíttatott, s mi volt következése? Az egyik három
                  hónapra, a másik egy esztendőre ítéltetett, a harmadik éppen felmentő szentenciát
                  kapott; pedig tíz forintba mernék fogadni, hogy zsivány volt. Ne féljen, mi nem
                  eszünk oly bolondok. A statárium nem azért adatott a nemes megyének, hogy vele ne
                  éljen.</p>
				<p>- A rögtönítélő törvényszéknek hatalma - mondá Völgyesy, megvető tekintetet vetve
                  a szólóra -, úgy tartom, nem azon feltétel alatt adatott a nemes vármegyének, hogy
                  magát évenkint egy bizonyos számú akasztás által erre érdemesnek mutassa.</p>
				<p>- Az instrukciókban nyilván benn áll - szólt Sóskuty, ki azalatt az utasítást
                  forgatá -, hogy a büntetés nem, lehet más, mint akasztófa;
                  tehát csak nem fogja tagadni senki, hogy tőlünk az kívántatik, hogy a
                  gonosztevőket felakasztassuk, hogy ez hivatásunknál fogva kötelességünk...</p>
				<p>- Engedelmet - vága szavába Macskaházy -, miután a rabnak felmentése, vagy a
                  rendes törvényszékhez való utasítása, legalább mélyen tisztelt elnökünk által,
                  Rétyné őnagyságának s bizonyos tekintetben az én kedvemért hozatott szóba: én, ki
                  őnagyságának ügyeit vezetni szerencsés vagyok s magas jellemét ismerem, nevében
                  kinyilatkoztatom, hogy ez emelkedett érzelmű asszonyságnak csak fájni fogna, ha
                  hallaná, hogy személyes tekintetek, melyekkel a teins törvényszék iránta
                  viseltetett, az igazság kiszolgáltatását akadályozták.</p>
				<p>- Ez nemes deklaráció - mondá Sóskuty, ragyogó képpel körültekintve.</p>
				<p>- Mi engem illet - tevé hozzá a szóló, meghajtva magát őszinte ájtatos képpel -,
                  bár igen jól tudom, mily éles fegyverek fognak talán e zsivány vallomásából
                  ellenem készíttetni, bár személyes érdekeimnél fogva semmit sem kívánhatnék
                  inkább, mint hogy a rab életben maradva, még világosabban bebizonyíthassam minden
                  állításainak hamisságát, mint azt a teins törvényszék előtt már tettem: mégis
                  sokkal inkább ismerem kötelességemet, semhogy személyes érdekemnek a közjót
                  feláldozzam; és ki nem látja át a következéseket, ha példát adnánk, miként még ily
                  zsivány is, minő Viola, ha valaki ellen bármi alávaló s hihetetlen rágalmakat
                  mond, magát a rögtönítélő törvénykezés szigorúsága alól kivonhatja?</p>
				<p>Sóskuty felkelt, s az ügyészt e nemes nyilatkozat után megölelé.</p>
				<p>Zátonyi, ki egész életén át mindig függetlennek mutatkozott, valahányszor arra
                  becsületes alkalmat - azaz olyant, hol függetlensége senkit sem sértett - talált,
                  kinyilatkoztatá, hogy ő részéről, ha e nemes nyilatkozat nem tétetik is, nem
                  kevésbé szigorú ítéletet mondott volna; mert a bírónak első kötelessége, tökéletes
                  függetlenség; - s Kislaky e pillanatban nem tudta, mit tegyen, ha Macskaházy által
                  nem emlékeztetik, hogy csak még azon kérdés maradhat fel: vajon a rabnak a főbíró
                  előtt tett vallomása írassék-e alá általa, vagy pedig egy egészen új készíttessék,
                  mi által az ítélet másnapra halasztatnék?</p>
				<p>- Az előbbi vallomást kell hitelesíteni - szólának egy hangon a többiek; csak
                  Kislaky mondá, hogy alázatos véleménye szerint talán mégis jobb volna, Völgyesy
                  úrnak nézete szerint, másképp tenni fel a rab vallomását. Mire azonban Zátonyi
                  úrtól megjegyeztetett, hogy a legfelsőbb utasítás szerint a szavazatok
                  összhangzása csak a halálos ítélet kimondásánál kívántatik, s hogy itt már a
                  többség határozott.</p>
				<p>- Azon esetben - mondá Völgyesy - a teins törvényszék engem jegyzői hivatalomtól
                  kegyesen fel fog menteni; mert én részemről kinyilatkoztatom, hogy a jegyzőkönyvet
                  másképp, mint mondám, szerkesztetni nem fogom.</p>
				<p>Kislaky e nyilatkozat által látszólag kellemetlenül vala érintve, s a zavar
                  mellyel elnöki székén ült, még inkább nevekedett; maga Zátonyi meghökkent, s a
                  báró, felugorva székéről, Völgyesyhez futott, megrázta kezét, s kéré igen tisztelt
                  barátját, hogy ne vegye rossznéven, ha véleménye a többség által el nem
                  fogadtatott. - Csak végre emberek vagyunk mind, a legügyesebb köztünk hibázhat -
                  mondá nyájasan -, ím, mi valamennyien méltányoljuk nemes szándékát s jeles
                  tehetségeit, de a többség ellen nem lehet kifogása senkinek; méltóztassék
                  meggondolni, a többségnek mindenikünk alája tartozik magát vetni. Ön által fogja
                  látni később stb. - A báró, ki talán mert útközben náthát kapott, vagy talán mert
                  ebédje későbbre haladt, eddig rendkívül kevés beszédű vala, de ez alkalomnál
                  kitünteté egész szónoki tehetségét, minden siker nélkül azonban, mert Völgyesy,
                  végighallgatva minden okait, csak azt válaszolá, hogy senki a többség
                  határozatainak nem hódol szívesebben, mint ő, de hogy vannak dolgok, melyekre
                  nézve becsületes ember csak önmeggyőződésével számolhat, s hogy a jelen eset azok
                  közé tartozik. Mire a törvényszék még nagyobb zavarba hozatván, szilárd
                  jegyzőjének kívánatához talán hajlott volna, ha Macskaházy nem segíti ki azon
                  ajánlatával: hogy miután senkit meggyőződése ellen valamire kényszeríteni nem
                  kell, s az instrukcióban arról, hogy az öt ítélő táblabírón kívül még külön jegyző
                  szükséges, említés nem tétetik; ha úgy kívántatnék, a jegyzőséget, mely úgyis csak
                  még a vallomások aláírásában s a rövid ítélet feltételében áll, szívesen magára
                  vállalja.</p>
				<p>- Elfogadtatik, a legnagyobb köszönettel elfogadtatik! - kiálta Zátonyi - teins
                  Völgyesy úr, ki csak most lépett a megye szolgálatába, majd meg fogja látni, mily
                  gyümölcsöket hoz, ha valaki a reábízott kötelességet nem szorosan úgy akarja
                  teljesíteni, mint azt a többség kívánja. Majd meglátja, mennyire halad úgynevezett
                  meggyőződésével.</p>
				<p>- Teins Völgyesy úr - szóla Macskaházy, minden tőle kitehető nyájassággal, mely
                  egyébiránt rikácsoló hangja által majdnem gúnyként hangzott -, kétségen kívül csak
                  azért vitte a dolgokat ennyire, hogy a gonosztevőt érdemlett büntetésétől
                  megmentse. A cél, megengedem, szép és nemes lehet, legalább filantropikus
                  századunkban, főképp ily fiatal úri emberben, igen megfogható; azonban
                  megbocsáthatlan hiba volna tőlünk idősebbektől, ha az igazság kiszolgáltatásában
                  magunkat ezáltal gátoltatnók. Én, mint mondám, magamra vállalom a jegyzőséget, de
                  teins Völgyesy úr most, midőn látja, hogy célját a lemondás által el nem érheti,
                  talán maga kész lesz hivatalát ismét felvállalni, s én ily kitűnő ügyességű
                  pennától...</p>
				<p>Völgyesy azon emberek közé tartozott, kiket közönségesen hidegeknek tartunk. Már
                  mint gyermek testi gyengesége miatt nem oszthatva kortársainak zajos örömeit, s
                  magános élethez szokva, az ifjú, ki mennyivel tovább élt, annyival inkább érzé, mi
                  óriási szerencsétlenség érte azt, kinek hibás testalkotást adott a természet,
                  mindinkább visszavonult az emberektől. “Púpos hátú vagyok - így szóla sokszor
                  magában -, mit keresek én az emberek között, hol csak megvetés vagy könyörület
                  tárgya lehetek? Őrizkedjél azoktól, kiket a természet megjelelt, így szól a
                  közmondás; őrizkedjetek inkább ti, kiket a természet valami testi hibával
                  megátkozott, az emberektől; bajotoknak rokonszenvet, érzelmeiteknek viszonzást nem
                  fogtok találni köztük. Érzelmeimnek viszonzást! - gondolá tovább, s ajkai néha
                  keserű mosolyra vonultak - igen, ha az emberek közé mennék, s végre - mert hisz
                  szívem nem zsugorodott össze, mint gyáva testem - egy lényt találnék, kihez
                  magamat ellenállhatlanul vonzódva érzeném, kinek egy szaváért éltemet,
                  mosolygásaért üdvömet adnám, ugyan volna-e nevetségesebb, mint ez? Én a törpe, a
                  púpos hátú, egy szép hölgynek lábaihoz borulva s szerelmet kérve! soha furcsább
                  dolgot ember nem hallott még. Minek nagyszerű gondolatok, minek fönséges érzelmek
                  nekem? Ha az igazság mellett lelkesedve felszólalnék, az ügynek csak árthat, a
                  legszentebbet csak nevetségessé teheti, ha mellette púpos nyomorék szavát emelte,
                  nincs oly fönséges, oly férfias tett, szó, melynél könyörületes mosolyra nem
                  vonulnának az emberek ajkai, midőn hallják, hogy tőlem jő; nekem nincs mit keresni
                  az emberek között!” - E gondolatok Völgyesyt természetesen magábazárkózottá tevék.
                  Kinek sebe van, bizonyos lehet, hogy a fájdalmas érintések nem maradnak el, s így
                  az ifjú ügyész, valahányszor társaságba lépett, néha egy véletlenül kimondott szó
                  s néha éppen amiatt, hogy az, mi őt testi hibájára emlékeztetheté, figyelmesen
                  kerültetett, mindig kellemetlenül érzé magát. Egész magaviseletében bizonyos
                  kényszerítés, bizonyos féltékenység vala észrevehető, mely egyéb kitűnő, főképp
                  elmebeli tehetségeit háttérbe szorítá, s közelebbi ismeretség, melyhez jelleménél
                  fogva kevesen férhettek, vala szükséges, hogy valaki érdemeiről helyesen
                  ítélhessen. “Szegény Völgyesy, nincs szerényebb ember a világon” - ez vala a mód,
                  melyen Taksony megyében felőle mindenki szólt, s miután itt, mint majdnem
                  mindenütt a világon, a pénz s az emberek csak külső nyomatjuk, nem belső értékök
                  szerint fogadtatnak el: alig volt valaki, ki az ifjú ügyészben szerénységén kívül
                  még valamit keresne.</p>
				<p>Mennyivel általánosabb volt Völgyesy jelleméről Taksony megyében ezen ítélet,
                  annyival nagyobb bámulat fogta el az egész törvényszéket, midőn a szilárd módot
                  látá, mellyel az ifjú magát ez alkalomnál viselé, s Sóskuty, Zátonyi, az öreg
                  Kislaky maga nemegyszer csodálkozva néztek egymásra. - Völgyesy, kinek ez első
                  hivatalos foglalatossága vala, s ki először életében alkalmat látott maga előtt,
                  hol valakinek használhat s egyszersmind meggyőződése mellett küzdhet,
                  kötelességének érzetében megfeledkezett mindenről. - Ő ellene vala a halálos
                  büntetésnek általában véve is, de kettősen az, hol a vissza nem vehető ítélet oly
                  formákhoz köttetik, melyek a bírót csalódások ellen nem biztosítják. Neki nem fért
                  fejébe, miként lehet egyrészről kimondani, hogy a rögtönítélő törvényszék halálos
                  ítéletnél egyebet nem mondhat ki, s a másikról elmellőzni mindazon formákat,
                  melyek ott, hol sokkal kisebb büntetésekről van szó, mellőzhetleneknek tartatnak,
                  s csak azért fogadta el örömmel kiküldetését, mert meg vala győződve, hogy mint a
                  törvényszék jegyzője, a halálos ítélet elhárítására alkalmat találand. Először
                  gondolhatá hasznosnak, szükségesnek magát, s keblében feltámadt egész önérzete. -
                  Hogy egy tiszteletbeli alügyész fáradozásai ennyi táblabírói meggyőződés ellenében
                  sikerhez nem vezethettek, azt olvasóim közül legalább azok, kik közdolgokban
                  megfordultak, által fogják látni. Oly országban, hol az, vajon szólhatunk-e?
                  születésünktől függ, csak következetes, ha a szólók között is nem az, mit
                  mondanak, hanem csak a polgári állás, melyet elfoglalnak, vétetik tekintetbe, s
                  csak Völgyesy tapasztalatlanságát bizonyítja, hogy őt ezen neheztelni látjuk. De
                  hogy miután eddig nem tudta még, miként mívelt századunkban, valamint nem jó púpos
                  háttal, úgy nem veszély nélküli egyenes lélekkel születni, mert azok, kiknél a
                  nevelés a lelket az életre szükséges görbeségekkel el nem látta, örök kisebbségre
                  ítélvék, e tapasztalás az ifjúnak fájt; az szinte természetes, s nem is
                  bámulhatjuk, ha a gúnyt, melyet Macskaházy nyájas mosolygása rosszul takart,
                  észrevéve, indulatját nem mérsékelheté, és midőn székéről felkelt, azon szavakkal
                  adta át Macskaházynak az irományokat: miszerint a világnak minden kincsei őt nem
                  fogják arra bírni, hogy ez egész eljárásban, melyet bírói gyilkolásnál egyébnek
                  nem tarthat, legkisebb részt vegyen.</p>
				<p>Kár, hogy epikus költő nem vagyok, soha szebb mezőm hivatásom bebizonyítására nem
                  vala, mint midőn Völgyesy ezen szavainak következését leírnám. Homer Achilles
                  haragjának festésével kezdi Iliászát, de mi egy Achilles öt táblabíróhoz mérve? s
                  hol találni szavakat azon indulat leírására, mely mint tudva van, nem haszontalan
                  kardok kivonásában, hanem fenntarthatlan szóárban mutatkozik?</p>
				<p>- Ez gazság - kiáltott Nyúzó.</p>
				<p>- Infámia - mondá Zátonyi.</p>
				<p>- Kövesse meg magát - rikácsolt Macskaházy.</p>
				<p>Sóskuty oly sebesen hadart, hogy még első szavait sem érthettük, s maga Kislaky,
                  mennyire rögtön pirosuló arcain észrevehetni, haraggal monda valamit a zaj
                  között.</p>
				<p>- Tekintetes táblabíró urak! - mondá végre Völgyesy, miután nem kis erőködés után
                  szóhoz jöhetett -, én nem akartam senkit személyesen sérteni; engedjék, hogy
                  szavaimat megmagyarázzam.</p>
				<p>- Megmagyarázni, megmagyarázni, mit? - kiáltott Zátonyi mindig mérgesebben - azt,
                  hogy a tekintetes törvényszék gyilkosokból áll? De tudja-e, hogy az úrnak többé
                  szava nincs? Az, ki bírákat dehonesztál, infámis; az úr infámis.</p>
				<p>- Igen - szólt közbe a báró -, infámisnak deklaráljuk.</p>
				<p>- Statáriális úton? - vága közbe Völgyesy keserű mosolygással.</p>
				<p>- Statáriális úton vagy másképp, az nekem mindegy - folytatá az előbbi -, aki bíró
                  vagy törvényszék ellen így beszél, az infámis, benn áll a corpus jurisban, nincs
                  kétség, éspedig egészen helyesen van. Törvénykezési rendszerünket dehonesztálni,
                  szörnyűség!</p>
				<p>- Est ad horripilationem! - kiáltott közbe Zátonyi. S ez általános borzadás,
                  melyet minden jelenlévők, volt jegyzőjök merényén, majd deákul, majd magyarul
                  hangosan kifejeztek, nem engedé, hogy a szólót tovább lehessen hallani. Magyar
                  törvénykezési rendszerünk, tudósaink véleménye szerint, az Anjou-ház uralkodása
                  alatt hozatott be hazánkba Franciaországból; igen valószínű, hogy a kocsonya is
                  ugyanezen fejedelmek alatt terjedt el honunkban, legalább a francia név cochonade
                  erre látszik mutatni; s talán e két nemzeti jótéteménynek köszönheti ez idegen
                  ház, hogy közüle egy a nagynak nevével tiszteltetett meg, melyre Hunyadi
                  Mátyásunkat nem tartottuk méltónak. - Völgyesy, ki e két - honunkban legkedvesebb
                  indigenák egyike ellen felszólalt, csak magának tulajdoníthatá az ingerültséget,
                  mellyel mindenki ellene fellépett. Az infámiávali fenyegetések azonban, úgy
                  látszott, nem tevék meg hatásukat, s a jegyző nyugodtan jártatá szemeit az egész
                  társaság felett, míg végre ismét szóhoz juthatott.</p>
				<p>- Mondjanak ki reám törvényes infámiát statáriális úton, ha úgy tetszik - szóla
                  megindulás nélkül -, de engedjék meg hogy nem azoknak kedveért, kik úgy látszik, a
                  rab kivégeztetésénél egyebet nem kívánnak: hanem azon mély tiszteletnél fogva,
                  mellyel elnökünk iránt viseltetem...</p>
				<p>- Captatio benevolentiae! - kiáltott közbe Zátonyi - tisztelt elnökünk nem szorult
                  ilyenre ily emberektől...</p>
				<p>- A teins törvényszéket figyelmetessé tegyem - folytatá amaz.</p>
				<p>- A teins törvényszéknek nincs figyelmeztetésre szüksége - lármázott közbe a
                  báró.</p>
				<p>- Azon nehéz felelet terhére, mely minden itt jelen volt tagra háramolni fog, ha e
                  jelen eljárás szomorú végéig folytattatnék.</p>
				<p>- Mi a manó! bírót feleletre vonni? hallatlan! - mondá Sóskuty.</p>
				<p>Zátonyi, burnótszelencéjébe nyúlva, megjegyzé, hogy csak ijesztgetni akar.</p>
				<p>- Halljuk, halljuk! - szólt Kislaky a legnagyobb figyelemmel.</p>
				<p>Völgyesy, az utasítással kezében, figyelmessé tevé a törvényszéket, hogy a
                  rögtönítélő törvényszék, csak amennyiben magát szigorúan szabályaihoz tartja,
                  járhat el törvényesen; márpedig ezek szerint a jelen eset nem tartozik
                  hatásköréhez.</p>
				<p>- Ez szép ignorancia - mondá Zátonyi megvetőleg -, azonban mai időben fiatal
                  embereknél megszoktuk; soha Violánál inkább statárium alá való rab nem volt.</p>
				<p>- Igen, de a többi környülállások? - szólt közbe az ifjú ügyész.</p>
				<p>- Szörnyű tudatlanság! - mondá a táblabíró mindig fentebb hangon - talán nem
                  ellentállva fogatott el? vagy Tengelyi írásait azért rabolta el, hogy magát velök
                  táplálja? mi szinte mentségül szolgálhatna; vagy nem húszéves még? vagy zavart
                  elméjű? vagy azon haramja-csoport vezérei és cimborái, melyhez tartozott, rendes
                  törvényszék elébe állíttattak? - Zátonyi ez elsorolás alatt önmegelégedéssel
                  körültekintve, szelencéjével, melyet minden egyes kérdésnél markához csapott,
                  mintegy magának tapsolt.</p>
				<p>Völgyesy csak azt jegyzé meg, hogy az eset olyan, melyet a törvényszék három nap
                  alatt tisztába nem hozhat.</p>
				<p>- Három nap alatt? - válaszolt Zátonyi nevetve - majd meglátjuk, három nap alatt
                  húsz ily gazemberen túladunk; most is rég bevégeztük volna teendőinket, ha az úr
                  impertinens kapcáskodásaival nem zavar.</p>
				<p>- S hát elfeledni méltóztatott a rabnak vallomását, melyben bizonyos vádak...</p>
				<p>- Ez nem tartozik a dologhoz - szakítá félbe a szólót Sóskuty -, az irományokban
                  nem áll semmi, s én el fogom feledni.</p>
				<p>- Méltóságos uram! - szóla Völgyesy bámulva.</p>
				<p>- Őméltóságának teljesen igaza van - szólt Zátonyi -, mindazon badar beszéd, mit a
                  rabtól hallottunk, nem a species facti-hoz való; minderről a jegyzőkönyvben szólni
                  fölösleges. Sok dolga volna az embernek, ha minden haszontalanságot, mit a rab
                  magát mentegetve elmond, fel kellene jegyezni.</p>
				<p>- De az irományok kiegészítése? - vága közbe Völgyesy mindig hevesebben.</p>
				<p>- Haszontalan formaság - válaszolt a táblabíró -, s itt az utasítás hatodik
                  részének ötödik szakában világosan azon meghagyás áll: hogy e
                     törvényszék minden, a törvénykezés rendes útján különben szokásban levő
                     formaságok mellőztével ítél.</p>
				<p>- Igen, mi minden törvényes formák ellen ítélhetünk, mint nekünk tetszik -
                  ismételte a báró méltósággal.</p>
				<p>- Hogy a tekintetes urak a rabot felakasztathatják! - kiálta végre Völgyesy minden
                  mérsékletét vesztve - az nem szenved kétséget; de hogy eljárásukat soha bírói
                  eljárásnak tartani nem fogom, hogy benne soha mást erőszaknál nem látandok, az
                  szinte igaz.</p>
				<p>- Micsoda? - kiáltott három hang egyszerre.</p>
				<p>- A törvényszék nem áll oly férfiakból, minők az utasítás szerint a bírói helyek
                  betöltésére kívántatnak.</p>
				<p>- Ez sok, ez már mégis sok! - kiáltott Zátonyi felugorva székéről - nem vagyunk-e
                  táblabírák? nem eskettettünk-e meg ülés kezdetén, hogy ítéletünket egészen a
                  legfelsőbb helyen meghatározott szabályok szerint fogjuk kimondani?</p>
				<p>- S nem vagyunk-e törvénytudó, érett és nyílt ítéletű férfiak? - folytatá a
                  báró.</p>
				<p>- Ki vele! ki vele! - harsogott Nyúzó.</p>
				<p>- Akciót! - kiáltott Sóskuty.</p>
				<p>Sok idő kellett, míg Völgyesy a zaj között érthetővé teheté magát arra nézve, hogy
                  meggyőződése szerint a bíróban részrehajlatlanság is szükséges.</p>
				<p>- Bliktri! - harsogott Zátonyi - erről nem áll semmi az instrukcióban.</p>
				<p>- Igen, és ha volna - folytatá körülhadarázva kezeivel Sóskuty -, ki vádolhat
                  minket részrehajlással? Mondatott-e csak egy szó a rabnak védelmére, kivevén
                  uraságod által, kinek, hála az égnek, voksa nincs?</p>
				<p>- Valóban, kíváncsi volnék - mondá éles hangon, szemét az ifjú ügyészre
                  függesztve, Macskaházy -, a teins úr mily módon fogja bebizonyítani
                  részrehajlásunkat.</p>
				<p>- E kíváncsiságot kielégíthetem - válaszolt, haragja mellett is legalább külsőleg
                  nyugodtabban a megszólított. - Mi önt illeti, miután azon egy módot, mellyel magát
                  a rab által emelt vádtól tökéletesen igazolhatná s mely nem más, mint ha a rab
                  életben marad, magának fenntartani nem akarja: valószínűleg látszik, hogy a vádnak
                  a vádlóval egyszerrei megsemmisítése érdekében fekszik. A főbíró úrra nézve, mi a
                  részrehajlást illeti, kétség nem lehet: Nyúzó úr, bírói székén, mint hóhér fogadta
                  azt, kiről ítélnie kellene.</p>
				<p>- Alávalóság! gazság! impertinencia! ki vele! akció! - kiáltatott mindenfelől.</p>
				<p>- Hol az ítéletre minden szavazatoknak egyenlősége kívántatik - szólt Völgyesy
                  magasabbra emelve szavát -, s öt közül az egyikre nézve valószínű, hogy a rabnak
                  elítélése személyes érdekében fekszik; a másik nyilván a törvényszék előtt
                  kinyilatkoztatja, hogy vele személyes ellenségeskedésben él: törvényes ítélet nem
                  mondathatik ki.</p>
				<p>A lárma elnyomta az ügyész szavát. - Én mindent el fogok követni, hogy ez égbe
                  kiáltó vétket mindenki által tudassam! - kiáltott a félbeszakasztott, majdnem
                  magánkívüli haragjában - legfelsőbb helyig megyek panaszommal, hogy ez alávaló
                  bánásmódnak érdemlett büntetést eszközöljek ki.</p>
				<p>- Alávaló denunciáns! Nem ismeri az 1805-i törvényeket! gyalázatos! - s más ehhez
                  hasonló kiáltások, melyek között leginkább a főbíró hangja vala kihallható,
                  Völgyesyt meggyőzék, hogy minden további szólás haszontalan; s már menni akart,
                  midőn Nyúzó, felugorva, gallérjához nyúlt: - Ki veled, púpos hátú! - kiáltott
                  dühösen.</p>
				<p>- Ezért számolni fogunk - mondá Völgyesy, kalapját feltéve, s égő arcokkal hagyá
                  el a szobát.</p>
				<p>A zaj, mely e vitatkozás alatt a szobában, hol a törvényszék tartatott, támadt, az
                  ajtó előtt állóknak figyelmét nem kis mértékben vonta magára. A halk
                  beszélgetések, melyeket a hajdúk s pandúrok részint magok között, részint a
                  tanúkkal, vagy a házhoz tartozó cselédekkel folytattak, elhallgattak, s minden fül
                  az ajtó felé fordult, honnan mindig nevekedő lárma hallatszott, s azokra nézve
                  legalább, kik e hallgatók közül, mint sokan, talán azt hivék, hogy gorombaság s
                  igazság többnyire együtt jár, azon megnyugtatás terjedhetett el, hogy soha
                  igazságosabb bírák törvényszéken együtt nem ültek. Liptákné, úgy látszott, más
                  nézetben volt: ő az ajtóhoz közel ülvén, minden egyes szót meghalla, s nemegyszer
                  mondá sóhajtva a mellette álló kovácshoz: - Ej, az urak nagyon haragszanak
                  egymásra; szegény Viola, hogy éppen ilyenkor kellett kezeik közé kerülnie! - A
                  többiek vegyületlen gyönyörűséggel hallgaták a zajt, mely által az ítélőszék
                  sajátszerűleg nyilvánossá vált. Tudva van, hogy a nyilvánosságnál polgári
                  szabadságunknak jobb biztosítéka nincs; valamint a legerősebb méreg - a kéksavany
                  - elveszti erejét, ha a nap sugarainak kitétetik: úgy alig van valami annyira
                  veszélyes, mi, ha teljes világosságban áll, ártatlanná nem válnék; azonban nem
                  hiszem, hogy a magyar demosnak azon tagjai, kiket a tiszttartói lak folyosóján
                  összegyűlve találunk, erre e pillanatban gondoltak volna, s a gyönyörűség, mely
                  minden arcon e nyerseségek hallásánál elterjedett, alkalmasint csak azon kellemes
                  érzésben veheté eredetét, mely mindenikünket eltölti, ha azt, mit régen szívén
                  hord, másvalaki által kimondva hallhatja.</p>
				<p>Csak Viola nem osztá, mint látszott, ez általános érdeket. A folyosó kartámaszához
                  dőlve állt őrei között, elmerülve egy tárgynak látásában, melyen szemei
                  mozdulatlanul függtek. A kapu mellett neje, egyik gyermekével karján, s mellette
                  kisfia állt, és a zsivány előtt eltűnt minden egyéb.</p>
				<p>A szegény asszony, mihelyt a törvényszék kezdetét vevé, ide a kapuhoz jött s
                  bemenetelt kért; s miután az őrök e kérését megtagadták, megfeledkezve a dolog
                  lehetetlenségéről, erőszakkal akará kivinni szándékát.</p>
				<p>Mind hasztalan, a főbíró parancsa szerint a pandúrok lökdösve taszíták vissza a
                  tolakodót. Midőn a szegény Zsuzsi minden erőlködésnek hasztalanságát látá, s noha
                  kéréseiben, könyörületből, a nézők egy része által pártoltatott, az udvarba nem
                  jöhetett: a vasvillákkal felállított parasztok egyike mellett foglalt helyet. -
                  Viola látta mindezt, látta a kegyetlen módot, mellyel neje s gyermeke
                  visszataszíttatott, látta a fájdalmat, mely e kedves teremtés arcain elterült, az
                  erőlködést, mellyel könnyeit elnyomá. Életét adta volna, ha oda mehet s kebléhez
                  szorítva kedvesét, a szívnek dobogását érezheti, melynek szeretetét ez egész világ
                  el nem rabolhatja tőle, s itt kelle állnia pár lépésre s mégis elválasztva
                  tőle.</p>
				<p>Valami oly mondhatlanul keserves vala e két ember helyzetében, mi még a nem
                  felette érzékeny őrökre is fájdalmasan hatott, s közülök egynél több könyörületre
                  fakadt, midőn e két egymástól távol s mégis egymásban oly egészen elmerült
                  szerencsétlen teremtésre nézett.</p>
				<p>Midőn a törvényszék szobájának ajtaja megnyílt, s Völgyesy a folyosóra lépett,
                  Viola megfordult, gondolá, hogy ítéletének meghallgatására hívatik, s vágyódott a
                  pillanatra, mely után, mint az őröktől hallá, nejével együtt lehet. - Vége van? -
                  kérdezé a kijövőt.</p>
				<p>- Még nincs - mondá emez halkabban.</p>
				<p>- S a teins úr elmegy?</p>
				<p>- Nincs szavazatom - felelt az ügyész sóhajtva -, nem lehetek semmi hasznára.</p>
				<p>- Tudtam - mondá Viola, s arcain keserű mosolygás lejte át -, isten áldja meg
                  azért, hogy szegény ember létemre annyit fáradott értem; de ha könyörülni akar
                  rajtam, kérem, csak azt vigye ki, hogy szegény feleségemet ide eresszék. Ott áll a
                  kapu mellett a nyomorult, gyermekeivel, körüllökdösik s nem eresztik hozzám.
                  Ezeknek az embereknek nincsen szívök. Csak itt mellettem lehessen, mást nem
                  kívánok; hisz kötözve s pandúroktól körülfogva vagyok, egypár óra múlva halál fia,
                  mit árthat a teins vármegyének, ha egy szegény asszonynak szíve valamivel
                  kevesebbet fáj?</p>
				<p>- Meglesz kívánata - válaszolt Völgyesy mélyen meghatva, s miután a kapunál Viola
                  nejét s gyermekeit maga ereszté az udvarba, gondolatokba merülve elment.</p>
				<p>A jelenetet, melynek a folyosón állók most tanúi voltak, midőn a szerencsétlen nő
                  gyermekeivel leláncolt férjéhez jött, nem fogom leírni. A szerencsétlenek nem
                  szóltak, de midőn a zsiványnak kisfia, sírva, apjának a kötelektől feltört egyik
                  kezét csókolá, s a nő reszketve megszorítá a másikat, s a rab halvány arcain nehéz
                  könnyek peregtek le: a nézők között alig maradt egy szem szárazan.</p>
				<p>Benn a szobában a táblabírák nemes indignációja azalatt lecsillapult. Macskaházy
                  az írásokat átvéve, ezeknek rendezésével foglalkozott. Nyúzó fogai között dörmögve
                  szidá Völgyesy szemtelenségét, a többiek közönyös tárgyakról suttogtak egymás
                  között, elég jókedvűen, Kislakyt kivéve, kinek nyugtalansága, mióta az alügyész
                  távozott, mindig szembetűnőbbé lőn.</p>
				<p>Csak még a rab vallomásának aláírása kívántatott. Viola behívatván, midőn
                  vallomása előtte felolvastatott, megjegyzé, hogy benne mindazokról, melyeket ma
                  Tengelyi írásairól a törvényszék elébe terjesztett, semmi sem foglaltatik; miután
                  azonban Macskaházy mondá, hogy csak az a kérdés, vajon e vallomásban foglaltakat
                  valóknak állítja-e? s hogy minden egyebet, amit mondott, s ami nem e tárgyhoz
                  tartozik, a törvényszék külön fogja feljegyezni: nehézség nélkül írta oda
                  nevét.</p>
				<p>A per készen vala ítéletre, s Zátonyi nagyot ásítva ajánlá körül szelencéjét azon
                  megjegyzéssel, hogy soha több baja statáriumnál nem volt még; a báró talán
                  huszadszor nézve óráját, a törvényszéket figyelmessé tevé, hogy három óra múlt, a
                  hosszú koplalástól már feje is megfájult, s hogy sietniök kell.</p>
				<p>Macskaházy, röviden elősorolva még egyszer a perből kivilágosodott tényeket, azzal
                  végzé előadását, hogy ez esetben a halálos ítéletről kétség nem lehet. Ugyanezt
                  mondá más szavakkal Nyúzó. Zátonyi nevetve megjegyzé, hogy e perben érzelgő
                  asszony sem mondhatna mást. A báró udvariasan meghajtva magát, egész
                  kiterjedésében osztja tisztelt bírótársainak annyi okokkal támogatott ítéletét.
                  Csak Kislaky vala hátra még, s ki a jámbor öreget látá, amint székén
                  körülfészkelődve a bírák egyikétől másikához fordult, s hallva az egyes
                  szavazatokat, felsóhajtott s kezeit éghez emelé, míg végre a sor reá került, s
                  piros arcai talán évek óta először elhalványultak, s a papír, melyet ujjaival
                  sodorgatott, reszketni kezde: az nem nézhetett sajnálkozás nélkül becsületes
                  képére.</p>
				<p>Gondoljuk magunkat helyzetébe. Kislaky nyájas, jószívű ember vala, egyike azon
                  boldogoknak, kik végzetök által nyugodt kedéllyel megajándékozva s szerencsés
                  helyzetbe állítva, soha sorsukkal vagy az emberekkel küzdeni nem
                  kényteleníttetnek, s kiknek, hogy akaratuk küzdelmek által megszilárduljon, vagy
                  érzelmeik elkeseríttessenek, alkalmuk nem vala. Szeretve nejétől, ki reá, minthogy
                  neki magának akarata nem volt, határtalan befolyást gyakorolt; szeretve fiától, az
                  ismerősöktől, cselédei- s jobbágyaitól, viszontszeretve mindenkit, csak jót s
                  kedvest téve mindenkinek, Kislaky elvénült anélkül, hogy ez élet setét oldalaival
                  megismerkedett volna; anélkül, hogy egyszer oly valamihez kellene magát
                  határoznia, mi szíve érzelmével ellentétben állt; s most egyszerre az kívántatik
                  tőle, hogy ő, ki ez életnek egész becsét ismeri, ő, ki még egy kutyát sem tudna
                  bántani; rögtön halálos ítéletet mondjon ember felett!! A többiek kimondták
                  ítéletöket, de ha a szavazóknak csak egyike ellenkezőleg nyilatkozik, a rabnak
                  élete mentve van, nemcsak a jelen pillanatra nézve, hanem hihetőképp egészen; mert
                  nem valószínű, hogy Viola, ha később halálra ítéltetnék is, királyi kegyelemre nem
                  számolhatna, miután a halálos félelem minden kínain már egyszer keresztülment. Egy
                  emberélet kezében van. Egy szó, s felmentheti; egy szó, s ki e szerencsétlent a
                  hóhérnak általadja, ő lesz. - S másrészről bírói kötelessége, a közbátorság
                  fenntartásának érdeke, melyet ő, mint hazánkban sok becsületes ember, csak a
                  legszigorúbb eszközök által gondolt megoltalmazhatónak. Az elnök hallgatva ült
                  székén, s nem tudá magát semmire határozni.</p>
				<p>- De kérem alássan - mondá Sóskuty, ismét kihúzva óráját -, tisztelt
                  háziasszonyunkat tovább csak nem várathatjuk már.</p>
				<p>- Igazság - szólt Kislaky, felébresztve mély gondolataiból -, már késő van,
                  hagyjuk az ítéletet holnapra; ma a szerencsétlen exekúció úgysem történhetik
                  meg.</p>
				<p>- És miért nem? - kérdezé Zátonyi bámulva - nekem okvetlenül haza kell mennem még
                  ma, másképp holnap nem szánthatok.</p>
				<p>- De a rabnak legalább is három órát kell adnunk - jegyzé meg az elnök -, s ötkor
                  tökéletesen setét lesz, setétben pedig nem hajtathatjuk végre az ítéletet.</p>
				<p>- Tisztelt elnökünknek igazsága van - vága közbe Sóskuty -, ma este tarokkozunk,
                  úgyis még egy elfogott pagátultimóval a teins úrnak adósa vagyok. De nem látom
                  által az ítéletet miért nem mondhatnók ki ma, hogy holnap reggel kevesebb dolgunk
                  legyen.</p>
				<p>- Mert, mert - mondá Kislaky nyugtalanul - a halálos ítéletnek kimondása csak
                  tőlem függ; én megvallom, nem vagyok tisztába magammal.</p>
				<p>- Domine spectabilis - szólt Zátonyi összecsapva kezeit -, korában, s miután annyi
                  ideig megyei hivatalokat viselt, nincs tisztában magával! Tizenöt statáriumnál
                  voltam, s mindig első pillanatban tisztában voltam magammal. Jó, hogy barátai közt
                  van, mert bizony megítélnék.</p>
				<p>A többiek bámulva néztek egymásra, s Nyúzó alig tarthatá vissza magát, hogy a
                  megvetést, melyet e gyengeség benne gerjesztett, nyilván ki ne mondja; de Kislaky
                  állandó maradt bizonytalanságában, s sem felmentő, sem kárhoztató ítéletet nem
                  mondva, mindig csak azt kéré, hogy az egész holnapig halasztassék.</p>
				<p>Macskaházy, ki célját, midőn Völgyesy távozott, elérve gondolá, újra nyugtalanná
                  lett. Ő ismeré emberét, s tudta, hogy ha Kislaky az ítélet kimondása előtt
                  hazamegy, neje s Kálmán kéréseinek s Völgyesy okoskodásainak ellentállni nem fog,
                  s azért mindent el akart követni, hogy Viola halálos ítélete, melynek végrehajtása
                  nálánál senkinek inkább szívén nem feküdt, mindjárt mondassék ki.</p>
				<p>- Reánk nézve - szólt a lehetőségig nyugodtan az ügyész - mindegy; ha a teins úr
                  úgy kívánja, hogy csak holnap ítélünk, a dolog közönyös, s én részemről csak a rab
                  sorsának könnyítéseért kívánnám az egész tárgyat bevégezni. Ha az ítélet
                  kimondatott, szabadon társalkodhatik nejével s gyermekeivel, nyugodtabban
                  készülhet a halálra, megteheti rendeléseit, ha netalán még teendői vannak.
                  Azonban, ha teins úrnak legkisebb alkalmatlanságra volna, ez természet szerint
                  csak mellékes tekintet.</p>
				<p>Zátonyi, midőn a hatást, melyet e szavak Kislakyra tevének, észrevevé, azt adá
                  hozzá: hogy Viola ugyan nagy gonosztevő s kétségkívül megérdemlené, hogy tíz napig
                  siralomházban tartassék; hogy azonban ember ember marad, s ő a Macskaházy úr által
                  mondottakat a teins törvényszék tapasztalt emberszeretetébe ajánlja, miután úgyis
                  az ítélet minőségére nézve józan emberek között kétség nem lehet, s Violának
                  életét megmenteni valóságos polgári bűn volna.</p>
				<p>Macskaházy elmondá, hogy ez bizonyosan soha az annyira tisztelt elnöknek
                  szándékában nem volt, hogy ily gyengeség soha eszébe nem juthatott, hogy senki
                  nálánál jobban nem tudja, miként a bírónak ítéleteiben személyes hajlamait vagy
                  szenvedelmeit tekinteni nem szabad, hogy Kislaky úr, bár vérző kebellel s
                  önmegtagadással, soha a megyének benne helyzett bizalmát megcsalni nem fogja.
                  Sóskuty a humanitásról szólt hosszasan, s bebizonyítá, mennyire kívánja az
                  emberszeretet, hogy Violát mindjárt halálra ítéljék. A példának szüksége
                  említtetett, s az: hogy ki a gonosznak megbocsát, a jókat bünteti; mit tudom én,
                  hány az ezerszer elmondott okok közül, melyek a halálos büntetés mellett
                  felhozatnak, s senkit még meg nem győztek, kinek az ég elég szívet adott, hogy
                  azon, mit naponként maga körül lát, kételkedni merjen. Nyúzó szörnyűnél szörnyűbb
                  gonosztetteket beszélt el, melyek Viola és cimborái által állítólag elkövettettek
                  s el fognak követtetni a megyében, ha a statáriális bíróságtóli félelem megszűnik;
                  míg a jámbor öreg megtámadva mindenfelől, nem látva maga mellett senkit, ki titkos
                  aggodalmait osztaná, nem tudva, mit feleljen oly okokra, melyeket egész életében
                  cáfolhatlanoknak tartott, s melyeknek most is csak szíve mondott ellent: nehezen
                  felsóhajtva kimondá a várt ítéletet.</p>
				<p>- Isten látja lelkemet - szóla, szemeit éghez emelve -, nem tudom, mit adnék, ha
                  ez embernek életét megmenthetném; de nem szeghetem meg kötelességemet.</p>
				<p>Macskaházy mindjárt hozzáfogott az ítélet írásához; a többiek minden módon fel
                  akarák deríteni elnöküket, kinek keblére, mióta az ítéletet kimondá,
                  felelősségének egész érzete nehezedett.</p>
				<p>E pillanatban az ajtó megnyílt, s fiát kezénél tartva, két hajdútól, kik őt
                  hasztalan iparkodtak visszatartani, követve, Violáné rohant a szobába.</p>
				<p>A szegény asszony, miután a folyosóra jutott, kisebb gyermekét Liptáknénak adva,
                  egy ideig nyugodtan álla férje mellett, hol neki az őrök könyörületből helyet
                  engedének. A csend, mely a szobában, hol a bírák együtt ültek, mióta Völgyesy
                  elment, s a rab vallomását aláírta, támadott s a mellette álló hajdúnak halk
                  észrevétele, hogy bizonyosan most készítik az ítéletet: lelkét véghetlen
                  aggodalommal tölték. - Csak bemehetnék - szóla egyszer-másszor szomszédaihoz -,
                  ha megkérem, lehetetlen, hogy elítéljék -, s szemei szüntelen az ajtón függtek,
                  mely megett élte felett határoznak. Végre nem tűrhetve ez állapotot tovább,
                  Liptáknéhoz ment, ki éppen az ajtó mellett ült, s midőn senki reá nem figyelt,
                  fiával berohant az ajtón, mielőtt őt valaki visszatarthatá.</p>
				<p>- Irgalmat - kiáltott a szerencsétlen, Kislaky lábaihoz borulva -, irgalmat, teins
                  uram! ne öljék meg férjemet!</p>
				<p>Kislaky, meghatva e jelenettől, fel akará emelni a térdelőt.</p>
				<p>- Nem, nem - zokogá emez -, hadd térdepeljek itt, én és gyermekem. Csókold meg a
                  teins úr kezét, lám, tőle függ apád élete - mondá, a kis Pistát maga mellé húzva
                  -, oly jó úr, neki fogunk köszönni mindent.</p>
				<p>- Kérem, ne öljék meg apámat - sírt a kis Pista.</p>
				<p>- Micsoda szemtelenség ez? - kiáltott Nyúzó - a teins törvényszék nem öl
                  senkit.</p>
				<p>- Nem, isten mentse meg - szólt az asszony szelíden -, ne hallgassanak ez ostoba
                  fiúra, ha azt mondta, hogy ne öljék meg apját. Nem tudja, mit beszél, szegény
                  parasztgyerek, nincs nevelése: magam sem tudom, mit beszélek.</p>
				<p>- Szegény asszony - mondá Kislaky -, a bírónak nehéz, de szoros kötelességei
                  vannak, és...</p>
				<p>- Nem is azt kérem, teins törvényszék - mondá Zsuzsi mindig térdelve -, hogy a
                  büntetéstől felmentsék. Büntessék meg keményen, akárhogy, csak ne öljék meg...
                  istenem, megint a szerencsétlen szót mondtam! Ne haragudjanak reám. Büntessék
                  Violát, hosszú, nem bánom, örök fogsággal, ha kell, csakhogy életben maradjon.
                  Talán maga mondta, hogy nem bánja a halált, oh, Viola sokszor beszél ilyeket. Ne
                  higgyenek neki, lám, akkor nem látta gyermekeit; most, mióta a kis Pistát ismét
                  megcsókolta, nem szólna így. És kisebb gyermekem is oly szépen mosolygott reá. Oh,
                  ha látnák, ha csak hallhatnák szép kis szavát, ha apját híja, nem hinnék, hogy
                  Viola meg akar halni!</p>
				<p>- Mire való ez a haszontalan asszonyi vinnyogás? - kiálta Nyúzó - szeretném tudni,
                  ki eresztette be ezt hozzánk. Takarodj, férjed meg fog halni, ha nem szereti,
                  annyival jobb.</p>
				<p>- Hát azt mondtam, hogy ő nem szereti? - sóhajta Violáné, ki e szavaknál más
                  gondolatra jött - istenem, mit beszélek! Sőt, Viola csak éppen halálát kívánja;
                  lássák, nem is büntetés neki, ha őt büntetni akarják, be kell zárni, százszor
                  mondta életében; inkább meghalok, mint hogy tömlöcbe zárjanak.</p>
				<p>Kislaky szorult kebellel nézé a szerencsétlent, s szemeiben könny ragyogott,
                  Sóskuty a legnagyobb türelmetlenséggel nézé óráját.</p>
				<p>- Ugye, teins uram, be kell zárni? - folytatá az esdeklő, észrevéve Kislaky
                  felgerjedését - mit neki a halál, egy perc s vége van; de nekünk! két gyermekem
                  van, ez itt s egy künn Liptáknénál; mit csináljunk, ha e gyermekeknek apját
                  felakasztják?</p>
				<p>Zátonyi megjegyzé: hogy a gyermekekre nézve mindegy, akár felakasztják, akár húsz
                  évig tömlöcben marad.</p>
				<p>- Nem, nem - mondá Zsuzsi -, a teins uraknak az mindegy, nekünk nem. Férjem jól
                  fogja viselni magát, én felmegyek gyalog Bécsbe, térdeimen fogok csúszni a király
                  előtt, míg férjemnek gráciát ad, s ha nem is, legalább néha elmehetek tömlöcébe,
                  megmutathatom gyermekeit, hogy nőttek; ételt hordhatok neki, ruhát... Oh, csak
                  zárják tömlöcbe, az egy egész mennyország nekem. A halál, az szörnyű!</p>
				<p>- Két fertály négyre, az szörnyűség! - sóhajtott Sóskuty.</p>
				<p>- Hagyjon békét kend - mondá Zátonyi, szelencéjéből szippantva -, késő,
                  ítéletünket kimondtuk.</p>
				<p>- Az ítéletet! a halálos ítéletet! - kiáltott Zsuzsi, midőn elborzadva
                  felugrott.</p>
				<p>- Itt van - szólt Nyúzó gúnyoló hangon, egy ív papírra mutatva, melyet Macskaházy
                  éppen beporzott.</p>
				<p>- De ha rossz, ha hibás ítélet - szóla feszült hangon a nő -, ha én mondom, hogy
                  nem ér semmit, mert Violának a halál nem büntetés, csak minket tenne
                  szerencsétlenné.</p>
				<p>- Ami megvan, az megvan - szólt Zátonyi -, ne háborgasson haszontalan
                  rimánkodásával.</p>
				<p>- Isten engem, mindjárt háromnegyed lesz - tevé hozzá a báró -, így holnapig
                  maradhatunk itt.</p>
				<p>- De kérem - mondá Zsuzsi, mindig inkább eliszonyodva -, mi ez az ív papiros, hisz
                  mást vehetnek, s arra mást írhatnak, s férjem élni fog.</p>
				<p>- Majd bizony, nem eleget fáradtunk - enyelge Nyúzó -, Macskaházy úr kend kedvéért
                  mindjárt újat ír.</p>
				<p>- Nem kedvemért, egy ember életeért.</p>
				<p>- Szegény asszony - szóla most Kislaky, szemeit törülve -, az ítéletet nem szabad
                  megváltoztatnunk.</p>
				<p>- Nem szabad? - kiálta Zsuzsi, szemeit éghez emelve.</p>
				<p>- Lehetetlen - válaszolt Zátonyi nyugodtan, s a szegény asszony egy sikoltással
                  földre dőlt...</p>
				<p>- Hála istennek - szólt Sóskuty Zátonyihoz halkan, miután az asszony kivitetvén,
                  az ítélet Violának, ki azt tökéletes nyugalommal hallá, felolvastatott, s a
                  törvényszék tagjai a kastély felé indultak -, ezen túlestünk volna.</p>
				<p>- Elég üggyel-bajjal; soha ilyen statáriális sedriát nem láttam - mondá a
                  másik.</p>
				<p>- Denique, ha a praeses gyenge - jegyzé meg Sóskuty.</p>
				<p>- Persze, mikor egy statáriális praeses ily asszonyi rimánkodásokon elpityeredik -
                  szóla közbe Nyúzó, ki azalatt hozzájok jött -, gyávaság. Ha nem erőltetjük, ki
                  tudja, elvégezzük-e ma?</p>
				<p>- Négy óra múlt, fogadok, az egész ebéd oda van - sóhajtott Sóskuty -, pedig jobb
                  pecsenyét az ember nem eszik sehol.</p>
				<p>Míg a táblabírák így mulattak, Kislaky távol a többiektől mély gondolatokba
                  merülve haladt háza felé. Lelkét egy új, soha nem gyanított érzés,
                  lelkiismeretének furdalása tölté el. - Istenem! - mondá magában - ez ember élete
                  lelkemen fekszik, soha nyugodt nem leszek többé! Miért mondtam ki a halálos
                  ítéletet?</p>
				<p>Oh, miért vannak törvények, melyeknek szükségéről az ész meg nem győződhetik, s
                  melyeknek teljesítésénél a jobb ember szívét borzadás tölti el!</p>
			</div>
			<div type="chapter">
				<head>23</head>
				<p>Midőn Völgyesy a törvényszéket elhagyva a kastélyhoz visszatért, az udvaron
                  Kálmánt s Ákosnak huszárját, az öreg Jánost találá, kik fel s alá járva egymással
                  beszélgettek. Kálmán, kezében nyitott levelet tartva, a másiknál valamivel előbb
                  járt. A nyugtalanság, mellyel majd megállt, majd sebesebb lépésekkel tovább ment,
                  majd követőjéhez fordulva, valamit kérdezni látszott - mutatták felgerjedését, míg
                  az öreg huszár komoly kifejezéséből, mellyel időről időre bajszát pödré, látszott,
                  hogy a hír, melyet hozott, nem lehete örvendetes. Az udvar másik oldalán egy
                  lovász két paripát vezetett körül, s a nemes állatok párolgásából gyanítani
                  lehetett, hogy kik rajtok jöttek, inkább az idő, mint lovaik becsét vették
                  tekintetbe.</p>
				<p>Völgyesy inkább fel vala gerjedve e pillanatban, semhogy valakinek társaságát
                  keresné, s midőn látá, hogy Kálmán által észre nem vétetik, már a házhoz
                  közelített, midőn az előbbi, figyelmessé téve követője által, utánarohant, s őt
                  karjánál feltartá. - Vége van? - kérdé a legnagyobb felgerjedésben Völgyesyt, ki
                  megijedve az indulatosságon, mellyel e kérdés tétetett, megállt.</p>
				<p>- Amennyiben oly dolgot, melynek kimenetelét tudjuk, bevégezettnek mondhatunk -
                  válaszolt Völgyesy ‑, vége van, sőt az ítélet ki volt mondva, még mielőtt
                  összeültünk; egyébiránt még együtt ülnek.</p>
				<p>- S akkor hogy jősz te ide? - kérdé Kálmán tovább, bámulással - azt hivém, a
                  törvényszék tagja voltál.</p>
				<p>- Igen, szavazat nélküli tagja - válaszolt a másik keserűen -, s elmentem, mert...
                  e hely - tevé hozzá félbeszakasztva magát - nem arra való, hogy ezekről szóljunk.
                  Ha a történteket tudni akarod, menjünk szobádba, ott szólhatunk. Magamnak is
                  kérésem lesz hozzád.</p>
				<p>- Menjen addig legényemhez, János - mondá Kálmán ehhez fordulva -, s adasson
                  magának egy pohár bort. Lováról majd az én legényem gondoskodik.</p>
				<p>- Az nem járja, teins uram - felelt az öreg, fejét rázva -, elébb a ló, aztán az
                  ember, elébb abrak, aztán bor, ez régi huszárrégula, s azután nem látja a teins
                  úr, hogy Ákos úrfi Fecskéjén jöttem ide? Azt ily fickóra nem bízom.</p>
				<p>- Amint akarja, János - mondá Kálmán mosolyogva -, csak ha lovával készen van,
                  jőjön fel mindjárt, beszédünk lesz együtt. - S ezzel Kálmán s Völgyesy az
                  előbbinek szobájába mentek, míg János, még egy ideig körülvezetve lovát, vele
                  együtt az istállóba ment, s míg lenyergelé s megtisztogatta a lovász, a kocsisnak
                  nem egy érdekes szabályt közlött a paripatartás legjobb módjáról, melynek
                  bizonyításául a felejthetetlen sárgának példáját hozá fel, mely a lipcsei csatában
                  alatta agyonlövetett.</p>
				<p>- Az istenért, mi történt? - mondá, mihelyt a szobába jöttek, Kálmán - miért
                  hagytad oda a törvényszéket?</p>
				<p>- Mert nem akartam részt venni a gyilkolásban - szólt a másik, fel s alá járva
                  szenvedéllyel -, mert nem akartam eszköz lenni, még akaratlan eszköz sem, oly
                  tettnek végrehajtásánál, melynél személyes bosszú s alávaló érdekek a bírói
                  hivatal szent palástja alatt követik ocsmány céljaikat.</p>
				<p>- Fel vagy gerjedve - mondá Kálmán, bámulva a szenvedélyes módon, mellyel a máskor
                  oly nyugodt Völgyesy e szavakat mondá -, az nem lehet, hogy hol apám jelen van,
                  ily dolgok történjenek.</p>
				<p>- Magam is azt hittem - viszonzá Völgyesy -, nem lehet senki, ki apádat nálamnál
                  inkább tisztelné. Apád jó, áldott ember, ha soha nem ismertem volna őt, azok után,
                  miket ma láttam s hallottam, szinte nem mondanék egyebet. De apád - engedd meg
                  őszinteségemet - gyenge, s ez az, mi szívének nemes indulatait hasztalanokká
                  teszi. Hidd el barátom! mi e világon rossz s alávaló történt, annak feleletterhe
                  nemcsak azokon, kik azt gonoszságukban tervezék, hanem nagyobbrészt azon
                  becsületes embereken fekszik, kik gyengeségökből tűrték az alávalóságot. A
                  gonoszok hatalma nem bennök, hanem a jók gyengeségében fekszik. Tátott torokkal
                  hirdetik hazugságaikat, mi nem merünk felszólalni a való mellett; emelt fővel
                  járnak céljaik után, mi alázatosan visszavonulunk előttök; gonosz szenvedelmeik
                  elérésére nincs fegyver, melyhez nem nyúlnának, mi gyáván félünk a harctól,
                  legfeljebb szavunkat emelve, néha azt is úgy, hogy az istenért, senkit meg ne
                  sértsünk, mint Pilátus, megelégedve mosván kezeinket, ha az ocsmányság, melyet
                  megakadályoztathatánk, megtörtént, csak mi magunk ne járultunk légyen hozzá
                  szavunkkal. Kinek merészsége nincs, hogy meggyőződése mellett felszólaljon: annak
                  jósága ingó nád, mely ha a vész megragadta, hajlongva sóhajtozik, de bús szavával
                  az ellenkező elemet nem fogja feltartani futásában.</p>
				<p>- Nagyon is igaz - mondá Kálmán sóhajtva -, s félek, néha apámra is illő. De
                  kérlek, mondd el hát, mi történt?</p>
				<p>Völgyesy, mennyire lehet, röviden elbeszélé a történteket, személyes megsértéseit
                  is, melyekért mihelyt a törvényszéknek vége lesz, Nyúzótól, mint mondá, elégtételt
                  fog kívánni. Kálmán a lehető legnagyobb nyugtalanságban hallá az egészt. - Az nem
                  lehet - szóla végre, felugorva székéről, melyre az elbeszélés alatt leült, midőn
                  Völgyesy elhallgatott -, halálra ítélni embert, ily viszonyok alatt. Ne hidd,
                  atyám nem fog megegyezni soha.</p>
				<p>- Meg fog egyezni - mondá Völgyesy keserűen, de nyugodtan -, szíve fájni fog,
                  talán egész életén át szemrehányásokat fog tenni magának gyengeségéért, de meg fog
                  egyezni, vagy hihetőképp mostanig már megegyezett, arról biztos lehetsz. Mihelyt
                  azon kérdés, hogy Viola vallomásának azon része, mely Tengelyi irományait illeti,
                  a perben nem fog említtetni, eldöntetett: az ítélet kétséges nem lehetett többé.
                  Viola esete minden egyéb tekintetben statáriális bíróság elébe való; az egy, mit a
                  halálos ítélet ellen felhozni lehetett, azon körülmény vala, hogy több tárgyak
                  felvilágosítva nincsenek. Mihelyt ezekre nézve felvilágosítás nem kívántatik, a
                  rab halála bizonyos, főképp ha - mint mindebből meglátszik - a bíráknak egy része
                  azt személyes érdekből kívánja.</p>
				<p>- Szörnyűség! - szóla Kálmán, fel s alá járva a szobában - s e levél, melyet
                  Tiszarétről kapok. Meg kell őt mentenem, ha még százszor halálra ítélték.</p>
				<p>- Levelet kaptál? az alispántól? - kérdezé a másik.</p>
				<p>- Nem - válaszolt Kálmán -, tudod, Ákosnak jobb karja sértetett meg, s helyette
                  Etelka írt. Olvasd magad - tevé hozzá, a levelet általadva, míg arcai Etelka
                  nevénél elpirultak. - A levél így szólt:</p>
				<p>Az irományok, melyek Tengelyitől elraboltattak, a legnagyobb
                     fontosságúak. Okunk van hinni, hogy Ákos, talán egész családunk szerencséje, ez
                     irományok feltalálásától függ, melyek most egy alávalónak kezei közt vannak. A
                     rablást nem Viola követte el. Minden, mit hihetőképp e tárgyban, vallott, való.
                     Viola az egész ügyben nemesebben viselte magát, mint hasonló viszonyok között
                     akárki a világon; szörnyű volna gondolni, hogy ártatlanul halált szenvedett. -
                     Némelyek mindent el fognak követni, hogy elítéltessék, mert ha Viola nem él,
                     Tengelyi irományai iránt senki tanúbizonyságot nem tehet. Mentse meg őt! Az
                     első kérés, melyet életemben önhöz teszek, s a nemes mód, mellyel magát a
                     tisztújítás alatt Tengelyi irányában viselte, azon reményre jogosít, hogy nem
                     hiába tettem, s valamint Ákos, úgy én örök hálára leendünk lekötelezve e nemes
                     tetteért.</p>
				<p>Etelka</p>
				<p>- Látod, meg kell őt mentenem, ha éltembe, ha üdvösségembe kerül, meg kell
                  mentenem - szólt szenvedéllyel Kálmán, fel s alá járva.</p>
				<p>- Itt nagyszerű gazság történik - mondá Völgyesy, gondolkozva -, e levél megerősít
                  mindenben, mit a törvényszék alatt gyanítottam.</p>
				<p>- De mit tegyünk? - szólt, mindig növekedő nyugtalansággal, a másik. - Lemegyek
                  egyenesen a törvényszékhez, s megmondom Macskaházynak: hogy gazember, hogy a
                  tolvaj ő, hogy...</p>
				<p>- Nyugodtan, barátom - mondá Völgyesy, megfogva Kálmán kezét, ki már az ajtó felé
                  indult -, mindent, ami zajt üthetne, kerülnünk kell. Azok után, miket eddig e
                  dologban hallottam, Macskaházy maga is csak eszköz, s félek, oly emberek vannak
                  érdekelve, kiket te s még kevesebbé Etelka és Ákos, büntető perbe keverni nem
                  akarhattok.</p>
				<p>- De talán mégis, ha lemennék - mondá Kálmán, ki e megjegyzésnek helyességét érzé
                  -, hisz csak egy felmentő szó szükséges.</p>
				<p>E pillanatban lépett be János a hírrel, hogy a teins urak már jőnek, s Viola
                  halálra ítéltetett.</p>
				<p>Kálmán kétségbeesve csapott homlokához. - Átkozott! kiálta - hogy éppen ma kelle
                  távol lennem. Ákos kérésére, mert tudtam, hogy gulyásunk Violának jó embere; s
                  talán az irományokat megszerezheti, tegnap este hazajöttem. Miután gulyásunk azt
                  mondá, hogy Violát nem látta, virradatkor kilovagoltam pusztánkra, hogy
                  csikósunkkal is szóljak. Mikor elmentem, Viola elfogásáról s hogy ide hozzák, még
                  szó sem volt. A puszta jó három órányira van, s csak miután ott lovamat jól
                  kipihentettem s már visszafelé jöttem, jutott e levél kezembe.</p>
				<p>- Persze, mert nem tudtam, hogy a teins úr a pusztán van - mondá János -, egész
                  reggel lovagoltam ide s tova, míg egy pásztorembertől hallottam, hogy arra
                  nyargalt.</p>
				<p>- Kend, János, nem tehet róla - mondá Kálmán -, átkozott végzetünk! Ha honn
                  vagyok, Violának baja nem lett volna, arra esküszöm; de most, miután halálra
                  ítéltetett...</p>
				<p>- És hát aztán? - kérdé János, bajszát pödörve.</p>
				<p>- Kend tudja, mi áll e levélben - szólt Kálmán -, miként mentsem meg most, miután
                  el van ítélve?</p>
				<p>- Ha a teins úr Etelka kisasszony, akarám mondani, Ákos úrfi kedveért - javítá ki
                  magát János, midőn a pirosságot, mely Kálmán arcain elfutott, észrevevé - Violát
                  meg akarja menteni...</p>
				<p>- Akarom-e? életemet adnám, ha tehetem.</p>
				<p>- No, akkor ez a kis ítélet nem nagy baj. Hej, teins uram! tevé hozzá János - ha
                  mindaz, ki Magyarországban akasztófára ítéltetett, függene, nem győzné az ember
                  kötéllel.</p>
				<p>- Kend elfelejti - szólt közbe Völgyesy -, hogy statáriumról van szó, ez más
                  dolog, de...</p>
				<p>- Persze, persze - mondá János fennszóval -, teins uram - tevé hozzá halkan,
                  Kálmánhoz -, ne beszéljünk ily dologról idegenek előtt.</p>
				<p>- Völgyesy úr előtt bátran szólhatsz - mondá Kálmán fennszóval -, ő mindent tud. S
                  ha módot találhat kend, mely által e szegény embernek életét megmenthetjük,
                  mindent el fog követni, hogy becsületes szándékunkat elősegítse.</p>
				<p>- Már ez más - mondá János mosolyogva -, a teins urak különben nem szeretik, ha
                  valakit akasztófára szántak s más beléelegyedik. Megharagszanak néha, ha gráciát
                  kap, hát ily emberre, hogyne haragudnának, mint én!</p>
				<p>- De hát mily módon akarja kend Violát megszabadítani? - kérdé Völgyesy
                  érdekkel.</p>
				<p>- Azt még nem tudom - válaszolt ez -, előbb ki kell menni recognoscierungra; de
                  majd találunk módot. Ma nem akasztják fel Violát, s mégis fura dolog volna, ha egy
                  egész hosszú éjszakán át nem tudnám őt megszabadítani. Hisz a teins úr itthon van,
                  pincéje tele borral, pénz is mennyi kell, kulcs, lajtorja, kötél, ló, hej! - tevé
                  nevetve hozzá - nem hallották-e soha Trenk történetét?</p>
				<p>- Öreg János, ha ezt véghez vihetnéd! - kiáltott Kálmán, örömében nyakába borulva.
                  - Parancsolj mindennel, mire szükséged van, ne kímélj semmit, rám is foghatod az
                  egészt.</p>
				<p>- Jól van, jól - mondá János, bajszát simítva -, az öreg János sem oly bolond,
                  mint sokan gondolják. Mikor az ember annyi esztendeig a császárt szolgálta, csak
                  tanul valamit. De csengetnek, menjenek a teins urak enni, másképp észreveszik,
                  hogy meuterungat csinálunk, én lenn körülnézek, s majd ebéd után szólunk.</p>
				<p>- Számolhatsz hálámra, míg élek - szólt Kálmán Völgyesyvel kimenve.</p>
				<p>- Jól van, jól - mormogott az öreg huszár -, mikor az ember a császárt szolgálta
                  annyi esztendeig, és az asperni ütközetet megnyerte és azután Párist is
                  elfoglalta; az embernek nincs szüksége háladatosságra, főképp ha oly ura van, mint
                  az enyim, s öreg napjaira nem kell kenyeréről gondoskodnia. No ugye, de Kálmán
                  úrfinak jólesnék, ha kisasszonyunk őiránta volna háladatos - gondolá magában
                  tovább, midőn a szobából kiment -, azt se bánom; derék fiú, úgy megüli lovát,
                  majdnem mint az én uram, pedig az tőlem tanulta. Kálmán s Etelka szép pár, a fiú
                  jól illik házunkhoz. - S ezzel a tiszttartólak felé indult, hol Peti jöve
                  elébe.</p>
				<p>Az ebéd, mint olvasóim a történtek után gondolhatják, nem vala a vígabbaknak
                  egyike. Völgyesy s Kálmán elmerülve gondolataikba ültek székeiken. A vendégszerető
                  háziasszony nem kínálá ételeit senkinek, s nem kért engedelmet a rossz főzésért,
                  ámbár a sült, mely jó három órával tovább forgattatott, mint közönségesen, hogy
                  sokat ne mondjak, a legbarnábbak közé tartozott; s az öreg Kislaky, ki a nején
                  történt változást észrevevé s megérté a szemrehányó tekintetet, mellyel e jámbor
                  asszony őt életében először fogadta, szótlanul ült tányérja előtt. Nyúzó s
                  Kenyházy, kik most ismét hivatalos szokásuk szerint egymás mellett ültek,
                  elkövettek ugyan mindent, hogy a jó kedvet, mely kívülről jőni nem akart, belülről
                  azzal pótolják, mi a szentírás szerint az emberi szívet felderíti, de anélkül,
                  hogy a hatalmas poharak, melyeket kiürítének, a két érdemes úriemberre más hatást
                  gyakorolnának, mint hogy az első mindig mérgesebb ráncokba szedte arcát, a másik
                  nagyokat ásított.</p>
				<p>Mindenki örült, midőn a hosszú ebédnek vége lett, s főképp Kálmán, ki az utolsó
                  ételeknél alig titkolhatá el türelmetlenségét, mihelyt a többiek felkeltek.
                  Völgyesyvel odahagyá a termet.</p>
				<p>- No, hogy vagyunk, öreg János? - mondá Kálmán, mihelyst az öreg huszárt meglátá,
                  ki a folyosón pipázva állt.</p>
				<p>- Jól, teins uram! - válaszolt a megszólított - jerünk szobájába, ott elmondok
                  mindent.</p>
				<p>- Hát azt gondolod, hogy a szerencsétlent megmenthetjük? - szólt az előbbi, midőn
                  a szobába jöttek.</p>
				<p>- Semmi kétség - válaszolt János -, akit a kommandáns valami várba be akar
                  ereszteni, vagy mit is mondok, akit a profusz, mert hisz most teins uraimék a
                  profuszok, ki akar ereszteni, annak kutya baja.</p>
				<p>- De hogy? miként? szólj!</p>
				<p>- Hát csak úgy - mondá a huszár halkabb, majdnem suttogó hangon. - Tiszaréti
                  tiszteletesünk itt van, s mihelyt látta, hogy Viola e hideg novemberi éjszakára
                  szabad ég alatt van kikötve, alatta csak kis szalma, hogy lefeküdhessék, mellette
                  szegény felesége s a gyermekek, úgy dideregve szegények - pedig isten úgyse szép
                  gyerek mind a kettő, a kisebbik mindig mosolyog s kapkod bajszom után, az ember
                  nem győzi nézni. - Hát amint mondtam, mihelyt a tiszteletes úr ezt látta, mindjárt
                  mondta, hogy ez nem szabad, hogy valóságos kínzás, és a királyi parancsolatban az
                  áll: hogy ha hideg van, a rabot szabad ég alatt tartani nem szabad. Gondolom
                  magamban én: ej, be okos ez a parancsolat! mert már töprenkedni kezdtem magamban,
                  ha itt a fészer alatt marad, hogy szabadíthatjuk meg? mikor a szamarak négy
                  lámpást állítottak melléje, hogy minden mozdulatát láthassák. De erről persze nem
                  szóltam semmit, hanem csak azt mondtam a tiszttartónak, ki maga is ott volt, hogy
                  jobb is lesz, mert bizony csak biztosabb, ha a rabot zár alatt tartják.</p>
				<p>- De mit használ ez? - mondá Kálmán türelmetlenül. - Ha Violát bezárják, mivel
                  vagyunk közelebb célunkhoz.</p>
				<p>- Ej, sokkal, teins uram, igen sokkal - válaszolt János mosolyogva. - Mikor az
                  ember maga van s csinálhat, amit akar, s nem látja senki: akkor az ember sokat
                  vihet véghez. Egynek sokszor több esze van, mint száznak, és az ember egymaga
                  erejével is csudákat tehet, csak meg lehessen próbálnia erejét. De mikor az embert
                  mindenfelől nézik és látják, a legerősebbnek elvész bizodalma. Mihelyt mozdul, tíz
                  rohan rá, s egész bátorsága csak arra való, hogy kinevessék. Csak tegyék egyszer
                  Violát a polyvakamarába, mert a tiszttartó mondta, hogy más helye nincs - holnapig
                  - kereshetik.</p>
				<p>- De hogy? - kérdé most Völgyesy, szinte türelmét vesztve a huszár
                  hosszadalmasságán.</p>
				<p>- Hát úgy, teins uram - szólt a huszár, még halkabban suttogva, mint azelőtt -, a
                  polyváskamara a tiszttartó házának túlsó végén van. A magtárból, mely a ház másik
                  oldalán áll, ajtó nyílik egyenesen a tiszttartó pallására, nemde?</p>
				<p>- Úgy van, úgy! - válaszolt Kálmán érdekkel - tovább!</p>
				<p>- Nohát a magtárból a tiszttartó pallására, mint mondtam, ajtó nyílik. Ha magtár
                  az enyim, nem csináltattam volna, de a tiszttartó úrnak kommoditására van, s most
                  nekünk is.</p>
				<p>- Tovább, tovább! - mondá Kálmán, mindig türelmetlenebbül.</p>
				<p>- A magtárkulcs - folytatá az előbbi nyugodtan - édesanyjánál van, azt a teins úr
                  megszerzi, ugye?</p>
				<p>- Meg.</p>
				<p>- Más nem is kell. Éjszaka, ha valamennyien a házban alszanak, elmegyünk a
                  magtárba, onnan az ajtón keresztül a tiszttartó pallására, onnan a kamara fölébe.
                  A kamara csak úgy ragasztatott a házhoz, s padlása csak deszkázva van. Peti cigány
                  mindezt ismeri. Lassan felszedünk két deszkát, létrát eresztünk a szobába, melyen
                  Viola feljön, s velünk vissza ki a magtár ajtaján. Ha egyszer künn van, s teins úr
                  gulyása, kihez Peti már elment, lovát készen tartja, és az egésznek vége.</p>
				<p>Kálmán örömében összecsapta kezét, Völgyesy megvallá, hogy a terv kétségen kívül a
                  legjobb, mit e körülmények között kigondolni lehetett, hogy azonban kivitele még
                  annyi dologtól függ, hogy már örvendeni idő előtti volna.</p>
				<p>- Ha Viola a kamarában és a magtár kulcsa kezemben van - mondá János -, a
                  többiekért jót merek állni. A kamarának nincs ablaka, melyen beláthatnának, s ha
                  Viola mindenkit elküldött s aludni ment, csinálhatunk, amit akarunk.</p>
				<p>- Igen, de az őrök? - jegyzé meg Völgyesy. - A tiszttartó, ki a palláson minden
                  zajt meghallhat s lármát üthet?</p>
				<p>- Az őröket magamra veszem - válaszolt megvetéssel a huszár. - A kommisszárius
                  betegen fekszik, s ha a teins úr a főbírót s esküdtet leitatja, úgyhogy
                  inspekcióra nem jön, ami nem nehéz dolog, s mint jó háziúr a strázsáknak bort
                  adat, hogy a hideg éjszaka meg ne fázzanak: a tiszttartó lármát üthet, amennyit
                  akar. De ettől nem kell félni: a tiszttartó, ha egyszer fekszik, nem könnyen kel
                  fel ágyából. Csak a kulcsot kapjuk meg, s azután hogy Violát oda zárják, másképp
                  baj.</p>
				<p>- Ha más nem kell - mondá vígan Kálmán -, nincs baj - s ezzel Völgyesyt magával
                  híva, ismét a terembe visszasietett. - Mégis jó fiú az a Kálmán - gondolá az öreg
                  huszár magában, míg lassú léptekkel a tiszttartólak felé indult -, vétek volna
                  másnak adni kisasszonyunkat. Igen, de ha nem szereti? lehetetlen! - vigasztalá
                  magát belsőképpen - nem ül paripáján senki szebben, mint ő. Ily úrfit nem
                  mindennap találunk kisasszonyunknak.</p>
				<p>A teremben az elsőbbieken kívül az ifjak Vándoryt találák, ki miután kérését a
                  törvényszék tagjai elébe terjeszté, élénken cáfolá az ellenvetéseket, melyeket
                  főképp Zátonyi s a báró kérése ellen tettek; az első, mert mint mondá, a nép
                  fogalma szerint statáriális gonosztevőt szabad ég alatt kell tartani; a második,
                  mert ez úri háznak még több nyugtalanságot okozni nem volna illő. De a tiszteletes
                  kívánata Kálmán szülei s főképp anyja által oly hévvel pártoltatott, hogy az ifjak
                  közbeszólása e cél elérésére szükséges sem vala.</p>
				<p>- Nem tartom ugyan szükségesnek - mondá Macskaházy nyájasan -, hogy a rab szobába
                  zárássék. Az utasítás világosan téli időről szól, s Viola, úgy hiszem, a hideg
                  szelet, mely künn fú, megszokta.</p>
				<p>- Ha nyaka megfázik - gúnyolódék közben Nyúzó -, holnap nyakravalót kap.</p>
				<p>- No enyelegj - folytatá Macskaházy sóhajjal, midőn a rossz hatást, melyet a
                  főbíró szavai, esküdtjét kivéve, mindenkire tettek, észrevevé -, a dolog nagyon is
                  komoly. Amint mondám, nem tartom ugyan szükségesnek, főképp a felsőbb utasítás
                  értelmében nem tartom annak, hogy a rab más helyre tétessék által. Ha azonban
                  tisztelt háziasszonyunknak ezzel legkisebb kedvet szerezhetünk, éppen nem ellenzem
                  Vándory úr kívánatát - feltéve, hogy a biztosságról gondoskodva legyen. Az ablakok
                  rostélyozva, az ajtó bezárható állapotban, s hogy a szükséges strázsák felállítása
                  el ne mulasztassék.</p>
				<p>- Ha a teins urak parancsolják - szólt most közbe a tiszttartó, ki Vándory után
                  szinte feljött -, én a rabot oly helyre tudom tenni, hol semmi ablak nincs.</p>
				<p>- Igen, pincébe - jegyzé meg Zátonyi -, mindjárt gondoltam, ez lesz a legjobb.</p>
				<p>Vándory felsóhajtott.</p>
				<p>- Nem, nem - mondá a tiszttartó -, pincénkben bor van, oda nem ereszthetek senkit,
                  a teins uraságnak jószágára, mi rám bízatott, vigyáznom kell; de a
                  pelyváskamarába. Az lakattal zárható, körös-körül nincs ablak, s ha az ajtó elébe
                  csak egy strázsát állítanak, Viola oly biztos, mint ha Munkács várában volna.</p>
				<p>Vándory s főképp Kislakyné felszólaltak e terv ellen is, de miután megjegyzésök:
                  hogy a kamarát nem fűthetni, még Kálmán által sem tartatott fontosnak, határozattá
                  lőn, hogy a rab a kamarába zárassék, s maga Nyúzót esküdtjével s Macskaházyval, ki
                  a rab biztosságáról tulajdon szemeivel akart meggyőződni, elkísérék Vándoryt a
                  tiszttartó házához, hogy az áttételnél jelen legyenek.</p>
				<p>- Vigyázz magadra - mondá Völgyesy Kálmánhoz, midőn hátrább maradva a többieket
                  követék -, mikor a hideg kamara mellett nyilatkozál, Macskaházy gyanakodó
                  tekintetet vete reád.</p>
				<p>- Igazságod van - szólt a másik, homlokára csapva -, mihelyt politikára volna
                  szükségem, mihelyt csak egy kis ész kell: kész az ostobaság. De majd helyre hozom;
                  ha meglátjuk a kamarát, annyit mondok ellene, hogy...</p>
				<p>- Ez is hiba volna - szakítá félbe Völgyesy, mosolyogva -, hadd őket magukra, s ha
                  pelyváskamarátok a legrosszabb hely házatokban, bizonyos lehetsz, hogy Viola oda
                  záratik.</p>
				<p>Völgyesynek e jóslatát a történet igazolá: s miután Macskaházy túlvitt
                  óvatosságból kérdezé: jó matériából épültek-e a falak? s a tiszttartó méltósággal
                  megjegyezte: hogy teins Kislaky úr kuriális épületeit sárból rakni nem szokta; egy
                  asztal, pad s kevés szalma vitetett a kamarába, az ajtó elébe két strázsát
                  állíttatott, s Viola, minden jelenlevők teljes megelégedésével, a jéghideg
                  kamarában maradt Vándoryval, ki miután rabjának több testi kényelmeket szerezni
                  nem tudott, legalább vigasztaló szavával akará deríteni életének
                  végpillanatait.</p>
				<p>Az öreg Kislaky azalatt nejétől követve, fejfájás ürügye alatt szobájába vonult, s
                  míg Zátonyi s a báró fel s alá járva egy másik szobában, háziurok nevetséges
                  gyengeségéről, Vándory bolond filantrópiájáról s Völgyesy szemtelenségéről
                  szóltak, nem egy vágyó tekintetet vetve az asztal felé, hol a tarokk-kártyák
                  feküdtek, s csak Macskaházy és Nyúzó váratott, hogy játszáshoz fogjanak; addig a
                  háziúr fejét kezére támasztva ült kandallója mellett, mély gondolatai között
                  felejtve még azt is, hogy pipája régen elaludott.</p>
				<p>- Trézsi lelkem - szólt végre az öreg nejéhez fordulva, ki szokása ellen
                  munkátlanul ült mellette, s majd férjét, majd a kandalló ropogó tüzét nézve,
                  szinte szomorú gondolatokba mélyedett -, én szerencsétlen ember vagyok.</p>
				<p>Kislakyné felsóhajtott, de nem szólt. A jó asszonynak magának is úgy látszott,
                  hogy derült életökre sötét felhő borult, mióta házukban egy ember fordult meg,
                  bármily gonosztevő lett légyen is, kinek Kislaky életét megmenthette volna.</p>
				<p>- Ugye, Trézsi - folytatá az öreg szomorúan -, te sem fogsz szeretni úgy, mint
                  eddig, még Kálmán sem? Mindig az fog eszetekbe jutni, ha láttok: lám, ez az
                  öregember megmenthette volna életét, s nem tette.</p>
				<p>Kislakyné nehány vigasztaló szót monda közbe, férje szomorúan csóválta fejét. -
                  Nem, nem, Trézsikém, én jól tudom, én megmenthettem volna ez embert, s ő mégis
                  meghal. Vére lelkemen fekszik.</p>
				<p>A jó asszonynak szíve megesett szomorúságán, s ahelyett, hogy mint akará,
                  szemrehányásokat tegyen, azzal vigasztalá: hogy a feleletteher, ha csakugyan az
                  ítéletért valakit feleletterhe nyom, egyiránt fekszik mindegyik bíró vállain, hogy
                  egyébiránt már többször életében vett büntető törvényszékekben részt, s bizonyosan
                  mindig a törvények s meggyőződése szerint ítélt!</p>
				<p>- Az más, egészen más! - válaszolt Kislaky szomorúan. - Más törvényszéknél az
                  ember kimondja voksát tiszta meggyőződése szerint, s amit a többség határoz, az
                  történik. Oly eset, hol a rabnak élete csak egy ember szavától függne, nem fordul
                  elő. Az ítélet feljebb megy a királyi táblához, a felséghez, s ha végre a
                  gonosztevő a legkeményebb büntetést kapja is, senki szemrehányást nem tehet
                  magának, hogy a rab halálának ő maga volt oka. De itt, ha meggondolom, hogy csak
                  felmentő szavazatom, sőt nem is az, hanem csak annak kimondása kívántatott, hogy a
                  rab rendes bíráinak adassék által, s hogy én halálára szavaztam, hogy én tulajdon
                  kezeimmel adom át hóhérjának e szerencsétlent: ez borzasztó! Teheti-e ezt oly
                  ember, kinek szíve van, érdemli-e az, aki tette, hogy valaki szeretve közelítsen
                  hozzá?!</p>
				<p>- De ha így veszed a dolgot - mondá Kislakyné, kinek szemei könnyekkel teltek -,
                  miért szavaztál, az istenért, halálra?</p>
				<p>- Miért? - szólt a háziúr, felkelve székéről s fel s alá járva szobájában - mert
                  gyáva, haszontalan ember vagyok, mert midőn körülöttem mindenki azt mondá, hogy
                  magamat nevetségessé teszem, ha a zsiványt el nem ítélem, nem tudtam ellentállni;
                  mert Macskaházy s a többiek azt kiabálák, hogy ha Viola vallomása a perhez
                  csatoltatik, Rétyék még inkább megbosszankodnak reám, s eszembe jutott, hogy azon
                  esetben Kálmánunk Etelkát nem kapja meg. Völgyesy is elment s magamra hagyott,
                  mintha minden összeesküdött volna ellenem.</p>
				<p>- Én Rétyékről ily gazságot nem tehetek fel - mondá gondolkozva a nő.</p>
				<p>- Én sem - válaszolt Kislaky -, Macskaházynak alávalósága az egész... s én
                  becsületes nevemet, lelkem nyugalmát vesztem általa!</p>
				<p>- Nyugtasd meg magadat - szólt felesége, megszorítva kezét -, becsületes nevedet
                  nem fogja senki megtámadni.</p>
				<p>- Dehogynem. Völgyesynek talán igazsága van; most, midőn a dolgot nyugodtan
                  átgondolom, magamnak is úgy látszik, hogy a jegyzőkönyv nem rendesen
                  szerkesztetett. Kinek fogják ezt hibául tulajdonítani? mint az elnöknek, nekem. De
                  hagyján; mondják, hogy szamár vagyok, mondjanak akármit, én nem bánom, de ha
                  kimegyek házamból s e szerencsétlen embert látom, kit künn határomon
                  felakasztottak, s kinek életét megmenthettem volna, ha eszembe jut felesége s
                  gyermekei, kik lábamhoz borulva könyörögtek életeért: éltem nyugalma
                  elveszett.</p>
				<p>- Nem fog elveszni - szólt közbe Kálmán, ki azalatt halkan a szobába lépve,
                  apjának végszavait hallá. - Ha atyámuram nem ellenzi, Viola szabad még ma, s vére
                  ez egyszer senkinek lelkét terhelni nem fogja.</p>
				<p>A szülék bámulva megfordultak. - Ne tréfálj, fiam - monda az öreg Kislaky -, amit
                  mondasz, lehetetlen.</p>
				<p>- Meglehet, törvényesen az - válaszolt az ifjú jókedvűen. - Valamint törvényesen
                  lehetetlennek tartatik, hogy két tanú szintúgy hazudjon, mint egy, vagy hogy bíró
                  részrehajló lehet s csalódhatik; azonban hála az égnek, vannak még más lehetőségek
                  is.</p>
				<p>- A statáriumnál nincs felebbvitel - sóhajtott az apa.</p>
				<p>- Dehogy nincs - mondá a fiú -, azon felebbvitel, mely minden földi dolgoknál
                  megvan. A felebbvitel a jövőhöz.</p>
				<p>- Nem értelek - szólt az öreg bámulva.</p>
				<p>- Én értem - vága közbe anyja, kinek szemei az egész idő alatt kedves fia mosolygó
                  arcain függtek -, el akarod szöktetni, nemde, fiam!</p>
				<p>- Úgy van, kedves anyám. Fellebbezzük a pert. Ha Viola kiszabadul, vagy más bíró,
                  vagy végre élete végén isten elébe kerül, s ott a mai törvényszéknek ítélete új
                  bíró által fog megvizsgáltatni. A dolog törvényesen lehetetlen; de valamint sokan
                  censurára úgy megtanulják hazai törvényeinket, hogy azokat, melyeket kebleikben a
                  világra hoztak, elfeledik: úgy én e nem tanult törvényeket tartom eszemben, s nem
                  bánom egy cseppet sem, ha az egész világ azt mondja is: Viola megmentése törvényes
                  tekintetekben nem helyesen történt... csak belsőm mondja, hogy jól
                  cselekedtem.</p>
				<p>Kislakyné imádta fiát, s olvasóim képzelhetik az érzést, melyet ezen mosolygó
                  arccal, de mély érzelemnek hangjaival kimondott szavak benne gerjesztének. -
                  Igazságod van - mondá örömragyogó szemekkel -, embertelen törvény, mely azt
                  rendeli, hogy egy szegény szerencsétlen embert itt tulajdon határunkon
                  akasztassunk fel. Isten is megáld érte, ha megmentheted.</p>
				<p>- Igen, de - szóla közbe az öreg Kislaky, kinek arcain a rövid örömsugár után,
                  mely rajtok átfutott, midőn Viola megmenthetésének lehetőségéről hallott, most
                  ismét azon bizonytalanság vala észrevehető, mely e becsületes embert, valahányszor
                  tőle valaminek elhatározása kívántatott, elfogá - én nem látom át, miként...</p>
				<p>- Azt bízd rá - szakítá félbe a szólót neje -, mihelyt Kálmán első szavait hallám,
                  meg valék győződve, hogy termékeny fiatal eszével valami módot gondolt ki...</p>
				<p>- Ez egyszer édesanyám csalódott - szóla nevetve Kálmán -, a termékeny fiatal ész,
                  mely Viola elszöktetésére módot talált, az öreg János s a vén Peti cigány esze
                  volt; azonban a mód azért jó marad. - S itt Kálmán elmondá János tervét, melynek
                  végrehajtása Violának a kamarába záratása által már megkezdetett.</p>
				<p>- Hát azért ellenezted úgy, hogy Viola jobb szobába ne tétessék? - mondá Kislakyné
                  - nem foghattam meg.</p>
				<p>- És mi másért? - válaszolt Kálmán. - De amint látja, nekünk tervünk kivitelére
                  két fontos dolog szükséges: a pince- és a magtárkulcs. Magyarországban, főképp
                  törvényes dologban, e kettő nélkül nem mehetünk semmire. E kettőt, édesanyám, ez
                  egyszer rám kell bízni.</p>
				<p>- Teljes szívemből - mondá az asszony, ki most egész derültségét visszanyerte, s
                  asztalfiókjából sok közül két nagy kulcsot vett ki, melyet Kálmánnak általadott. -
                  Ne kímélj semmit, igyák ki egész pincénket, adass tokajit a hajdúknak, ha
                  szükséges, csak mentsd meg e szerencsétlent.</p>
				<p>Az öreg Kislaky azalatt nagy léptekkel, látszólag a legnagyobb felgerjedésben járt
                  fel s alá szobájában. - Mi bajod, öregem? - mondá neje nyájas hangon, midőn utána
                  ment s kezét vállára tevé.</p>
				<p>- Arról gondolkozom - szóla az öreg megállva -, mi szörnyű helyzetbe hozott
                  gyengeségem. Hatalmamban állt, hogy a szerencsétlent megmentsem, egészen a maga
                  rendén, törvényesen tehettem azt, s most, hogy hibámat jóvá tegye fiam, valóságos
                  kriminalitásba keveredik, talán elrontja élete szerencséjét, s én nem is
                  mondhatom, hogy ne tegye.</p>
				<p>- Ne gyötörje magát agyrémekkel - mondá Kálmán -, már miként ronthatnám él éltem
                  szerencséjét azáltal, hogy e szerencsétlenen segítek?</p>
				<p>- Ha Rétyék megtudják, hogy Violát te mentetted meg - válaszolt apja -, ismered az
                  asszonynak szenvedélyességét. Már azt is, mit a tisztújításnál Tengelyiért tevél,
                  ki tudja, fogja-e valaha megbocsátani!</p>
				<p>- Ami azt illeti - szólt Kálmán nyugodtan -, nincs mit aggódnunk. Én sem Rétyről,
                  sem nagyságos nejétől kegyelmeket nem kívánok, s ami Etelkát illeti, e sorokból
                  látni fogja, hogy e dologról másképp gondolkozik. - S evvel a János által vett
                  levelet apjának átadá.</p>
				<p>- Angyali teremtés! - szólt anyja, ki férjével együtt olvasá Etelka sorait. -
                  Igazságod van, fiam, Violát meg kell mentened.</p>
				<p>- Az első sorok, miket Etelkától életemben kaptam - mondá Kálmán lelkesülve -, ha
                  gonosztettet kívánna tőlem, én megtenném, s hát még ezt!</p>
				<p>- Isten mentsen meg, hogy visszatartóztassalak - szólt az öreg, visszaadva a
                  levelet -, célod szent s nemes. De mindamellett törvényeink szerint mégis bűntett.
                  Ha nem sikerülne! Ha megtudnák! Remegek.</p>
				<p>- Ha nem sikerülne? - válaszolt Kálmán jókedvűen - de hát mi szükséges sikeréhez
                  más, mint hogy a hajdúk lerészegedjenek, s hideg éjjel Nyúzót s esküdtjét a
                  szobában tartsuk? Az ajtó, mely a magtárból a tiszttartó pallására vezet, a mi
                  oldalunkról van bezárva: nincs nehézség, nálam van a pince- s magtárkulcs!</p>
				<p>- De ha mégis megtudják? - mondá az apa még mindig nyugtalanul - ha kriminális
                  pert kapsz?</p>
				<p>- Kriminális pert? Nem tudja, édesapám - mondá Kálmán nevetve -, hogy a büntető
                  kereset közgyűlésen határoztatik el? S mit féljünk? nálam van a pince- s
                  magtárkulcs! - S ezzel Kálmán a kulcsokat, melyeket elébb diadalmasan felemelt,
                  zsebébe dugva, elment.</p>
				<p>- Boldog fiú! - mondá anyja, szeretetteli tekintetet vetve utána -, hogyisne lenne
                  szerelmes Etelka belé!</p>
				<p>- Boldog! - sóhajta Kislaky, a kandalló mellé ülve - csak ne tudja meg senki e
                  tettét, szép tett, igaz, de kriminalitás.</p>
				<p>- Ne kínozd magadat ily gondolatokkal.</p>
				<p>- És ha eszembe jut, hogy mindezt elkerülhettük volna, ha felmentő ítéletet
                  mondok.</p>
				<p>- Minek törődni ezen? Viola megszabadul, s nyugodt lehetsz.</p>
				<p>- Mégis szörnyű törvény - sóhajtott az öreg háziúr -, mely becsületes embert annak
                  teszi ki, hogy ha teljesíti, egész életében nyugodtan ne aludhassék.</p>
				<p>És a jámbor házaspár hallgatva ült egymás mellett, míg az asszony, a vacsorára
                  teendő készületekre emlékezve, kiment, s Kislaky pipára gyújtva, tarokkozó
                  vendégeit keresé fel, kik számos contrájok között a háziúrról, a főfájásáról, mely
                  állítólag távollétét okozá, rég megfelejtkeztek.</p>
			</div>
			<div type="chapter">
				<head>24</head>
				<p>Mondják, nincs nehezebb dolog, mint embereket észre hozni, s meglehet, igaz! Hisz
                  mióta e föld tengelye körül forog s rajta emberek körüljárnak, hány kísérté meg e
                  nehéz feladatot! s hány tapasztalta, hogy hasztalan fárad! Nehéz dolog embereket
                  észre hozni; de vannak alkalmak, midőn az is nehézséggel jár, hogy őket eszöktől
                  megszabadítsuk - s Kálmán az este százszor átkozá végzetét, mely úgy látszott, nem
                  engedé, hogy Nyúzót lerészegíthesse. Macskaházyról nem is szólok. Az ügyvéd azon
                  szerencsétlen teremtessék közé tartozott, kik mindig józanok. - Ennél Kálmán még
                  kísérleteket sem tett. A többiek, a bárót sem véve ki, nagy erőltetés nélkül,
                  mintegy önként teljesíték fiatal gazdájok kívánatát. De a főbíró, mint szikla,
                  melyen a zápor nyom nélkül patakzik le, mint sziget, melyet a tenger árjai
                  hasztalan mosnak, a legjobb vörös s fehér bor hatalmának ellentállt. - Nyúzó
                  közönségesen kerti borral élt, s Kálmán pincekulcsát arra használta, hogy azon jó,
                  de közönséges vörös s fehér bort, melyet Kislaky vendégei máskor kaptak, a
                  legerősebb egri- s hegyaljaival cserélje fel. A főbíró nem is tartozott azok közé,
                  kiken - mint mondani szoktuk - soha a gyengeség erőt nem vesz, s magok olvasóim
                  Garacson oly állapotban látták őt, minőbe őt most Kálmán helyheztetni kívánná; de
                  a gyűlölt Völgyesynek jelenléte, Macskaházynak intései, leginkább pedig a nemes
                  dicsvágy, hogy eddig szerzett hírét, mint Taksony megyének legerősebb ivója, ne
                  kockáztassa, oly tökéletesen ellensúlyozták a bornak hatását, hogy ivási
                  remekletei után is a részegségnek még semmi nyomai nem mutatkoztak.</p>
				<p>- Le akarsz részegíteni, ugye? - mondá Nyúzó, miután ismét egy pohár vörös bort
                  ürített ki, oly képpel fordulva Kálmánhoz, mintha keserű orvosságot ivott volna. -
                  Hagyj fel ily bolondságokkal. Nincs ember, ki engem részegen látott.</p>
				<p>- Láttalak, bruderkám - szólt az esküdt, barátságosan mosolyogva -, s pedig
                  emberségesen részeg voltál.</p>
				<p>- Kicsoda? - kiáltott Nyúzó.</p>
				<p>Zátonyi, ki két könyökére támaszkodva, mély gondolatokba merülten nézé
                  Macskaházyt, ki épp a kártyákat keveré, a lármára felnézett s megjegyzé, hogy
                  csakugyan szép statáriális eset, melyet ma láttak. - A tizenhatodik, melynél
                  életemben jelen vagyok, s mindeniknél végeztünk valamit.</p>
				<p>- Az nem tartozik a dologhoz - mondá haragosan Nyúzó -, én kérdeni akarom ezt az
                  én esküdtemet...</p>
				<p>- Nem tartozik a dologhoz - szakítá félbe Zátonyi, mindazon elevenséggel, melyet
                  nehézzé vált nyelve engedett. - Nem vagyunk-e most is statáriális eljárásban? A
                  törvényszék együtt marad, míg az ítélet végrehajtva nincs.</p>
				<p>- Bolondság! ez sem tartozik a dologhoz - válaszolt a másik, fejét haraggal rázva
                  -, mikor én Kenyházyt akarom kérdezni...</p>
				<p>- Bolondság! - szakítá félbe a táblabíró, a kiosztott kártyákat, melyeket éppen
                  kezébe vett, méltósággal az asztalra csapván - mikor én mondom... mit is akartam
                  mondani... igaz, ez nem bolondság, domine spectabilis, kövesse meg magát, gondolja
                  meg, kivel beszél s hol szól. A hely szentségét vegye figyelembe, mi itt
                  statáriális sedria vagyunk.</p>
				<p>Nyúzó mindig türelmetlenebbé vált. Kálmán, ki egy becsületes veszekedéstől
                  céljának elérésére többet remélt, mint még hegyaljai borától is, helybenhagyást
                  integete Zátonyinak, míg ez nagy önmegelégedéssel folytatá: - Igen, igen, semmi
                  tréfa! semmi nevetség! míg a gonosztevő kivégezve nincs, mi mint statáriális
                  bíróság ülünk együtt. Benn áll az instrukcióban; mint statárium eszünk, mint
                  statárium tarokkozunk, mint statárium...</p>
				<p>- Ne kiabáljon a teins úr úgy - harsoga a főbíró, betartva füleit.</p>
				<p>- És én akarok kiabálni, és én fogok kiabálni - folytatá Zátonyi mindig hevesebben
                  -, s szeretném látni, ki fog megakadályoztatni benne. Én Taksony megyének oly
                  táblabírája vagyok, mint bárki más; most harmadikszor kandidáltak alispánnak.</p>
				<p>A báró, ki a vitatkozás alatt kártyáit megnézve hatalmas játékra készült, a lehető
                  legnagyobb türelmetlenséggel játszásra inté társait, de hasztalan. Minden tárgyak
                  között, melyek felett emberek vitatkoznak, nincs egy, melynél több lárma s
                  keserűség támadna, mint ha az forog kérdésben: ki józan köztök? s sok ember, ki
                  soha életében egy pohár bort nem emelt ajkaihoz, hajba kapott legjobb barátjaival,
                  csakhogy józanságát senki kétségbe ne vegye. Ki várja, hogy akár Nyúzó, akár
                  Kenyházy ez alkalommal oly könnyen megnyugodjanak, főképp miután Kálmán mindent
                  elkövetett, hogy vitájok keserűségét nevelje, s a főbíró Völgyesy ajkai körül
                  gúnymosolyt vélt észrevehetni, melyet nem tulajdoníthatott egyébnek, mint hogy e
                  gyűlölt ellenség azon merész ajánlkozásának kivihetőségén kételkedik, miként ő,
                  Nyúzó Pál, minden pohárra, melyet Kenyházy iszik, hármat ürítend ki, anélkül, hogy
                  megrészegednék.</p>
				<p>- Már barátom, ami sok, sok - mondá Kálmán -, ezt soha életemben nem hiszem.</p>
				<p>- Nem hiszed? - kiálta Nyúzó.</p>
				<p>- Nem én - válaszolt Kálmán -, fogadok akármibe.</p>
				<p>- Jól van; két fejős tehén, agaram ellen.</p>
				<p>- Nem bánom, noha az agár nem sokat ér, úgyis elveszted.</p>
				<p>- Áll a fogadás, ide a poharakkal.</p>
				<p>Kálmán alig titkolhatta el belső örömét. Macskaházy mindent elkövetett, hogy a
                  fogadás visszavonassék; Kenyházy azonban nevetve kiüríté első poharát. Nyúzó,
                  ígérete szerint, felhajtott utána hármat, s a játék valamivel lármásabban tovább
                  folyt.</p>
				<p>Míg Kálmán ily módon az urakkal foglalatoskodott, addig János nem kisebb sikerrel
                  működött a hajdúk s őrök között, úgyhogy egy kislaki parasztot s egy vén hajdút
                  kivéve, ki maga is katonaviselt ember vala, nyolc óra után alig találkozott valaki
                  az udvarban, kit a legnagyobb hízelgő józannak mondhatott volna.</p>
				<p>A rabnak kamarájában, melynek ajtaja elébe éppen e két józanabb őr állíttatott,
                  mély csend uralkodott. Miután Vándory, ki őt a vallás vigasztalásaival a halálhoz
                  elkészítette, távozott, neje ment hozzá, s azóta az őrök, ha néha fülöket az
                  ajtóhoz tevék, csak a halk suttogást vevék észre, melyben a két szerencsétlen
                  egymástól végbúcsút vett, a főbírónak szigorú parancsolata szerint csak kilenc
                  óráig levén megengedve akárkinek, hogy a rabbal szólhasson.</p>
				<p>E külső csend leírhatatlan nyugtalansággal tölté Viola s nejének szívét. Sokszor
                  gondolt életében azon halálra, melynek most elébe megy. A pillanattól, hol a
                  sz.-vilmosi erdőben megfogatott, sorsa el vala határozva, s ő nem kért, nem
                  mentegeté magát bírái előtt, nem annyira büszkeségből, mint mivel tudta hogy
                  minden ebbeli fáradsága sikertelen. A halál végre mi más, mint éltünk elvesztése,
                  s vajon az élet e szerencsétlennek mit nyújtott olyast, minek veszte felett
                  keseregnie lehetett volna? Maga neje s gyermekei, kiknek szeretete azon egyedüli
                  kincs, mely neki e világon megmaradt, nem lesznek-e boldogabbak vagy legalább
                  nyugodtabbak, ha a szerencsétlenség, melynek szüntelen fenyegető veszélye egész
                  éltöket egy hosszú kínná teszi, végre megtörtént? Hisz mit tehet ő nejeért, ki
                  általa házi boldogságának örömeitől megfosztatott s földönfutó koldussá tétetett?
                  Mit tehet gyermekeiért, kiknek atyjok neve szégyenbélyeget süt életökre, kiknek
                  nem kívánhat, kiktől nem kérhet mást, mint hogy soha példáját ne kövessék? “Ha
                  majdan nem leszek - így gondolkozott magában -, senki e vidéken Violáról szólni
                  nem fog. Ki tudja? talán nőm is végre el fogja felejteni az elátkozott teremtést,
                  ki egész életére csak kínt s szégyent hozott. Gyermekeim megváltozott névvel
                  máshol fogják keresni szerencséjöket, s minden jó lesz ismét. Jobb ma, mint holnap
                  meghalni...” s Viola oly nyugodtan várta sorsát, mint kit egy hosszú ideig előre
                  látott csapás ér, melynek gondolatával rég megbarátkozott. Ez élet iránti
                  közönyösség nem oly ritka népünk között, mint azt olvasóim talán gondolják. -
                  Valamint a rosszabb római imperátorok korában bámulattal látjuk a könnyűséget,
                  mellyel annyian életöktől majd önként, majd a zsarnok parancsolatára megváltak, s
                  valamint e tüneménynek okait nem annyira a stoa tanainak befolyásában, mint azon
                  praktikus meggyőződésben kereshetjük, hogy az életen nem sok veszíteni való van:
                  úgy népünk könnyen válik meg életétől, hol napibére vajmi sokszor nem éri fel a
                  fáradságot, mellyel érte szolgált. - Maga Violának neje, mikor a halálos ítéletnek
                  meghallása után ismét eszmélethez tért, nyugodtabb vala, mint, előbbi
                  kétségbeesését látva, valaki gondolhatá. A fenyegető vész, mely fejök felett annyi
                  ideig lebegett, lecsapott - e világon nem vala többé semmi, mitől félniök kellene;
                  - s a végső reménnyel eltűnik nyugtalanságunk is.</p>
				<p>Az öreg János jó hírei felzavarák e nyugalmat. A vén katona eleinte feltette
                  magában, hogy az egész megmentési tervet az utolsó percig Violával nem közli. -
                  Isten mentsen meg! - így szólt Kálmánhoz, midőn ez azon szándékát nyilatkoztatá
                  ki, hogy a szegény embereket tovább reménytelen állapotukban hagyni nem akarja - a
                  teins úr mindent elrontana. Ha az asszony megtudja, hogy férjét megszabadítjuk,
                  nem fog uralkodhatni magán, észreveszik, és akkor vége mindennek. Legjobb, ha
                  utolsó percig nincs reményök, akkor legalább senki változást rajtok észrevenni nem
                  fog.</p>
				<p>Jánosnak okoskodása oly helyesnek látszott, hogy Kálmán által ellenmondás nélkül
                  elfogadtatott, s az öreg huszár később önmagán tapasztalá, mennyire veszélyes
                  valakire titkokat bízni, midőn vén bolond létére - mint később többször életében
                  mondá - alig találkozott Violánéval magányosan, alig látá ez asszony szótalan
                  kétségbeesését, midőn az egészt maga kilocsogá, s a leírhatlan boldogság
                  kifejezését látva, mely a szerencsétlennek arcain egyszerre átsugárzott, örömében
                  észre sem vette, hogy ha e pillanatban valaki a szobába lép, Zsuzsi szerencsés
                  mosolygásából, mellyel Jánosra tekintett, igen sokat gyaníthatott volna. Ki tehet
                  róla! az élet, bármennyit beszélünk tervekről s előre tett számításainkról, nem
                  sakkjáték. A legildomosabb játszó, tudva, hogy nyerése nem kizárólag ügyességétől,
                  hanem nagy részint a sorstól vagy véletlentől függ, nem óvhatja meg magát azon
                  szenvedélyektől, melyeket minden sorsjátéknál működni látunk; az alakok, melyekkel
                  terveinket kivisszük, nem érzéketlen fabábak, hanem érző s hozzánk hasonló lények,
                  kik szenvednek s örülnek, mint mi, kikhez százféle érzemény s indulat köt... ki
                  bírja ily viszonyok között mindig megtartani tervét? Midőn az öreg huszár a
                  szobába lépve, hol Violáné gyermekeivel ült, a halvány asszonyt látá, ki alvó
                  gyermekét ringatá karjai között s szomorú gondolataiba merülve nem is vevé észre
                  beléptét; midőn a kis Pista vörösre sírt szemekkel elébe lépett s őt a gyermek
                  ellentállhatlan nyájasságával kezénél fogva anyjához vezeté, s kéré, hogy
                  vigasztalja őt, s midőn a gyermek Zsuzsi karjai között a neszre felébredett, s
                  mosolygva nyitá fel szemeit anyjára, kinek szemei e mosolygásnál könnyekbe
                  lábadtak; akkor Jánosnak feltételei mind füstbe mentek, s midőn Violáné kisdedét
                  ajkaihoz szorítva felsóhajta: - A szegény nyomorult nem tudja, mi hamar árva
                  lesz... az öreg kemény kezével szemeit törülve, nem válaszolhatott mást, mint -
                  Nem lesz bíz’ az, lelkem Zsuzsi, éppoly keveset, mint belőled özvegy nem lesz... -
                  s csak a bámuló tekintetből, melye az asszony reá vetett, vevé észre, mit
                  mondott.</p>
				<p>A titkot e szavak után már nem lehetett többé megtartani; a kis Pista kiküldetett
                  tehát, s János suttogva elmondá minden készületeit. - Látod - tevé jókedvűen hozzá
                  -, hogy mindenről gondoskodtunk. Sebaj, pár óra múlva, mikor az urak s a strázsák
                  hortyognak, pedig derekasan feltöltöttek a garatra, férjed szabad lesz, jó lóra
                  kap, s azután kereshetik. Nem kell mindjárt lemondani a világról, nem kell
                  kétségbeesni. Azaz, mit is mondtam? - igazítá ki magát - kell bizony, szomorkodjál
                  csak, essél kétségbe, jajgass, rimánkodjál, másképp az urak észreveszik. Vén
                  szamár létemre nem is kellett volna megmondanom az egészt, nem fogod magadat
                  tettethetni, s akkor mindennek vége volna.</p>
				<p>Violáné, mindig suttogva, férje elszöktetése iránt mindenféle kérdéseket tett
                  Jánosnak.</p>
				<p>- Add ide egy kissé gyermekedet - mondá, miután ezekre felelt -, hadd nézzem meg,
                  hadd táncoltassam meg térdemen. Ej, be szép gyerek ez! - mondá, s egész arca
                  mosolygott, midőn a kisdedet vigyázva kezeibe vevé. - Soha szebbet nem láttam... s
                  hogy nevet a csintalan, mintha százszor körülhordoztam volna: dehogy engedjük,
                  hogy apjának baja történjék! Ej, Zsuzsi, ha nekem ily gyermekem volna!</p>
				<p>- Az enyimek szeretni fogják kendet, mint második apjokat - szólt az asszony,
                  tekintetet vetve Jánosra, melyben az anyának boldogsága, midőn gyermekét dicsérni
                  hallja, egész háladatosságával vegyült.</p>
				<p>- Igen, mint második apjokat - válaszolt az öreg, sóhajtva -, de ha az embert úgy
                  szeretik, mint első apjokat, az mégis egészen más lehet. Látod-e, Zsuzsi, én
                  sokszor gondolkozom arról, miért nem adott isten nekem is gyermekeket? Azt
                  mondják, mert nem volt feleségem. Igen, de miért nem volt feleségem? Ha háborúba
                  nem kellett volna mennem, most már unokám lehetne, s hidd el, itt ez ezüst
                  emlékpénzt és keresztemet odaadnám ma, mindegyiket egy ily gyermekért, mint a
                  tied... mind a kettőt od’adnám biz én egyetlenegyért. De isten neki! talán azért
                  nincs gyermekem, mert valamennyit egyformán szeretném akkor is. A gyermek mikor
                  kicsi, mind egyformán szép, nincs is különbség köztük, fürgék, elevenek, mint a
                  kis halak, s később a feléből is béka válik.</p>
				<p>János ekkor közelgeni látá a kis Pistát, ki Vándoryval együtt visszatért, hogy
                  anyját apjához hívja, s csak még hamarjában azon intést adva, hogy a világért el
                  ne árulja magát, távozott nem kis aggodalmak között, midőn a szobát elhagyá s
                  meggondolá mindazon veszélyeket, melyek titkának közlése által támadhatnak, ha
                  Violáné reményeit elárulná.</p>
				<p>Az öreg Jánosnak aggodalma azonban e tekintetben egészen felesleges volt. A jó
                  hír, melyet Violánénak hozott, s melyet ez, mihelyt magát férjével magányosan
                  látta, vele közlött, mondhatatlan nyugtalansággal tölté szíveiket. Ez
                  természetünk... a lombatlan fa nyugodtan áll, s a legerősebb szél alig ingatja
                  száraz ágait; a zöld sudarak remegve hajlonganak a leggyengébb szellő érintése
                  alatt... s ki Violát most látá, midőn szabadulása oly valószínűnek látszott s
                  felgerjedésének okát nem ismeré, nem gondolhata egyebet, mint hogy a szilárd
                  férfiún végre a haláltóli félelem erőt vett. És bámulhatjuk-e ezt? Nem lüktetett-e
                  minden erében azon életerő, mely bármennyi kínok között folyjanak napjaink,
                  mindenikünket ösztönszerűleg létéhez köti? Nem látá-e nejét maga mellett? Nem
                  jutott-e szükségképp eszébe, hogy gyermekeinek reá még szükségök van? - Viola
                  régen gondolkozott élete módjának megváltoztatásáról. Most biztos kilátás nyílt
                  előtte. A kislaki gulyásnak öccse, miután előbbi urától bizonyítványát s elbocsátó
                  levelét s a megyétől útlevelét megkapta, meghalt, éppen azon pillanatban, midőn
                  nejével s három gyermekével a harmadik vármegyébe készült, hol neki bátyja
                  ajánlatára, ki előbb maga ott lakott, gulyási szolgálat ígértetett. Az irományok
                  az öreg Istvánnál valának, ki Violát, öccse helyett, maga oda akará vezetni. Ott -
                  húsz mérföldre előbbi élete színhelyétől, magányos tanyán, senki által nem
                  ismerve, nem nyílik-e új élet, új szerencse az ennyit üldözöttnek? s mind e
                  boldogság, melyet oly közel, melyet maga előtt látott, nem függ-e egy
                  hajszálon?... Ha valakinek a házban eszébe jut, hogy a tiszttartó padlását a
                  magtártól csak egy ajtó választja el, s a magtár elébe őrök állíttatnak? ha a
                  dörömbölésre, melyet a padlás deszkáinak felfeszítése okozni fog, a strázsák
                  felébrednek? - száz lehetőség, s mindeniknél a boldogság helyett, melyet maga
                  előtt lát, ocsmány halál s neje- s gyermekeinek nyomorúsága!</p>
				<p>Ily állapotban találá rabját Nyúzó, ki miután esküdtjét holt részegen szobájába
                  viteté, Macskaházy s a tiszttartó kíséretében, nem ugyan biztos lépésekkel, de
                  annyival több méltósággal arcain, tíz óra felé lépett a kamarába. - A változás,
                  mely Violán történt, sokkal szembetűnőbb volt, semhogy főképp Macskaházy s a
                  tiszttartónak figyelmét elkerülhette volna... s miután Nyúzó a kamarában
                  körüljárva, a falakat a legnagyobb figyelemmel tapogatta s a szalmát botjával
                  felturkálta, a tiszttartó neki fülébe súgá, hogy a zsivány egész bátorságát
                  elvesztette.</p>
				<p>- Elvesztette!? - mondá Nyúzó felkacagva. - Ugyebár, hát hol most a bátorság,
                  Viola?... Miért vagy most oly alázatos, hisz máskor legénykedtél?</p>
				<p>- Teins uram - válaszolt a megszólított, ajkait harapva -, a lépés, melyre
                  készülnöm kell, nem gyerekség, s az embernek szíve is van. Feleséget s gyermeket
                  hagyok magam után, s ki tudja, szegényekből mi lesz.</p>
				<p>- Feleséged persze, Zsuzsi?... no - tevé mosolyogva hozzá - arról majd
                  gondoskodom.</p>
				<p>Violának felforrt vére, de erőt vett magán, s hallgatott.</p>
				<p>- És gyermekeid? hát, ha majd felnőnek - folytatá a főbíró jókedvűen -, oda
                  kerülnek, hova te. De minek ennyi locsogás? - szakítá félbe magát egész főbírói
                  méltósággal. - Te, Zsuzsi, lódulj, elég időtök volt pityeregni, és te készülj
                  holnap reggelre.</p>
				<p>A rab, kiben e pillanatban helyzete bizonytalanságának kínos érzete éppúgy
                  feltámadt, mint nejében, remegve megölelte őt, s a szerencsétlen asszony nem bírt
                  megválni férjétől, kit görcsösen átfogva karjaival, fájdalmának egész
                  szenvedélyével szorított kebléhez.</p>
				<p>- Mondom, elég időtök volt pityergésre! - kiáltott Nyúzó, botjával türelmetlenül
                  egy székre csapva - ki innen, s azzal vége. - Zsuzsi, kit a főbíró, midőn szava
                  nem fogadtatott, kendőjénél fogott, ellentállás nélkül elvált férjétől, s az ajtón
                  kiigazíttatott, hova őt Macskaházy és a tiszttartó követték. Nyúzó még egy percig
                  megállt, s szemeit a rabra függesztve, megelégedett mosolygással nézé sápadt
                  arcvonásait s a remegést, melyet ajkai körül észrevett s félelemnek tulajdonított.
                  - No, Viola - mondá végre nevetve -, ki akasztatja fel holnap a másikat?
                  Megígértük egymásnak, ugye?... lám, én szavamat tartom. - S ezzel a főbíró kiment,
                  s az ajtót bezárta maga után.</p>
				<p>A tömlöc ajtaja mellé, mint mondám, a két legjózanabb őr állíttatott fel; miután
                  azonban a regényíró is a valószínűség keskeny korlátai közé szoríttatik, meg kell
                  vallanom, hogy annyi bor után, mennyit János biztatására e két ember ivott, e
                  józanság nem vala olyan, hogy vele Macskaházy megelégedett volna, s éppen sóhajtva
                  panaszlá a tiszttartónak, miként ura túlvitt vendégszeretete következtében az
                  egész ház részeg, midőn Nyúzó a rabtól kijött.</p>
				<p>- Ki részeg? mi részeg? - mondá mérgesen a szólóhoz fordulva, kinek csak utolsó
                  szavát hallá - kikérem magamnak, itt senki nem részeg, senki sem lehet részeg, azt
                  mondom én, és punktum.</p>
				<p>- Ne prostituáld magadat - súgott Macskaházy fülébe -, ki szólt rólad? de itt ezek
                  az emberek, nézd csak, leitták magokat, mint a csap.</p>
				<p>- Igazság! - kiáltott most Nyúzó - mind részegek vagytok, semmirekellők,
                  felakasztatlak. Ha a zsivány elszökik, egyik lóg közületek, úgy vigyázzatok
                  magatokra. Csúfság lerészegedni az embernek, elinni eszét, mint a vadállat.</p>
				<p>Az őrök természetesen esküdtek, hogy egy csepp bort sem láttak s hogy rabjok, ha
                  ördög volna is, bizonyosan nem szökhetik meg. Macskaházy azonban biztosabbnak
                  gondolá, ha mindemellett az ajtót lakattal bezárván, a kulcsot magával viszi, mit
                  azonban Nyúzó, mint egyenesen hivatalába vágó beavatkozást, annyival kevesebbé
                  tűrt, mennyivel inkább észrevevé, hogy a kulcs Macskaházy által azért kívántatik,
                  mert józanságához bizodalma nincs. A főbíró tehát önzsebébe dugta a kulcsot, s nem
                  kevés káromkodással, mely között a részegség ocsmány bűne ellen kikelt, aludni
                  ment.</p>
				<p>Kislakon minden ismét csendes lőn. A bírák nehéz fáradalmaik után ágyaikba
                  vonultak. A kapunál s ház körül felállított őrök, mihelyt a főbíró távozott,
                  lefeküdtek, s a kislaki bor dicséretét hortyogák. A tiszttartó fejére húzta
                  hálósüvegét, s fontosságának s e napon mutatott ügyességének érzetében dunnája alá
                  bújt... s habár Violáné a bizonytalanság minden kínaival keblében dobogó szívvel
                  ült az ágy mellett, melyen gyermekei aludtak, s most először életében nem érzé
                  megnyugtatva szívét, midőn az angyali békét látá, melyet az álom gyermekarcaikon
                  elterít... habár Kálmán sebes léptekkel méré fel s alá szobáját, alig várhatva a
                  pillanatot, melyben terve kiviteléhez hozzáfoghat, s maga az öreg Kislaky most
                  először évek óta nem talált álmot, s sóhajtozva hánykolódott ágyában: az úri udvar
                  körül minden hallgatott, s csak a kutyák, melyek a faluban időről időre felszólaló
                  társaiknak feleltek, szakíták félbe ugatásaikkal az ünnepélyes csendet.</p>
				<p>A rab kamarájában szinte minden hallgatott, s az ajtó elébe állított őrök, mihelyt
                  a félelem, melybe a főbíró által hozattak, hatni megszűnt, nagyokat ásítva várák a
                  pillanatot, melyben mások által felváltatnak.</p>
				<p>Az éj sötét s hideg vala. A felhők, melyek az eget egész napon át takarták,
                  leereszkedve nedves ködfátyolt borítának a tér felett, s noha mindketten János
                  segedelmével derekasan felmelegíték gyomraikat, a nedvesség, mely ruhájokon
                  keresztül kívülről jött, győzni kezde a nemesebb nedvek felett, melyeket belsejök
                  magában rejtett, s noha a katonaviselt hajdú nyugodtan tűré sorsát, társa
                  sóhajtozva panaszkodott a hideg ellen, melyben ha fel nem váltják, ő bizonyosan
                  megfagy.</p>
				<p>János egyiránt megelégedve az éjszakával, mely oly setét vala, hogy három
                  lépésnyire sem lehetett látni, s a külső őrökkel, kik mind mélyen aludtak, azalatt
                  Petivel találkozott, ki Viola lovával a kert kerítése megett várt. Az öreg cigány
                  vasrudat, fogókat, szóval minden a padlás felfeszítéséhez szükséges készületeket
                  hozott magával, s azon hírrel jött, hogy István gulyás éjfél előtt lovaival s
                  szekerével a szérűskertnél lesz, hogy Zsuzsit s gyermekeit elvigye. Peti tanácsa
                  szerint Viola nejét s gyermekeit a főbíró hatalmában hagyni nem lehetett. István
                  gulyás legjobbnak találta, ha ezeket egyenesen új rendeltetésök helyére viszi,
                  Viola maga lóháton utánok jöhet.</p>
				<p>Az öreg János e hírekre nem kis megelégedéssel pödré bajszát - s miután Viola jó
                  lovát megsimogatva a kerítéshez kötötte s Petinek meghagyta, hogy a magtár
                  közelében rejtezzék el: maga ismét a kamara előtt álló őrökhöz tért vissza, kiket
                  bosszúságára még ébren talált.</p>
				<p>- Hát nincs-e még tíz óra? - szólt, midőn Jánost megismeré az egyik, ki elfáradva,
                  leült, s hogy bundáját jobban összefoghassa, puskáját maga mellé a földre
                  fektette.</p>
				<p>- Persze - szólt sóhajtva az előbbi -, inkább hatszor robotra mennék; még
                  katonának is sok. Ím, pajtásom háborúba is volt, mégis azt mondja, soha ily sokáig
                  vártát nem állt.</p>
				<p>- Ki tehet róla - mondá a másik -, mikor parancsolat?</p>
				<p>- Persze, parancsolat - sóhajtott ismét az előbbi -, az uraknak könnyű
                  parancsolni. Menj ide, menj oda, állj itt, fázzál, koplalj!... ők jóllakva
                  lefekszenek. Még ha legalább enni adnának, vagy egy kis pálinkát... csak hogy meg
                  nem fagyunk.</p>
				<p>- No, várjanak kendtek - mondá János -, Kálmán úrfi, mikor ma jöttem, égett bort
                  adatott, fenn áll a szobában, még majdnem az egész palack teli van, majd abból
                  hozok.</p>
				<p>S ezzel János elment, s Kálmántól, kit a dolgok állásáról tudósított, egy majdnem
                  teli palack sligovicával s egy darab kenyérrel tért vissza.</p>
				<p>- Látják kendtek - szólt az öreg huszár, miután palackjából egy kortyot nyelt s
                  azt előbb a hajdúnak, azután a másik őrnek odanyújtá -, ez mind csak onnan van,
                  mert a házban nincs senki, aki becsületesen kommandírozni tudna. Ha akár a főbíró,
                  akár másvalaki ezek közül az urak közül valaha katona lett volna, nem kellene itt
                  állniok, gondoskodott volna ablőzungról, s most pihenhetnének, hanem így...</p>
				<p>- Hisz végre csak felváltanak! - szólt az őr elijedve a kilátástól, hogy az egész
                  éjt itt töltendi.</p>
				<p>- Boldogok, akik bíznak az úrban - mondá János nevetve -, szeretném tudni, kivel
                  váltsanak fel, mikor a többiek mind alszanak.</p>
				<p>- Add ide még egyszer azt a palackot, még mindig fázom - mondá az őr türelmetlenül
                  rázva fejét, míg társa nagyokat sóhajtva, fegyverére támaszkodott.</p>
				<p>János, mielőtt a kívánt palackot odanyújtá, úgy tetteté magát, mintha ő is innék,
                  s e cselekvés által a hajdút példája követésére bírá. Az egész ideig az öreg
                  huszár azzal mulatá őreit, mennyire bizonyos, hogy senki felváltásukra jőni nem
                  fog.</p>
				<p>Azalatt a palack mindig kézről kézre ment, míg az egyik őr végre szörnyet ásítva
                  esküdött: hogy mi őt illeti, ő nem tarthatja ki tovább s mindjárt lefekszik; a
                  hajdú is, bár a szigorú parancsolatról szólt, megvallá, hogy maga sem tudja, hogy
                  marad ébren reggelig.</p>
				<p>- Tudják-e kendtek, mit? - mondá János barátságos hangon. - Katonaember vagyok,
                  eleget strázsáltam életemben, s egy cseppet sem vagyok álmos, menjenek a fészer
                  alá, s feküdjenek a száraz szalmára, ha érzem, hogy álmos leszek, felköltöm. Addig
                  kialusszák magukat, s holnap, ha a szolgabíró jön, ébren lehetnek.</p>
				<p>Ez ajánlat a paraszt-strázsától azonnal, a hajdú által, kiben régi katonai
                  engedelmességének még némely nyomai megmaradtak, kételyek után elfogadtatott, s
                  János rövid idő múlva a fészerből hortyogást halla, melyből valószínűvé vált, hogy
                  terve kivitelének többé semmi útjában nem áll.</p>
				<p>Az öreg huszár letevé fegyverét, melyet a hajdútól általvett, s halkan a fészerhez
                  lopódzott. Meggyőződvén, hogy csakugyan mindkét őr már alszik, azonnal a magtárhoz
                  sietett, hol Peti s Kálmán a legnagyobb türelmetlenséggel várának reá.</p>
				<p>János lehúzta csizmáit - a cigánynak erre nem volt szüksége -, s miután a
                  lépcsőzeten lámpást gyújtottak, csendes lépésekkel felsiettek a magtár padlására,
                  míg Kálmán utánok nézve az ajtó előtt megállt, s köpönyegébe burkolva dobogó
                  szívvel hallgatódzott: nem történik-e valami, mi által terve utolsó pillanatban
                  megakadályoztatnék.</p>
				<p>Nem soká álla így, midőn egyszerre lépéseket halla. A közelgő a házból jött, hol a
                  törvényszéki tagok aludtak, s Kálmán, a magtár másik oldalára vonulva, már
                  káromkodni kezde magában, hogy Nyúzót nem bírta eléggé lerészegíteni, midőn az
                  alakban, mely nagy bottal s lámpással kezében lassú lépésekkel közelgett,
                  Macskaházyra ismert. Kálmán első pillanatban bizonytalan vala, mit tegyen, s volt
                  egy perc, melyben az ildomos ügyész a leütésnek legnagyobb veszélyében forgott, ha
                  az ifjúnak eszébe nem jut, hogy az zaj nélkül nem történhetik, s hogy minden perc,
                  mellyel az előbb történik, Viola megmenthetésének valószínűségét kisebbíti.</p>
				<p>Macskaházy lámpásával mindig tovább haladt a kamara felé, s alig képzelhetni a
                  meglepetést s haragot, mely keblét eltölté, mikor a kamarához érve lámpájával
                  körülvilágított s látá, hogy a rab őr nélkül hagyatott. - Mindjárt gondoltam -
                  szóla magában -, itt valami gazság céloztatik. Kálmán úrfi Nyúzót s minden őröket
                  és cselédeket lerészegített. Meg akarják szabadítani, világos! A törvényszéknél
                  nem sikerült, most erőszakot céloznak. Vissza kell mennem, felköltök egypár
                  embert, s akár magam strázsálok itt reggelig... Violának meg kell halni! ha ügye
                  rendes törvényszék elébe kerül, vallomásaival engem kever belé, s ki tudja, számos
                  elleneim mellett, mi lehetne következése?!</p>
				<p>Az ügyvéd már visszafelé fordult, midőn a rab kamarájában hallatszó zaj figyelmét
                  magára vonta. Úgy látszott, mintha recsegést hallana. Az ajtóhoz illeszté fülét, s
                  világosan hallá, miként emeltetik ki egy padlásdeszka, s miként eresztetik le
                  valami a kamarába. - A padláson törnek be! - kiáltott fel - átkozott! nincs itt
                  senki? Várjatok, semmirevalók, itt vagyok! - S Macskaházy minden ildomossága
                  mellett annyira megfeledkezett magáról, hogy a rabhoz bement volna, ha Nyúzó a
                  kamarát elzárva, a kulcsot nem viszi magával. E lármára, melyet a kamarában
                  dolgozókon kívül, kik éppen a padláson talált lábtót a tört résen leereszték,
                  Kálmán is hallott, a fészerben alvó őrök felébredtek, de nem annyira, hogy teljes
                  eszmélethez jussanak; annyival nagyobb rémülés tölté el a szegény tiszttartó
                  szívét, ki egy idő óta a halálos félelem minden fokozatain szintúgy keresztülment,
                  mintha ő lett volna az, kit a törvényszék elítélt.</p>
				<p>A tiszttartó, mint mondám, soha életében büszkébb érzelmekkel nem tette fel
                  hálósüvegét, mint ez este. A leereszkedő mód, mellyel a törvényszék minden tagjai
                  s főképpen a báró - ki mégiscsak szinte mágnás, vele az egész napon át szóltak, a
                  fontos megyei, sőt mondhatni országos feladat, melyet ez nap teljesített, a
                  bámulatraméltó találékonyság, melyet minden dolgoknak célszerű elrendezésében
                  tanúsított, s melynek híre kétségen kívül messze száll, önszemei előtt - noha az
                  érdemes férfi magát soha lenézni nem szokta - mintegy kettőzteték becsét. A
                  tiszttartó tökéletesen meg volt elégedve magával. - “Hej! - így álmélkodott -
                  ilyenekre születtem én! mit ér az ostoba gazdálkodás! Szemetet hordatni,
                  szántatni, vettetni, nyomtattatni, ez nem nekem való. Nekem juristának kellett
                  volna lennem, az isten arra teremtett.” Átgondolá, mi lehetne, ha jogot hallgatott
                  volna... Alispán, ki tudja, talán a hétszemélyes táblánál bíró, főispán,
                  kamarapraeses, vagy ország zászlósa. Törvénytudóból mi nem lehet Magyarországban?
                  Képzete, segítve az erősebb bor által, melyet a vacsoránál a többiekkel ő is
                  ivott, nem ijedt vissza semmitől, és a vastag ember nyugtalanul hánykolódott körül
                  ágyán, mintha mind e hivatalok már-már vállait terhelnék.</p>
				<p>De tudjuk, az álomnak nincs erősebb ellenszere ily ábrándozásnál. A hasonszenvi
                  gyógyítás elveit látszik bebizonyítani, hogy éber álmaink, melyeket szerelem vagy
                  nagyravágyás előttünk átvezet, elűzik azon kedvesebbeket, melyek önként jőnek, s
                  melyek között lelkünk éppúgy kipihen, mint amazoknál elfárad, s a tiszttartó
                  bármiként hunyta be szemeit, bármennyiszer kényszeríté magát ásításhoz,
                  teljességgel nem bírt elaludni, mi más embernek is kellemetlen, hát még
                  tiszttartónak, ki ahhoz szokva nincs. A szerencsétlen, ki máskor, estefelé,
                  beszélgetéseivel egész társaságokat el tudott altatni, s kinek mestersége most
                  önmagán kudarcot vallott, elkövetett mindent, hogy tűrhetetlen helyzetéből
                  szabaduljon, s hogy magát álomba szenderítse. Számlálni kezde. Hasztalan, a
                  számlálás közt hivatalos számadásai jutottak eszébe, s mennyivel inkább úgy
                  látszott, hogy semmi össze nem üt. A tiszttartó felnyitá szemeit, s
                  körültekintett. A leégett gyertya világítása mellett a szobában minden rémületes
                  alakot vett magára. A múlt évek rovásai, melyeket régi magyar gazdák szokása
                  szerint a szoba gerendáin tartott, nagy árnyékot vetettek, mindannyi óriási bot,
                  mely feléje nyúlt, s a lobogó világban ingadozva fenyegetődzni látszott. Borzadva
                  eloltá gyertyáját, de mit ért? A számadások helyét most mindenféle rablások emléke
                  váltotta fel. A megye legnagyobb zsiványa halálra ítélve a házban tartatik, ki
                  tudja, mily számos bandája van. S ha ez, hogy vezérét megmentse, a házra törne, mi
                  lesz belőle, szegény tiszttartóból, ki a haramját legnagyobb szorgalommal
                  őrizteti, maga rendelte meg az ácsnál akasztófáját, s nemegyszer mondá az udvaron
                  száz ember előtt, hogy Violának függni kell, mit a zsiványok eddig bizonyosan
                  megtudtak? S nem hált-e ő két esztendő óta, mióta őt a guta keringeté, mindig
                  nyitott ajtókkal? Nem jöhetnek-e, miután a máskor a pitvarában háló hajdú ma
                  strázsálni ment, a zsiványok minden akadály nélkül szobájába? A tiszttartó
                  félelmében izzadni kezdett. E pillanatban feje felett a padláson mintha lépéseket
                  hallana. - Elrémülve felült ágyában. Fülei csengeni kezdtek, de mégis tisztán
                  hallá a lépéseket s mindjárt utána a neszt s recsegést, melyet a deszkák
                  felfeszítése okozott. Nem lehetett kétség... “Irgalmas isten!” - szóla halkan, s
                  kezei akaratlanul imádságra szorultak össze. Mit tegyen? Be kell-e zárnia ajtaját?
                  - de fülei csengnek, mintha egy nagy madár szárnyütései lebegnének körülötte,
                  szíve oly csudálatosan dobog, keble feszül, hogy alig vehet lélegzetet, hozzá a
                  hideg veríték homlokán, s e remegés minden tagjaiban, mind a gutaütésnek világos
                  előjelei. - “Ha bezárom az ajtót s senki segítségemre nem jöhet, veszve vagyok” -
                  így gondolá magában, s dunnája alá bújt. Másrészről e recsegés, mely mindig
                  erősebb lett, s az éj csendjében úgy hallatszott, mintha a mellékszoba padlása
                  feszíttetnék fel, ki tudja, hány zsivány van, s miket kell szenvednie
                  kegyetlenségöktől, ha az ajtót nem zárja be, hogy legalább, míg az feltöretik,
                  segítségkiáltásra időt nyerjen? Halála így még biztosabb. Végre nem valószínű-e,
                  ha a hideg szobában így izzadva felkel, a guta azon pillanatban ütheti meg,
                  melyben ágyából kiszáll? A szerencsétlen sóhajtozott, imádkozott kínjában; tíz
                  esküvést tett, hogy soha magányosan egy szobában hálni nem fog, hogy még holnap
                  elveszi gazdasszonyát, hogy soha vacsorára bort nem iszik; de e feltételek mind
                  csak a jövőn segíthetének, s a jelenben mégis e két szörnyű veszély állt előtte,
                  mely lelkét rémüléssel tölté, amely között nem tuda választani. Végre, midőn
                  Macskaházy kiáltó szavát hallá, melyet félelmében meg nem ismert, a látszólag
                  közelebb álló veszély legyőze minden más tekintetet, s a tiszttartó magára véve
                  dunnáját, felkelt s az ajtó felé ment. De ki képzeli borzadását, midőn egyszerre a
                  pitvar ajtaját megnyílni s valakit sebes léptekkel szobája felé sietni hall?
                  Sietett ő is, s leejtve dunnáját, már a kulcs felé nyúlt, midőn ajtaja
                  felrántatik, s egyszerre bundás ember áll előtte. Van egy pillanat, melyen túl a
                  félelem kétségbeeséssé válik s a gyávát hősé változtatja, s ez tiszttartónknál
                  bekövetkezett. Félig magánkívül, dühösen, mint ki életeért küzd, kíméletlenül,
                  mint ki kíméletet nem vár, ragadá meg a belépőt, s a jövő percben Macskaházy
                  segedelemért ordítva a földön hevert.</p>
				<p>- Zsivány! - kiáltott a tiszttartó, ellenét torkánál szorítva, míg a másik kezével
                  fejét s vállait döngeté.</p>
				<p>- Megbolondult! - sikoltott a másik, ki megtámadójának fülébe kapaszkodva, magát
                  szinte veréssel s karmolással védelmezé, míg az iszonyú zajra emberek lámpákkal
                  jöttek, s a két küszködő, derekasan összeverve, véres orral s szájjal
                  elválasztatott s bámulással egymásra ismert.</p>
				<p>- Hát a teins úr akart kirabolni? - mondá a tiszttartó bámulva.</p>
				<p>- A tiszttartó megbolondult! - kiáltott Macskaházy - az világos, zárjuk be itt
                  szobájába; de jerünk hamar, mert a rab szökik. - S ezzel valamennyien e tanácsot
                  követve, a lihegő háziurat, rácsukva ajtaját, magára hagyák, s Macskaházy után a
                  kamarához siettek, míg amaz elbámulva az ügyész szemtelenségén, remegve a félelem,
                  harag s megerőltetés következtében, állt ott fehér hálósüvegében. Végre a szoba
                  hűvössége ismét gutaütésére emlékezteté, s ágyába bújva vánkosai között
                  álmélkodott tovább a világ álnokságán.</p>
				<p>Hogy Macskaházy a rabot kamarájában, mely feltöretett, nem találta többé, az, ha
                  az időt meggondoljuk, melyet a tiszttartó karjai vagy inkább körmei között
                  töltött, csak természetes. Macskaházy még a kamra ajtajánál kiáltozott, mikor
                  Viola már a padlásra ért, honnan egy percben Kálmánnál termett, s rövid köszönetet
                  mondva, szabadban látá magát. Kálmán, a magtárt bezárva, Violánéhoz sietett, hogy
                  neki hírt vigyen, s őt a hátulsó kert ajtajánál gyermekeivel kibocsássa; s még
                  alig értek a kertbe, midőn a sietve távozó lókopogást hallva, meggyőződtek: hogy a
                  rab biztonságban van. - Az asszony, Kálmánnak erőszakkal kezet csókolva, szinte
                  elsietett; ő maga, boldogan, mint ki egy jó tett öntudatával bír, a tiszttartói
                  lak felé ment, honnan mindinkább növekedő zaj hallatszott.</p>
				<p>A zajt s rendetlenséget, melyet Kálmán itt talált, nem fogom leírni, olvasóim
                  ismerik a személyeket s az állapotot, melybe a kislaki pince segedelmével
                  jutottak. Elég legyen mondani, hogy az egész ház, urak, szolgák, pandúrok s a
                  faluból a lármára becsődült parasztok gyertyákkal s lámpásokkal vad zavarban
                  futkostak egymás között, s miután mindenik a kamarába nézett, s mindenik
                  megmagyarázá, hogy a rab bizonyosan a padláson szökött ki - min senki nem
                  kételkedett -, mindenki tanácsolt s parancsokat osztogatott, s senki a rabot
                  üldözőbe venni a maga részéről szükségesnek nem tartá, úgyhogy Macskaházy
                  éberségének csak véres orra s betörött fogai maradtak jutalmul.</p>
				<p>Már szürkülni kezdett, midőn valamennyien bámulással hallván, hogy senki a rab
                  után nem küldetett - nagy valószínűség arra, hogy az magától visszajő, nem levén
                  -, érezni kezdék, hogy éjjelöket álmatlanul töltötték, s ennyi fáradság után rövid
                  nyugalmat keresni ismét éji hajlékaikba vonultak, Kenyházyt kivéve, kit sem a
                  lárma, sem hajdújának ismételt rázásai, sem Nyúzó káromkodásai,
                   nec ardor civium, nec frons instantis tyranni felébreszteni képesek nem
                  voltak.</p>
				<p>Midőn Kislaky fiával szobájába jött, a jó öreg Kálmánnak nyakába borult. - Akármi
                  legyen következése - szólt meghatva -, isten áldjon meg, hogy lelkemet az örök
                  szemrehányástól megmentetted. Én statáriális bíró nem leszek soha többé
                  életemben.</p>
				<p>Kálmán, meghatva, megszorítá kezét, s szinte szobájába vonult, s az úri ház s
                  tiszttartólak körül ismét csend lőn.</p>
			</div>
			<div type="chapter">
				<head>25</head>
				<p>Nincs kínosabb helyzet a világon, mint midőn munkás ember betegség vagy más
                  körülmények által nyugalomra kényszeríttetik. Főképp fiatalabb napjainkban érezzük
                  e kínokat, hol személyes befolyásunkat sokkal fontosabbnak tartjuk, mint később; s
                  úgy látszik, mintha a világ, vagy legalább azon kör, melyben forgunk, nem
                  mozoghatna, ha mi nem nyúlunk kerekei közé. Ez vala Ákosnak helyzete azon egész
                  idő alatt, melynek történeteit az előbbi fejezetekben leírtam - s alig hiszem,
                  hogy az orvos s Vándory komoly intései őt szobájában tarthatták volna, ha Etelka
                  apjával Tiszarétre nem jön s bátyjának nem mondja, miként Vilma, kit azonnal
                  meglátogatott, tőle mint szerelmének jelét kívánja, hogy orvosának tanácsát
                  kövesse.</p>
				<p>Az alispán, mint mondám, kevés órával neje után érkezett meg Tiszarétre. Réty
                  sokkal ildomosabb férfiú vala, semhogy, mihelyt a tisztújítást bevégezve látta,
                  hogy akaratát az utolsó esküdtig keresztülvitte, véghetetlen aggodalommal nem
                  szólt volna Ákosról, habár tudta, hogy sebje legkevésbé sem veszélyes - Az apa apa
                  marad - mondá vigasztalóihoz, kik között okainak számára s bőségére nézve
                  leginkább báró Sóskuty tünteté ki magát. - Ákos egyetlen figyermekem. Nem mintha
                  leányom iránt nem viseltetném hasonló szeretettel... az egész világ tudja,
                  mennyire imádom Etelkát is... de Ákos egyetlen figyermekem, s ki tudja, nem csal-e
                  a hír, mely sebét könnyűnek mondja?... Kézen ejtett sebek, mint igen tisztelt
                  főorvosunktól - az említett éppen jelen volt - többször hallám, néha tetanust s
                  halált okozhatnak... s ha szegény Ákosomat elveszteném!... Az alispán valahányszor
                  előadásában ezen ponthoz ért, mélyen sóhajtva szemeit törlé. Szívreható vala őt
                  fájdalmában látni. Az első hírnök után egypár órával Tiszarétről egy második
                  érkezett, ki által a kulcsár, Ákosnak parancsolata ellen, de mert gondolá, hogy a
                  hír más módon úgyis már Porvárra érhetett, az alispánnak az úrfi sebéről azt írá,
                  hogy az egész, Serer s Vándory véleménye szerint, kicsiség. De ámbár Réty e hírre
                  kinyilatkoztatá, hogy eszerint másnap reggelig Porváron fog maradni, a főispán
                  ebédjéhez ült, az apának aggodalma azóta csak nevekedni látszott, olyannyira, hogy
                  a főispán, ki nyugtalanságát észrevevé, maga felszólítá őt, hogy az ebédet
                  odahagyva siessen haza s győződjék meg fia állapotáról tulajdon szemeivel. Réty,
                  örök hálájának kinyilatkoztatása mellett, elfogadta ezt, s leányával s a
                  főorvossal, ki buzgóságát ez alkalommal azáltal bizonyítá be, hogy az ebédtől a
                  fagylalt előtt kelt fel, hazafelé sietett; míg a vendégek az egész ebéd alatt
                  határtalan apai szeretetét magasztalák. Hogy Réty hazaérve, fiát minden
                  veszedelmen kívül találta - min egyébiránt, köztünk legyen mondva, belsőképp egy
                  percig sem kétkedett -, olvasóim tudják, az pedig, hogy a főorvos a betegnek
                  állapotát megtudva, Serernek mandulateje helyett azonnal limonádét rendelt, azok
                  előtt, kik valaha életökben egy beteghez két orvost hívattak, annyira magától
                  értetik, hogy elhallgatnám, ha egypár egészséges olvasóra nem számítnék. Ezen
                  orvosi tanácskozmány s jó vacsora után az egész tiszaréti háznép jókor alunni
                  ment, mire főképp a háziúrnak, reggeli fáradalmai után nagy szüksége volt.</p>
				<p>Ákos baja senkire az egész család közül nem hatott annyira, mint Etelkára, nemcsak
                  mert senki a házban a beteget inkább nem szerette, de mert egyszersmind a
                  legtisztább barátsággal ragaszkodott Vilmához is, s érzé a következéseket, melyek
                  e történetből reá háramlandanak, s melyek miatt önmagának szemrehányásokat tett, ő
                  lévén az, ki Vilmát s anyját arra bírta, hogy Ákos látogatásába beléegyezzenek.
                  Miután Etelka, bátyjának jó éjszakát kívánva, alunni ment, s szobaleányát, ki a
                  mellékszobában hált, elküldve maga maradt, nyugtalanul jára fel s alá
                  szobájában... s mennyivel többet gondolkozott az egész történet felett, annyival
                  több aggodalommal tekinte a jövőbe. - Sokkal jobban ismeré mostoháját, mint hogy
                  annak Ákos s Vilma házasságára való megegyezését valaha reménylhetné; ily
                  viszonyok közt pedig apjának megegyezése sem várható, sőt bizonyos, hogy ő is el
                  fog követni mindent, hogy fiát szándékában akadályozhassa... s Ákos mit tegyen,
                  hol engedni, sőt hol ígéretének teljesítését csak elhalasztani is becstelenség
                  volna? A történtek után a család belső csendének felbomlása bizonyos... s Etelka
                  jobb s nemesebb teremtés vala, hogysem a gondolat, miként apa s fiú, talán pár nap
                  múlva mint ellenségek fognak megválni egymástól, fájdalommal nem töltené
                  lelkét.</p>
				<p>Egy volt e szerencsétlen nap emlékei között, mi lelkének jólesett, azon mód,
                  mellyel magát Kálmán Tengelyi irányában viselte. Etelka ismeré szeretetét. Majdnem
                  együtt nevelve, legalább első gyermekségtől óta, mint testvérek társalkodva
                  egymással - mire Kislak szomszédsága száz alkalmat nyújtott -; Etelka sem
                  maradhatott közönyös Ákos barátja iránt. Ha hallgatok külső tökélyeiről, melyek,
                  bármint szabadkozzanak ez állítás ellen sokan, az asszonyi szívre megteszik
                  hatásukat - Kálmánnak jelleme is olyan vala, mely éppen a jobb asszonyokat
                  leginkább érdekli. A nyíltság, melyet arca kifejezett, határtalan bátorsága s azon
                  férfias becsületérzés, mely minden szavából kitűnt, őt érdekessé tevék, főképp oly
                  lány előtt, ki magát bábbá nem alázva, a férfiban nem felpiperézett bábot, hanem
                  férfit keres... s Etelka nemegyszer mondá Ákosnak, hogy kívüle Kálmánnál senkit
                  inkább nem szeret. De Etelka egyike vala azon hölgyeknek, kiknek érzelmei inkább
                  mélyek, mint szenvedélyesek levén, magokat egykönnyen elragadtatni nem engedik...
                  s valamint tisztelőjének jó tulajdonait senki inkább el nem ismeré, úgy senki nem
                  látá tisztábban a hibákat, melyek azokat elhomályosíták. Kálmán szenvedélyessége,
                  a gyengeség, mellyel magát a pillanat benyomásaitól elragadtatá, hiúsága végre, e
                  hiba, melytől senki közülünk nem egészen ment, s mely iránt mégis talán éppen
                  azért valamennyien oly szerfelett szigorúaknak mutatkozunk, nem kerülték el
                  figyelmét... s valahányszor Ákos barátja mellett szót emelt, nővére mondá: hogy
                  jövőjét oly férfira, ki ezen hibákat oly mértékben bírja, mint Kálmán, bízni nem
                  fogja, míg javulásának jeleit nem tapasztalandja.</p>
				<p>...Hiú kacérkodókat kivéve, nincs leány, mely midőn magát valóban szeretve látja -
                  közönyös maradhatna. Mint a szerelem istene bekötött szemmel irányozza nyilait:
                  úgy, ha szenvedély szemeinket elvakítá, s nem tudjuk, mit teszünk, leginkább
                  hatunk többnyire kedveseink szívére. De ki Etelkát bírni akarta, annak nemcsak
                  szívét, de meggyőződését kelle megnyernie, s ez az, mi eddig Kálmánnak nem
                  sikerült. A mód, mellyel magát Tengelyi irányában a tisztújításnál viselé, azonban
                  sokkal magasabbra állítá őt kedvese szemeiben. Kálmán fellépése nemes vala már
                  magában is... Helyzetében, ki a Tengelyi s Rétyek között létező ellenségeskedést
                  ismeré, s midőn a jegyzőnek védelmére felszólalt, érzé, hogy maga s Etelka között
                  egy új válaszfalt emel minden szavával; ily cselekvéshez valóságos önmegtagadás,
                  valóságos erény kellett, mi végre nem más, mint önzésünket alárendelni
                  meggyőződéseinknek. Etelka, ki Kálmán egész szeretetét ismeré, teljes mértékben
                  érzette ezt, s ki e pillanatban szívébe nézhetett volna, hihetőképp azt látná,
                  hogy Kálmán itt épp annyival közelebb jutott céljához, mint magát bátorsága által
                  attól eltávolítva gondolá... legalább Etelka reá emlékezve, soha nem számolá fel
                  kevesebbé hibáit, mint éppen ez éjjel.</p>
				<p>E gondolatok Etelkát, midőn végre ágyba feküdt, sokáig nem hagyák alunni, s alig
                  szunnyadott el, midőn kocsizörgés ismét felébreszté álmaiból, melyekben a
                  tisztújítás, zsiványok, testvérének véres alakja s Kálmán arcvonásai csudálatos
                  vegyületben tűntek fel. - Etelka felült ágyában. Sebes lépések hallatszottak,
                  melyekkel valaki a lépcsőn feljött, a folyosón végigment, s a mellékszobának
                  ajtaját felnyitva belépett. Macskaházy vala ez, ki Viola elfogatása után az
                  irományokkal Tiszarétre visszatért, s kinek szobája - mint olvasóim, e történet
                  előbbi részeire visszaemlékezve, tudni fogják - éppen Etelka szobájának
                  szomszédságában vala, s tőle csak vékony téglafal által választatott el;... s
                  valamint a szobalány, midőn az utolsó tisztújítási konferencia alkalmával e
                  szobában a sz.-vilmosi jegyzővel mulatott, s később látá, hogy Macskaházy az egész
                  idő alatt szobájában volt, félt, hogy az ügyvéd e beszélgetés minden szavát
                  meghallá: úgy Etelka most ez éji csendben minden mozdulatot észrevett, mely a
                  mellékszobában történt. “Honnan jöhet ez ily későn? gondolá magában, s nem
                  tulajdonítva több fontosságot az egésznek, már ismét alunni készült, midőn
                  Macskaházy szavai figyelmét felgerjeszték. Az ügyész azalatt hihetőképp gyertyát
                  gyújtott, s most, a nesz után ítélve, irományokat néze át.</p>
				<p>- Itt vannak - szóla félhalkan, összefüggetlen szótagokban -, itt vannak mind
                  Tengelyinek nemeslevelei... no, most keresheted nemességedet, büszke jegyző!... S
                  itt az irományok, melyeket a nagyságos asszony annyi ideig keresett; úgy, be velök
                  asztalfiókomba, s legyen ember, ki ezeket tőlem olcsón kicsikarja. - S ezzel
                  Macskaházy valamit szekrényébe zára, s kezeit dörzsölve jára fel s alá szobájában.
                  Kevés idő múlva a folyosón ismét lépések hallatszottak. - A mellékszobának ajtaja
                  megnyílt, s Macskaházy szokott rikácsoló hangján felszólalt: - Rendben vagyunk,
                  nagysám, Violát megfogtuk, kétségbeesve védelmezé magát, de meggyújtottuk tanyáját
                  s kifüstöltük mint a méheket. Az írások is mind kezembe kerültek.</p>
				<p>- Hol vannak? - mondá a másik hang, melyben Etelka azonnal mostohája szavát ismeré
                  meg - halkabban.</p>
				<p>- Tűzbe dobtam, mihelyt kezembe kerültek - szólt a másik -, így legalább nem
                  csinálnak több galibát; mind együtt voltak Tengelyi irományai s Vándory levelei,
                  mik után nagysád annyira vágyódott.</p>
				<p>- Szóljon halkabban az istenért! - szakítá félbe a szólót az alispánné. - Etelka
                  apjával tegnap este visszajött, s ha nem alszik, mindent meghall. - Mire
                  Macskaházy, ki az alispán s leánya visszatéréséről eddig semmit nem tudott,
                  suttogásra mérséklé hangját, úgyhogy Etelka többé mit sem hallhatott; s midőn
                  mostohája ismét elment, nyugtalanul veté magát körül ágyán reggelig, míg bátyjához
                  sietve a dolgokat, melyeknek véletlenül tudásához jutott, vele közölheté. Mihelyt
                  Ákos a történteket hallá, Kálmánnak levél íratott, s az öreg János Kislakra
                  nyargalt.</p>
				<p>Ezek után, miket pótlólag előadni az egésznek megértésére szükségesnek látszott,
                  olvasóim megfoghatják a nyugtalanságot, mellyel Ákos s Etelka aznap reggelén,
                  melyen János Kislakról visszatért, egymás mellett ültek. Viola meg vala mentve...
                  de mit tegyenek most? Azok után, miket tudtak, nem lehete kétség, hogy Vándory
                  irományainak elrablása szüléik, vagy legalább mostohájok parancsolatára történt. -
                  Igaz volna-e, hogy - mint Kálmántól minap hallá - ez irományok apjának
                  szerencsétlen testvérét, ki apai házát fiatal korában elhagyá, illetik, s hogy
                  Vándory e családi titokban beavatott? S ha ez úgy van, miért e titkolódzás, miért
                  nem szólt eddig, miért nem szól most? Lehet-e Vándoryról feltenni, hogy ha a
                  családnak e szerencsétlen tagja még élne, s valaki által annak jogaitól való
                  megfosztása céloztatnék, Vándory ily aljassághoz segédkezet nyújtana?... De ha az
                  egész nem erre vonatkozik, mily irományai lehetnek a jámbor lelkésznek, melyeknek
                  megsemmisítése mostohájoknak annyira szívén fekszik, hogy miatta valóságos
                  gonosztettre vetemedjék?... Az egész egy nagy rejtély, s mindenütt egyenlő
                  bizonytalanság, mit tegyenek ők magok?</p>
				<p>Az irományok, melyek között Tengelyi nemességi bizonyítványai valának, nem
                  semmisíttettek meg. Etelka hallá, midőn Macskaházy azokat fiókjába zárta... s
                  éppen mert Rétynének azt hazudta, hogy az irományok elégtek, nem lehetett kétség,
                  hogy azokat megtartani s még más célra használni kívánja. Ákos hogy jusson ez
                  irományokhoz, melyeknek egy része őt oly közelről érdeklé? Nyilván számot kérjen-e
                  Macskaházytól?... De nem fog-e mindent tagadni? Nem fog-e éppen ily megszólítás
                  okul szolgálni, hogy az irományok megsemmisíttessenek? S mily módon kényszerítse
                  őt prédája visszaadására, ha nyilván nem lép fel, s miként teheti azt, oly
                  esetben, midőn a gonosztevő csak saját szüleinek eszköze?! És ha ismét hallgat,
                  nem fog-e Macskaházy a birtokában levő irományokkal száz gazságot követni,
                  melyeknek feleletterhét részben az veszi magára, ki azokat megakadályoztathatná?
                  Vannak pillanatok, hol eszünket, mely által helyzetünk minden veszélyeit belátjuk,
                  átkozzuk s irigységgel nézünk az állatra, mely ösztönét követve nyugodtan halad a
                  természet által elébe jelelt úton; pillanatok, melyekben érezzük, miként akaratunk
                  úgynevezett szabadsága nem más azon szerencsétlen, egyedül az embernek adott
                  kiváltságnál, hogy kétkedhetik.</p>
				<p>- Mit tegyünk? - szóla végre Ákos, miután mind e lehetőségeket egymás után
                  elszámolá, felugorva pamlagáról, s felkötött kezével türelmetlenül fel s alá járva
                  szobájában. - Engedjük-e, hogy Tengelyi itt szemünk láttára egy gazember által
                  jogaitól megfosztassék, míg mi összetett kezekkel nyugodt tanúi vagyunk ez
                  alávalóságnak, melyet talán megakadályozhatnánk? vagy nyilván lépjünk-e fel, mi,
                  Rétynek gyermekei, tulajdon szüléink ellen?... szörnyűség!...</p>
				<p>- Ne tegyünk semmit, mi oly esetben, midőn arról, mit tenni kell, tisztában nem
                  vagyunk magunkkal, mindig a legokosabb - mondá Etelka. - Macskaházy egypár napig
                  sem az irományokat megsemmisíteni, sem azokat, anélkül, hogy észrevennők, valami
                  alávalóságra használni nem fogja. Addig vigyázzunk mindenre, mi körülöttünk
                  történik. Nem szokásom, sőt elveim ellen van, de asszony létemre nem fogom annyira
                  elnyomni kíváncsiságomat, hogy szomszédom falán ne hallgatóddzam. Ha valamit
                  észreveszünk, vagy valami jó eszünkbe jut, később elhatározhatjuk magunkat.</p>
				<p>- Az egyenes út a legjobb - válaszolt fejét rázva testvére -, hallgatódzni,
                  kémkedni nem nekünk való. Ezek az emberek tízszer megcsalnak, s biztos lehetsz, ha
                  évekig állsz Macskaházy falánál, nem hallasz többé egy szót. Legtermészetesebb, ha
                  apámmal szólok.</p>
				<p>- Ha azt akarod, hogy az irományok még ma megsemmisíttessenek - mondá Etelka, -
                  nem szükséges egyebet tenned. Akár, mitől isten mentsen meg, mostohánk s
                  Macskaházy lépései ismeretesek előtte, akár nem: annyi bizonyos, hogy mihelyt
                  valaki gyanítja, hogy a titoknak egy részét bírjuk, az irományok azonnal örökre
                  eltűnnek.</p>
				<p>- Igazságod van - szólt bátyja, székre vetve magát -, tűrnünk, színlelnünk kell,
                  legalább, mennyire tőlünk kitelik.</p>
				<p>- Vigyázz magadra - mondá most Etelka, midőn a pamlagról felkelt s távozni készült
                  -, apám lépteit hallom a folyosón... hihetőképp Vilmáról szóland veled... Végy
                  erőt magadon, s tartsd meg nyugalmadat.</p>
				<p>S ezzel a hölgy, kezet nyújtva, s apjának, kivel az ajtónál találkozott, kezet
                  csókolva, kiment.</p>
				<p>A viszony, melyben apa s fiú egymáshoz álltak, sohasem bírt azon melegséggel, azon
                  teljes, határtalan bizalommal, mi által a családi élet boldogítóvá válik. Bármi
                  közel álltunk egymáshoz, ha szíveinknek közös vágyai nincsenek, összeforrni nem
                  fogunk soha; s a vérrokonság nem pótolhatja azon kötelékeket, melyekkel közös
                  meggyőződések két lény egész valóját összefűzik. Azonban ne gondolja senki, hogy
                  az alispán s fia között örök viszongást, sőt ellenségeskedést találhat - mi apa s
                  fiú között nemesházainkban, fájdalom! gyakori eset -, sőt, mind az öreg Réty látó
                  szeretettel viseltetett fiához, mind ez soha a tiszteletről, mellyel apjának
                  tartozott, nem feledkezett meg, és talán egyik sem gyanítá, hogy a békesség,
                  melyben élnek, nem egyetértés, hanem csak annak eredménye, mivel nincs tárgy,
                  melyben találkozván, összeütközésök lehetséges volna. A távolság, szellemi, mint
                  anyagi világban, oly fogalom, melyhez csak tapasztalás által juthatunk, s mint a
                  gyermek míg a tért, mely őt egyes tárgyaktól elválasztja, meg nem mérte, mindent
                  egyenlő közelnek gondol: úgy apa s fiú az egyik emelkedési terveit, a másik ifjú
                  lelkének sugallatát követve, hihetőképp nem is gyaníták még a távolságot, melyben
                  egymástói álltak, noha a zavarból, mellyel az alispán, most midőn azért jött, hogy
                  fiával Vilma iránt szóljon, ennek kezét szorítá, látni lehetett, hogy ő legalább e
                  pillanatban talán sejdíti a viszonyt, melyben fiához áll.</p>
				<p>A szokott egészségrőli kérdezősködések után, melyeket azonban Ákos kinézése
                  szükségtelenné tett, mindketten egy ideig hallgatva ültek egymás mellett, míg
                  végre az alispán, erőt véve magán, a beszélgetést megkezdé.</p>
				<p>- Fiam - szólt, ajkait mosolyra kényszerítve, mit közönségesen tenni szokott, ha
                  azon kifejezésről, mely a jelen pillanatban legcélszerűbb, magával tisztába nem
                  jöhetett -, még szemrehányásokat kellene tennem utolsó kalandodért. Gondold meg,
                  mik egy apának érzelmei ily pillanatban.</p>
				<p>- Kedves atyám, jó, hogy e tárgyról szólunk - mondá Ákos, s hangjának remegésében
                  belső meghatása vala észrevehető -, tisztába kell hozni e dolgot, s pedig mentül
                  elébb, jobb most, mint csak egy órával később.</p>
				<p>- Csak ne hirtelenkedjünk el semmit - vága közbe az alispán, kinek a mód, mellyel
                  fia a beszélgetést felfogá, nem tetszett. - Fel vagy gerjedve, szóljunk inkább
                  másról, még talán gyengének is érzed magadat.</p>
				<p>- Nem, atyám! - válaszolt élénken Ákos - fia becsülete forog kérdésben itt,
                  hirtelenkedésről szó nem lehet. Tudja, hogy Vilmát szeretem - az alispán ajkai
                  mosolygásra vonultak, mit Ákos észrevéve, elpirult. - Ne féljen, nem fogom leírni
                  ez érzeményt, úgy látszik, úgysem fognék megértetni; de atyám ismeri a
                  vigyáztalanságot, mire Tengelyi, ki nem akará, hogy házához menjek, makacssága
                  által kényszerített.</p>
				<p>- Tengelyi bizonyos tekintetekben mindig józan ember volt - vágott közbe Réty.</p>
				<p>- Legyen! erről sem fogok vitatkozni - folytatá Ákos mindig melegebben -, mennyire
                  józan, vagy nem, embertől oly dolgokat kívánni, melyeknek teljesítése lehetetlen,
                  mennyire célszerű oly érzemények ellen küzdeni, melyeknek elnyomása helyett csak
                  eltitkolásukat érhetjük el, mindez nem ide való. Apám tudja, mi történt, tudja,
                  hogy Vilmának minden ártatlansága mellett jó híre szenvedett, hogy elégtétellel
                  tartozom, és...</p>
				<p>- Kedves fiam - szólt közbe, fejét csóválva az alispán - ne engedd magadat
                  túlzásokra ragadtatni! Vilma becsülete! én nem tudom, miként szenvedhetett volna
                  az? Az egész, meg kell vallani, Tengelyi házának sem szolgált díszére, főképp
                  Vilma anyjának nem; de mi a leányt illeti, istenem, tizenhét esztendős!</p>
				<p>E szavak, s főképp a mód, mellyel azok mondattak, Ákost legbensőbb érzelmeiben
                  sérték, s a változott hang, melyben szólt, apjának hamar eszébe juttatá a hibát,
                  melyet elkövetett. - Hagyjunk fel a gúnnyal, apám - szólt komolyan -, s beszéljünk
                  nyugodtan a tárgyról. Azok által, mik történtek, Vilma hírének szenvednie kellett.
                  Ha egy percig kételkedtem volna, a mód, mellyel anyám e szobában felőle szólt,
                  elég volt felvilágosításomra. A dolgok ezen állásában csak egy mód van hibámat
                  jóvátenni, s valamint régen tisztába jöttem magammal, hogy Vilmát nőmül választom:
                  úgy most el vagyok határozva, hogy azt továbbra halasztani nem fogom, s azért
                  kérem megegyezését.</p>
				<p>Rétynek különös ellenszenve vala minden kérdésnek oly módoni felállítása ellen,
                  hogy arra csak egyszerű igen- vagy nemmel felelhetett, s főképp e fontos tárgyra
                  nézve alig képzelhetni a zavart, melybe az érdemes férfit fiának szavai hozák. -
                  Csak a hirtelenkedés veszélyeiről rebegett valamit, s hogy a tárgy fontosabb,
                  semhogy abban rögtön valamit határozni lehetne.</p>
				<p>- Ami engem illet, kire nézve e tárgy kérdésen kívül legfontosabb - válaszolt Ákos
                  -, biztossá tehetem apámat, hogy egy évnél több, mióta elhatároztam magamat;
                  azonkívül gondolja meg, hogy Vilma azok után, mik történtek, csak mint jegyesem
                  léphet megszégyenülés nélkül a világ elébe, s én nem akarom egy nappal is
                  hosszabbítani e kínos állást, melybe e családot hoztam.</p>
				<p>- Kedves fiam - mondá Réty oly érzékenyen, minővé hangja csak válhatott -, én
                  teljes mértékben méltánylom gyöngeségedet, s bizonyos lehetsz, hogy mindenben, mit
                  ifjú vigyázatlanságod jóvátételére célszerűnek látandunk, teljes segélyemre
                  számolhatsz...</p>
				<p>- Hát helybenhagyását bírom? - vága közbe apja kezét szenvedéllyel megragadva
                  Ákos.</p>
				<p>- Mindenre - folytatá az alispán -, mi arra szükséges, hogy Tengelyiék
                  könnyelműséged által kárt ne szenvedjenek. Isten megáldott vagyonnal, ha
                  szükségesnek látod, inskripciót adunk neki, Vilmát fényesen kiházasítjuk,
                  és...</p>
				<p>Ákos eleresztve apja kezét, felugrott pamlagáról.</p>
				<p>- Apám - szólt s arcai lángoltak -, hát elfelejti, hogy Vilmát szeretem, hogy
                  senkit nem szeretek úgy a világon, hogy ez érzemény általa viszonoztatik, s hogy
                  készebb vagyok lemondani mindenről, mint hogy őt más karjain lássam?! - Az alispán
                  zavarodtan simítá hajait. - Igen - folytatá Ákos -, ne gondolja, hogy
                  házitartásomra valami segedelmet kérek. Anyámnak birtoka, mely már kezemben van,
                  elég, hogy belőle nőmmel eléljek. Rendelkezzék saját birtokáról, rendelkezzék
                  mindenről kedve szerint, apám, én megegyezésénél nem kérek egyebet... ne tagadja
                  meg azt fiától!</p>
				<p>Az alispán nem vala érzéketlen, s fiának e szavai mélyen hatottak szívére; de ő
                  életének azon korához ért, melyben elveink, miket közönségesen érdekeink szerint
                  választunk, érzelmeink irányában éppoly erősökké válnak, mint fiatalabb
                  napjainkban gyengék; s a befolyás, melyet Rétyné férje felett gyakorolt, nagyobb
                  vala, hogysem ez engedett volna; s minden, mit Ákos apjától válaszul nyerhetett,
                  csak azon általános szójárásokban állt, melyekkel azok, kik mély érzeményt
                  felfogni soha képesek nem voltak, szenvedélyeink ellen okoskodni szoktak, s melyek
                  közönségesen vagy érzelmeink tagadásában vagy azon régi állításnak száz
                  változataiban állnak, hogy az emberi szív ingatag, s idővel minden sebéből
                  kigyógyul, mi a szívnél oly igaz, mint más betegségeinknél, csakhogy itt is a
                  gyógyulás sokszor halál által történik, s hogy valóban nincs mit örvendeni rajta,
                  ha a szív sebével egyszersmind érzékenységét veszté el.</p>
				<p>Ákos tántoríthatatlan vala, s még elhalasztásról sem akart hallani semmit, noha
                  apja végre ünnepélyesen kinyilatkoztatá, hogy ha most útra megy, s feltétele egy
                  év múlva nem változott, ő a házasságot ellenezni nem fogja.</p>
				<p>- De kérlek, fiam - szólt végre az alispán, míg a legnagyobb felgerjedésben a
                  szobában fel s alá járt -, gondold meg, mit teszesz; gondold meg, hogy
                  szenvedélyednek egész jövődet áldozod fel. Senki nem tudja jobban, mint tenmagad,
                  miként szeretlek; soha egy szót nem hallál tőlem, mellyel kívánataidnak
                  ellenszegültem. Politikai elveid ellenkeznek azokkal, melyekben én élek, hagyján!
                  én tisztelem meggyőződésedet, s az időre bízom, hogy mint másokat, úgy téged az
                  igaz útra térítsen; lelkem legforróbb kívánata vala, hogy hozzád illendő nővel
                  lássalak... s ámbár én részemről többet ismerek, kik minden vágyaimnak
                  megfelelnének... Nem bíztam-e önsorsod meghatározását egészen magadra? Nem
                  élvezted-e szabadságodat oly mértékben, mint talán soha fiú, kinek szülei
                  élnek?... Csak most engedj kéréseimnek! gondold meg, a lépés, melyet tenni akarsz,
                  olyan, melytől nincs visszalépés.</p>
				<p>- Én meggondoltam mindent, s el vagyok határozva - válaszolt Ákos nyugodtan. -
                  Vilma birtokán kívül nincs a világon semmi, mi szívemet kielégíthetné.</p>
				<p>- S ismered-e a világot?... S tudod-e csak azt, szívednek mily szükségei fognak
                  támadni, ha majdan ifjúságod elmúlt? - folytatá az alispán élénken. - Korodban
                  szerények vagyunk kívánatainkban, egy szalmafödél s kedvesünk szerelme, ez minden,
                  mit igénylünk; ami még hibáznék, azt ifjú képzetünk pótolja... s ha, mint vad
                  népekről beszélik, kik aranyukat kis tükrök- vagy üveggyöngyökért odaadják, ifjú
                  korunkban egész birtokunkat egypár töredékeny örömért odavetjük, oka egyedül az,
                  mert e múló élvezetekben kimeríthetetlen kincseket látunk. De hidd el fiam, a
                  szívnek vannak szükségei, melyeket huszonnégy éves korunkban nem ismerünk, melyek
                  csak később támadnak, de melyeknek kielégítése szerencsénkre szintoly szükséges. A
                  férfi kitüntetés után vágyódik, mint az ifjú szerelem után sóvárgott; miután egész
                  boldogságunkat egy szív szeretetébe helyhezve, magunkat kielégítve nem találtuk,
                  sokaknak tisztelete- vagy legalább hódolatában keressük pótlékunkat.</p>
				<p>Ákos mosolyogva rázá fejét.</p>
				<p>- Ne rázd fejedet - szóla Réty tovább -, az idő jőni fog nálad is, mint
                  mindenikünknél. Nemes jellemű ifjú vagy, távol minden önzéstől s haszonvágytól,
                  jól tudom, de végre, ember, s nem tagadhatja meg senki közös természetünket.
                  Valamint testi úgy lelki tulajdonaikra nézve, azon számtalan különbségek mellett,
                  melyeket emberek vonásain észreveszünk, s melyekért az egyik szeretetreméltónak
                  látszik, míg mástól undorodva elfordulunk, vannak bizonyos fődolgok, melyek
                  különböző formákban, de mindenütt feltalálhatók, s valamint orra, szája, füle
                  egyenlőn megvan a legszebb s legrútabb arcnak: úgy azon főhajlamokat, melyek
                  lelkünk természetét képezik, más vegyítékben, de fel fogjuk találni mindenütt.
                  Higgy, fiam, apádnak, az idő el fog jőni, hol a kitüntetés utáni vágy fel fog
                  támadni lelkedben is; napok, hol lelkedet a gondolat, miként nagy tehetségeid
                  parlagon hevernek, keservvel fogja tölteni, hol kortársaidat látva, kik nálad
                  minden tekintetben alantabb állván annyira föléd emelkedtek - átkozni fogod
                  balgatagságodat, mellyel magadat e pályáról kizártad.</p>
				<p>- De ha úgy volna is - szólt Ákos, kit apja szavai nem győztek meg, de kire azok
                  mélyen hatottak, mert látá a megindulást, mellyel azok mondattak -, ha a
                  nagyravágyásnak ördöge feltámadna végre bennem is, ki áll jót, hogy azt, bár
                  mindenben tanácsait követném, ki fogom elégíthetni? S e Tantalus almák, melyek
                  felé annyian nyújtják kezeiket, kinek elégíték ki szomját? Ki vágyódott valaha
                  kitüntetés után anélkül, hogy élete végén azt, mit elért, haszontalannak
                  tapasztalva kielégítetlenül nem szállt volna sírjába?</p>
				<p>- Ez való lehet egyesekre, olyanokra nézve, kik elérhetetlen célt tűztek ki
                  magoknak - válaszolt az alispán.</p>
				<p>- De ha én azok közé tartoznám? - szóla közbe Ákos. - Eddig nagyravágyás nem
                  bántott soha; de azt érzem magamban, ha valaha e szenvedély bennem felébred, a
                  cél, melyet magamnak kitűzök, olyan leend, melyet milliók közül elérni alig
                  adatott egynek. Egy megyének nagy férfia lenni, nagyságoltatni, méltóságoltatni
                  azon pár ezer ember által, kiktől ismertetem, büszkén emelni fejemet, mint a
                  nádszál, mely posványból ered, magam körül a rohadt elemmel, melynek növésemet
                  köszönöm, inogva s hajlongva, hogy ellentállásomban gyengeségemet ne áruljam el...
                  ez nem azon cél, mi után valaha vágyódni tudnék... s tűzhetnék-e ki mást?</p>
				<p>- Miért ne? - válaszolt az alispán élénken, ki ámbár érzé, hogy fia keserű
                  szavaival önhelyzetére céloz, örült a fordulatnak, melyet a beszélgetés vett -
                  ily fiatal emberből, mint te, minden lehet e világon. Való, az út, melyen
                  hazánkban magasabb polcra törekszünk, nem kellemetes. Helyzetedben a megyei
                  szolgálatot nem kerülheted el; de nem vagy-e fiatal? nem áll-e nyitva előtted az
                  út, hogy ott kezdhesd, hol mások végzik? Három év múlva lelépek, s helyemet neked
                  adom által. Ismered helyzetemet, s tudod, hogy oly valamit ígérek, mit teljesíteni
                  hatalmamban áll. Nem szükség, hogy elveidet megtagadd, sőt mennyivel inkább lépsz
                  fel ellenem, annyival bizonyosabb választásod, s légy csak egyszer alispán, abból
                  mindenné válhatsz, országbíróvá, ha iparkodol.</p>
				<p>- De, kedves apám - szóla Ákos, nem nyomhatva el egészen a mosolygást, mely midőn
                  e fényes terveket hallá, ajkain átvonult -, ha az életpálya, melyet előmbe tűzött,
                  csakugyan olyan volna, milyenen járni óhajtok, ha csakugyan kedvet érzenék
                  magamban, miután pár évig bizonyos úton haladtam, mihelyt látom, hogy rajta
                  tovább, azaz új hivatalhoz nem juthatok, általtérni más-, éppen ellenkezőre, ha én
                  is azokhoz akarnék tartozni, kik Mahometként egy ideig a hegynek parancsolják,
                  hogy hozzájok jöjjön, s miután az nem mozdul, felkelnek, s magok mennek a hegyhez:
                  ugyan, miként akadályozhat Vilma célom elérésében?</p>
				<p>- Fiam - szóla az alispán, midőn bámulva Ákosra tekintett -, hát elfelejted, hol
                  élsz? Nem tudod, hogy e megyében családi befolyás nélkül semmire sem mehetsz? A
                  személyes érdem... zérus, mely értékedet tízszerezi, ha állásodat, mint számot,
                  elébe teheted; anélkül... semmi. Azt hiszed, valaha alispánná lettem volna, ha
                  boldogult anyád, vagy második nőm helyett nemtelen leányt veszek feleségül?</p>
				<p>- Minek szükséges, hogy nőm nemes legyen, ha én az vagyok?</p>
				<p>- Igen - válaszolt Réty, ki a vitatkozás hevében legbensőbb gondolatait kitárta, -
                  ha az, kit választál, nem éppen Vilma, nem egy falusi jegyző leánya volna. Ha úgy
                  tetszik, végy nemtelen leányt feleségül, gazdag kereskedőét, tőzsérét,
                  megkeresztelt zsidóét, ha kedved tartja, nem bánom, én nem ragaszkodom családi
                  előítéletekhez, s jól tudom, hogy a vért, mely ereinkben foly, senki sem látta
                  még; de végy gazdagot, s állásod nem hogy romlanék, de javulni fog. Korunkban a
                  nemzetségfák csak még annyiban becsültetnek, amennyiben osztálykövetelésnél
                  bizonyságul használtathatnak, s a két ivadék óta nemesedett pór megvetéssel néz le
                  a százados nemesre, ha ez gyalog megy el fényes hintója mellett; de neked vagyon
                  kell, fiam, ha emelkedni akarsz. Jószágaim, bármennyit adnék, ha
                  megváltoztathatnám, mindkét ágat illetik. Ha nőd semmit sem hoz házadhoz, csak
                  annak felét fogod bírni, mit most én bírok, és...</p>
				<p>- Kedves apám - szakítá félbe Ákos a szólót -, ne folytassuk e beszélgetést, mely
                  mindkettőnknek csak kellemetlen lehet, s mely szándékomat nem fogja
                  megváltoztatni. El vagyok határozva. Ha csak szívemről volna a szó, talán erőt
                  érzenék magamban feláldozni egész boldogságomat, csakhogy apámnak fájdalmat ne
                  okozzak; most, hol becsületem, hol Vilmának jövője forog kérdésben, feltételem
                  változhatatlan. Ne állítson beleegyezésének megtagadása által azon szomorú
                  kénytelenségbe, hogy éltem legfontosabb lépését akaratja ellen tegyem.</p>
				<p>- Gondold meg, fiam - szólt Réty, kérő hangon -, mennyit fáradtunk boldogult
                  nagyapád s én, hogy családunkat e polcra emeljük, s te egyszerre egy félszázadnak
                  fáradságait fel akarod áldozni szenvedélyednek? Gondold meg szegény apádnak házi
                  békéjét, melyet örökre feldúlsz, mert nőm s Vilma soha e világon barátságosan
                  találkozni nem fognak, s anyád készebb elhagyni házamat, hogysem valaha e
                  szerencsétlen házasságba beléegyezzen. Gondolj nővéredre, kinek szinte egész
                  jövőjét elrontod, mert ki volna az, ki egy falu jegyzőjével sógorságra akarna
                  lépni? - S az érdemes alispán hihetőképp még sok dolgot hozott volna fel,
                  melyeknek meggondolását fiának ajánlaná, ha e pillanatban az ajtó fel nem nyílt, s
                  a nagyságos asszony nem lépett volna a szobába, mi által az egész beszélgetés más
                  irányt vett.</p>
				<p>Réty okoskodásai kétségen kívül éppoly kevéssé győzheték meg fiát, mint ez apjának
                  azt magyarázhatta volna meg, hogy ember tökéletes józanság állapotában egy szegény
                  falusi jegyző leányát a taksonyi alispánságnál többre becsülheti; de Ákos apját
                  inkább szereté, s a hang, mellyel ez szólt, melegebb vala, semhogy intései szívét
                  egészen érintetlenül hagyhaták. Midőn mostohája a szobába lépett s a szónoki
                  szerepet mint közönségesen magára vállalá, Ákos vére a parancsoló hangok előtt
                  felforrt, s minden szavában csak azon megvetés vala látható, melyet ez asszony
                  iránt, főképp mióta benne gonosztevőknek cimboráját látá, érezett.</p>
				<p>- Hát szóltál Ákossal? - mondá férjéhez fordulva, éles hangon az alispánné - s mit
                  mond?</p>
				<p>- Szóltam - válaszolt a megszólított zavarodtan -, s Ákos azt mondja, hogy... azaz
                  a jelen pillanatban... hogy...</p>
				<p>- Hogy Vilmáról lemondani nem fog - vága szavába Ákos nyugodtan -, sem a jelen
                  pillanatban, sem ezentúl.</p>
				<p>- Majd meglátjuk - mondá Rétyné, bosszús tekintetet vetve a szólóra, - ha az úrfi
                  azt hiszi, hogy e házasságban valaha megegyezünk...</p>
				<p>- Ami nagysádat illeti - szólt Ákos oly hangon, melyből belső megindulását
                  mindenki észreveheté -, sohasem számoltunk e megegyezésre; egyébiránt...</p>
				<p>- Apád sem fog megegyezni - szakítá félbe indulattal az asszony -, férjem soha nem
                  mondott mást, esküdni mernék reá.</p>
				<p>- Nagysádnak igazsága van - folytatá Ákos mindig inkább megindulva -, de atyám
                  szeretetét bírtam mindeddig; nem hiszem, hogy e szándéka megmásolhatatlan
                  volna.</p>
				<p>- Apádnak e szándéka megmásolhatatlan - szólt Rétyné mindig hevesebben -, nemde,
                  férjem? - s midőn az alispán többször fejét hajtogatá - soha! soha! sem ő, sem én
                  ez őrültséghez meggyőződésünket adni nem fogjuk.</p>
				<p>- Ezen esetben - válaszolt az ifjú hideg megvetés tekintetét vetve a szólóra -
                  apám megegyezése nélkül leszek kénytelen azt tenni, mire magamat, mint becsületes
                  ember, kötelezve érzem, s elhagyni a házat, melyet mások, úgy látszik, oly
                  tökéletesen elfoglaltak, hogy számomra hely sem marad többé.</p>
				<p>- És az úrfi ugyan hová megy - szólt a mostoha gúnyosan -, ha többé szerencsénk
                  nem lesz? Talán mátkája uradalmaira vonul vissza? - S az asszony kacagásra
                  kényszeríté magát.</p>
				<p>- Nem lesz szükséges - válaszolt a másik, kinek arcait felindulásában halotti
                  sápadtság lepte el, s ki alig bírá leküzdeni az érzelmeket, melyek keblét tölték
                  -, a jószág, mely anyámról reám maradt, elég, hogy belőle becsülettel eléljek. Ha
                  ő élne, nem szorultam volna arra, hogy apám házát ekképp hagyjam el.</p>
				<p>- Alávaló! háládatlan! kígyó! - kiáltott Rétyné, nem tartózthatva magát - szememre
                  hányod, hogy mostohád vagyok. Én született báró Andorházy kisasszony vagyok, nem
                  szorultam reá, hogy haszontalan nemesemberhez menjek; nekem nem volt grácia,
                  inkább én tiszteltem meg családotokat. Anyád jószágaira ne számolj, rossz fiú! nem
                  vagy még huszonnégy esztendős, apád nem fog kiadni semmit.</p>
				<p>- Ne méltóztassék megfeledkezni - válaszolt Ákos nyugodtan -, hogy két hónap múlva
                  az leszek.</p>
				<p>- És én mondom: nem! nem, és százszor nem! E házasságból nem lesz semmi! -
                  kiáltott az alispánné magánkívül. - Én nem tűröm, hogy rajtunk e gyalázat
                  történjék. Ha másképp nem, apád ki fog tagadni, el fog átkozni, rossz fiú. Én nem
                  fogom tűrni, hogy a név, melyet viselek, megmocskoltassék.</p>
				<p>Ákosnak arcai lángba borultak, szólni akart, az indulat elfojtá szavát.</p>
				<p>- Én nem fogom tűrni, hogy menyem egy falusi jegyző, hogy névtelen, vagyontalan,
                  nemtelen leány legyen, kit én megvetek.</p>
				<p>- Nagysád! - kiálta Ákos.</p>
				<p>- Igen, erkölcstelen személy, olyan, ki házasságod előtt ringyód volt!</p>
				<p>Ez utolsó szavaknál, melyeket az alispánné legnagyobb indulatában mondott, Ákos,
                  szenvedélye nem ismert többé határokat... félig magánkívül rohant mostohája ellen,
                  s apja alig bírá visszatartani felemelt karját. - Hogy merted e szót kimondani,
                  alávaló! - kiáltott félig magánkívül - zsiványok cimborája, tolvaj, ki e házra
                  szégyent hozol, ki ha szólni akarnék, e megye tömlöcében haramják közt találnád
                  helyedet?!</p>
				<p>Ki e pillanatban az alispánnét látja, midőn halotti sápadtsággal arcain,
                  reszketve, szemeit a földre süté, megsajnálta volna ez asszonyt; s nem tudom, az
                  alispán - ki a történteket nem ismerve, fiának magaviseletében a legóriásibb
                  háládatlanságot látá, melyet fiú valaha apja ellen elkövetett - mit tesz, ha
                  Vándory éppen akkor a szobába nem lép s a kínos jelenetnek véget nem vet.</p>
				<p>Midőn a lelkész bejött, Rétyné férjét, kezénél fogva, magával hívá. Ákos, kit
                  betegsége elgyengített, pamlagára veté magát, és sírva fakadt.</p>
				<p>Nem múlt egy fertály óra, mely alatt Vándorynak a történteket röviden elmondá,
                  midőn az inas Ákosnak apjától levelet hozott, melyben ez vele tudatá, hogy e házat
                  - mihelyt egészsége engedi, el kell hagynia -, s ámbár az öreg lelkész ígéré, hogy
                  az egészet kiegyenlítendi, Ákos nem akart egy órával tovább itt maradni. Röviden
                  búcsút vett Etelkától, ki a történteket megtudva, bátyjához sietett... s
                  Vándoryval még azon órában a lelkész lakához ment.</p>
			</div>
			<div type="chapter">
				<head>26</head>
				<p>A sebekről, melyeket keblünkben szerelem okozott, sokat beszélünk; de nem
                  igazságtalanság-e, hogy a szerelem gyógyító hatalmáról nem emlékezünk meg
                  panaszaink között; hogy elfelejtjük, miként az érzelem, mely annyi kínok
                  kútforrása lehet, szívünket egyszersmind a világ más csapásai ellen megedzi, midőn
                  reánk új, előbb nem ismert fájdalmakat áraszt, azoktól őriz meg, melyeket
                  egyébként tűrnénk?... Nem tapasztalá a szerelem e gyógyerejét senki inkább, mint
                  Ákos, ki elűzve apai házától, megfosztva fényes kilátásaitól, melyekről csak
                  fájdalommal mondhatunk le... mégis szerelme által a föld legboldogabb emberének
                  érzé magát.</p>
				<p>Vándory, mihelyt vendégét lakába vezette, elment Tengelyihez. A jegyző egy
                  távolabb lakó barátjától, kivel helyzetét tanácsot kérve közlé, csak az előbbi nap
                  késő este érkezett haza s éppen Kislakra készült, hogy Violával szóljon, midőn a
                  rab megszökéséről hírt vett. Olvasóim képzelhetik a fájdalmat mellyel magát a
                  reménytől, hogy irományairól valami bizonyost halljon, újra megfosztva látá,
                  főképp, miután az, mit Kislakon hallott, gyanúját a Rétyek ellen még inkább
                  megerősíté. Vándory szelíd biztatásai azonban félig-meddig megnyugtaták kedélyét,
                  s egy majdnem félórai beszélgetésnek, mely alatt a lelkész barátjának elmondá azt
                  is, hogy Ákos apai házától kitiltatott, eredménye az volt, hogy Tengelyi megígéré,
                  miként részéről leánya választásának többé akadályokat tenni nem fog. Mire Vándory
                  örömragyogó szemekkel megölelve barátját, Ákoshoz sietett, s őt magával hozá.</p>
				<p>Mennyire hatott a jegyző határozatának megváltoztatására barátjának szónoklata
                  vagy azon meggyőződés, hogy a történtek után Vilmának jövőjét csak úgy
                  biztosíthatja, ha az Ákos nejévé válik; vagy végre Vilma maga, kinek minden
                  tekintete egy ellenállhatatlan könyörgésként emelkedett apjához?... nem fogom
                  elhatározni; bizonyos csak az, hogy midőn Ákos Vándoryval a házhoz jött, a jegyző
                  melegen szorítá az ifjú kezét... s midőn ez védelmére csak véghetlen szerelmét
                  hozva fel, a múltért engedelmet kért, sokkal hamarébb teljesíté e kérést, mint azt
                  közönséges szigorúságától reményleni lehetett.</p>
				<p>- Végre - mondá, miután Ákost leányához vezetve szobájába visszatért (az
                  érzelmeket, melyekkel a hölgy az ifjút fogadta, leírni szép olvasónéimra bízom,
                  kik azokon éltökben vagy már átmentek, vagy bizonyára egyszer átmenendenek) -,
                  végre - mondá - mit tegyünk? Szeretik egymást, s úgy látszik, maga a sors így
                  akarta.</p>
				<p>- Régen mondom - válaszolt Vándory mosolyogva -, csak nem akartad hinni... e két
                  ember együvé való.</p>
				<p>- Bár igazod legyen! én más véleményben voltam - szólt Tengelyi komolyan. - Ha a
                  szabadságról lemondunk, legalább egyenlőséget kell érte becserélni, hogy magunkat
                  boldogoknak érezhessük... s a szerelem könnyen elfárad, ha szüntelen felemelkednie
                  vagy leereszkednie kell a tárgyhoz, melyet körülfogott. Én lányomnak más, hozzá
                  külső helyzetben is hasonló férjet kívántam, kívántam olyant, kinek karjai között
                  soha eszébe ne jusson, miként kínos még kedvesünktől is szerfelett sokat
                  elfogadni, mit hasonló adományokkal nem viszonozhatunk; de a sors másképp
                  akarta... s valamint meghiúsítá kívánataimat, úgy a jövő által, reménylem, meg
                  fogja hazudtolni okoskodásimat. Ákos becsületes ember, olyan, ki szegény s most
                  nemtelenné vált fiamnak talán pártját foghatja... Vilmának híre, csak ha Réty
                  nejévé válik, állíttathatik helyre... s képzelhetni, miket fog az alispánné
                  elkövetni, hogy jó nevében gázoljon... képtelenség volna e házasságot tovább
                  akadályoztatni, bármennyire ellenkezik is az elveimmel.</p>
				<p>- Engedd meg, barátom - szóla fejét csóválva Vándory -, elveid egészen hibásak.
                  Valakit vagyonaért tisztelni balgaság; de vajon az, ki valaki iránt csak
                  birtokaért igazságtalan, kevesebbet hibázik-e?... Az emberek becse önmagában
                  fekszik.</p>
				<p>- Kétségen kívül - vága közbe Tengelyi -, de vajon a tölgy, ha szűk üvegházban
                  ültetéd el, fel fogja-e annyira emelni sudarát, mint az, mely az erdő közepette
                  hajtja ágait?... S a gyümölcsfa nem válik-e terméketlenné, ha örök árnyékba
                  állítod, hol a nap meleg érintése nem hathatja át törzsét?... S nincs-e ez így
                  emberekkel is, kikben a természettől nyert hasonló csírák aszerint fejlődnek ki
                  vagy vesznek el, mint azt a helyzet, melybe állíttattak, magával hozza?... Hidd
                  el, barátom, én tapasztalásból szólok. Ritkábban csalódunk, ha az embernek becsét
                  megítélve, értékét személyes tulajdonaitól levonjuk, mintha azt azokhoz
                  hozzáadjuk. Egyébiránt vannak kivételek, s reménylem, Ákos ezek közé tartozik. -
                  Mit, hogy a jegyző nemcsak mondott, hanem hitt, arcának derült kifejezése mutatja,
                  mellyel leányát, kire a boldog szerelem minden bájait önté, Ákos mellett látá.</p>
				<p>A szerelem, mely a jegyző csendes házának nyugalmát nemrégen feldúlta, most
                  elárasztá minden örömeit lakói felett... s Erzsébet, férje meleg kézszorításából
                  észrevevén, hogy hibája megbocsáttatott, örömkönnyező szemekkel néze majd a boldog
                  párra, majd férjére, kinek megelégedése neki e föld minden kincseinél többét
                  ért.</p>
				<p>Annyival több aggodalmat találunk a tiszaréti kastélyban.</p>
				<p>Az alispán, ki mindjárt a jelenet után, melynek tanúi valánk, nejétől minden eddig
                  történteknek titkába beleavattatott, s Macskaházytól a törvényszéken előfordult
                  vitatkozásokat meghallá, mély gondolatokba merülve járt fel s alá szobájában.
                  Rétyné azalatt hálószobájának pamlagán indulatos keservének engedé át magát.</p>
				<p>- Hát ezért tettem mindent, ezért kockáztattam lelki nyugalmamat, becsületemet,
                  egész létemet, hogy e háládatlan tulajdon házamban ekképp bánjék velem? - így
                  szólt magában. - Miért fáradtam, miért adám magamat ez alávaló Macskaházy kezébe,
                  kit utálok? Nem-e azért, hogy a család tekintetét neveljem, hogy neki, éppen neki,
                  a semmirekellőnek dús birtokot szerezzek, hogy előtte nagyobb kilátást nyissak?...
                  És most!... - Az indulatos asszony sírt haragjában. - Oh, én szerencsétlen! Mi
                  volt éltem egy hosszú küzdésnél egyéb, hol érzelmeimet mindig oly céloknak
                  áldoztam fel, melyeket nem érhettem el. Szerettem, de az, ki szerelmemet bírta,
                  nem bírt egyebet, s én érzém, hogy szívem azon nyugodt szerencsénél többre
                  vágyódik, melyet kedvesem karjai közt találhattam volna, s Rétyvel léptem az
                  oltárhoz, mert úgy látszott, birtoka s tulajdonai által oly helyre emelkedhettem,
                  hol magamat jól fogom érezni... s ím, tekintetes alispánné vagyok, s mint az fogok
                  meghalni. Férjemben nincs annyi lélek, hogy többet reménylhetnék. Lemondtam
                  fellengző álmaimról, s más alapra kezdém építeni terveimet. Talán Réty gyermekei
                  emelkedhetnek a helyre, melyet apjok elfoglalni gyenge. Mi közöm nekem e
                  gyermekekhez? nem véremből származnak, nem az enyimek; de végre azon nevet
                  viselik, melyet én... s bármint utálják mostohájokat, az állást, melyre
                  emelkedhetnek, én megosztom. Velek emelkedek én is. Éltem új irányt vett. Minden
                  fáradozásom ide célzott.... s most minden megsemmisül, minden terv, hosszú évek
                  számolása, minden! s csak mert Ákos Vilmát szereti... Ő, ki előtt a világ nyitva
                  áll, s ki mindent odavet egy jegyzőleányért... s én még bosszút sem állhatok
                  érte!</p>
				<p>Rétyné újra s újra átgondolá helyzetét, módot keresve, mely által Ákost feltett
                  szándékában akadályoztathassa; hasztalan! Lelkét tehetetlenségének érzete sújtá le
                  s azon meggyőződés, hogy az utált jegyző, kit gyűlölt, mert meg nem vetheté, rajta
                  diadalmaskodni fog.</p>
				<p>Az asszony elmerülve e kínos gondolatokban ült pamlagán, midőn az ajtó megnyílt, s
                  Macskaházy lépe be. Az alispánné, feléje fordulva, férjéről kérdezősködött.</p>
				<p>- Az alispán úr igen fel van gerjedve - mondá az ügyvéd, kényelmesen asszonya
                  mellé a pamlagra ereszkedve, min Rétyné a dolog szokatlansága miatt nem kissé
                  hökkent meg, miután Macskaházy máskor őnagysága előtt csak sok ajánlásra s akkor
                  is tisztelő távolságban foglala helyet. - Nem képzelheti, nagysád, a jó úr
                  mennyire aggódik; nekem is szemrehányásokat tett. Nem is csuda, a dolog
                  főbejáró... s persze az ő állásában...</p>
				<p>Már esteledni kezde, s a szobában homály terjede el; de Macskaházy hangjában,
                  egész magaviseletében valami olyan vala, mi Rétynének feltűnt. - Ön ma különös
                  kedvben van - szakítá félbe a szólót, - különös jókedvben, mint látszik, s én nem
                  látok semmi okot reá.</p>
				<p>- Én látok, édes nagysám - mondá a másik vígan -, ha az ember hosszú ideig valami
                  után fáradt s végre céljánál látja magát, én azt hiszem, joggal lehet
                  jókedvben.</p>
				<p>- Igen, de mi elértük-e célunkat? - válaszolt az alispánné sóhajtva. - Viola ismét
                  szabadságban van, s ránk nagy gyanú nehezedik.</p>
				<p>- Nevetség! - mondá Macskaházy mindinkább jókedvűen -, mintha Viola szabadsága
                  nekünk árthatna. Nem ítéltetett-e halálra? nem tudja-e, hogy ha ma jelenik meg,
                  hogy ellenünk vádat emeljen, holnap felakasztják? s azt hiszi nagysád, a zsivány,
                  csak hogy Rétyné őnagysága s szegény magam ellen oly dolgokat beszélhessen,
                  melyeket senki nem hisz, meg fog jelenni a törvényszék előtt? Az ellenünk emelt
                  gyanú agyrém, mellyel kár magunkat kínozni, mennyivel súlyosabb a vád, melyet
                  Viola emelt, annyival kevesebb hitelt fog találni.</p>
				<p>- Oh, ha ma Ákost hallotta volna, nem szólna így! - viszonzá az alispánné - neki
                  biztos hírei lehetnek.</p>
				<p>- Tréfa! - szólt a másik - tréfa, mondom... Ákosnak biztos hírei? kérdem, honnan?
                  Kétségen kívül hallotta, mik a törvényszéken történtek, s haragjában elmondta,
                  éppúgy, mint nagysád valamely vénasszonyt, ha rosszul súrolt, boszorkánynak nevez,
                  anélkül, hogy egy percig azt hinné, hogy seprőn a Szent Gellért hegyére táncolni
                  száll. A jó hír olyan, mint a tőke, ki egyszer megszerezte magának, később
                  kamatjaiból él, sőt, ha egy kis ügyességgel bír, háromszor annyit kap hitelre,
                  mint tőkéje valaha ért, csak mivel az egész világ gazdagnak hiszi.</p>
				<p>- Ön ma rendkívül jó kedvben van, s mindent rózsaszínekben lát - mondá az
                  alispánné, csudálkozva ügyvédje szeszélyén, ki egyébkor minden nehézséget
                  nagyítani szokott.</p>
				<p>- Miként is ne? - szólt, mennyire tőle kitelt, bizodalmas hangon az előbbi - mikor
                  az ember egész életét egy család szolgálatának szentelé, s oly veszélynek tette ki
                  magát, mint én utolsó időben, s végre a jutalom pillanatját elérte. Szegény ember
                  hogyne örülne!</p>
				<p>- Nem értem önt - mondá Rétyné, midőn szemeit a szólóra mereszté.</p>
				<p>- Dehogynem érti, édes nagysám! - válaszolt az ügyvéd, nyájas enyelgő hangon,
                  midőn az alispánnét kezénél fogá - már hogy tréfálhat szegény szolgájával így!
                  nincs-e nekem, ha Vándory írásait kezembe keríthetem, hív szolgálatomért, propter
                  fidelia servitia, inskripció ígérve?... Egypár nappal, mielőtt e házban az utolsó
                  tisztújítási konferencia tartatott, szóltunk e tárgyról. Nagysád bizonyosan
                  emlékezik; a kertben voltunk...</p>
				<p>- Tudom, tudom - szakítá félbe a szólót Rétyné.</p>
				<p>- És akkor - folytatá emez - mik voltak nagysád szavai?... Édes Macskaházym,
                  aznap, melyen az átkozott írásokat kezébe keríti, együtt elmegyünk a
                  káptalanhoz... Oh, nagysám, én jól emlékezem erre, e szavak, melyek által örök
                  hálára kötelezett, arany betűkkel állnak feljegyezve keblemben, és...</p>
				<p>- Minek hozza fel ön ez ígéretet? - vága szavába türelmetlenül az alispánné - vagy
                  talán kételkedik szavamban?</p>
				<p>- Isten ments meg! - szólt, bizalmasan ismét kezét szorítva Macskaházy - éppen
                  ellenkezőleg; meg vagyok győződve, hogy ígéretét teljesíteni akarja... s éppen
                  csak azért jöttem kérdezni, mily módon tegyük fel az inskripcionális levelet?
                  Nagysád átláthatja, hogy miután az oklevélben érdemeimnek említése szükséges,
                  szerénységem...</p>
				<p>- Nem engedi, hogy az érdemek, melyekkel az inskripciót szerezte, különösen
                  elsoroltassanak. - S Rétyné keserűen nevetett. - Ne féljen, gondom lesz reá, a
                  kívánt oklevél kezébe fog adatni; de nem annyira sürgetős, reménylem, hogy még ma
                  vagy holnap kell történnie.</p>
				<p>- Ki tudja! - válaszolt az ügyvéd sóhajtva - az ember halandó, és...</p>
				<p>- Talán csak nem vagyok haldoklóhoz hasonló, reménylem?... - mondá Rétyné, ki
                  Macskaházy szemtelen tolakodásai miatt mindinkább veszteni kezdé türelmét.</p>
				<p>- Isten mentsen meg - szóla közbe ismét sóhajtva az ügyvéd -, hogy leghívebb
                  szolgáját ily csapás érje!... de végre, ki biztos holnapjáról? és én, ki magamnak
                  nagysád házánál ez ígért kegyes ajándékán kívül semmit nem szereztem, miként
                  kockáztassam mindenemet?</p>
				<p>Az alispánné elfojtá az indulatot, mely Macskaházy szemtelenségénél benne támadt,
                  s a lehetőségig nyugodtan figyelmezteté őt, mennyire fogná nevelni a gyanút, ha az
                  inskripció, mely titokban nem maradhat, éppen e pillanatban adatik ki.</p>
				<p>- Várjunk még egy ideig - tevé az alispánné a lehetőségig nyájasan hozzá - csak
                  egy ideig várjunk még, míg a most támadt zaj egy kissé elhallgatott... s
                  becsületszavamra ígérem még egyszer, a jutalomra számolhat.</p>
				<p>- Már kérdem én - szólt Macskaházy, elragadtatással csókolva az alispánné kezeit
                  -, van-e ily asszony széles e hazában, mint az én főnököm, ennyire meggondolt,
                  ügyes, ildomos?! ritkállom az ügyvédet, ki ennyi előrelátással vinné dolgait.
                  Nagysádnak igazsága van, inskripció a jelen pillanatban a legnagyobb bajba
                  keverhetne... s magam is azért jöttem tulajdonképpen ide, hogy nagysádat erre
                  figyelmeztetve, más valamit hozzak javallatba, mi által nemes szíve szintoly
                  nagylelkűen jutalmazhatja szolgálataimat, s minden a legbiztosabb titokban marad.
                  Az egész dolog igen egyszerű - tevé rövid szünet után hozzá. - Nagysád nekem a
                  teins úr által maga rendjében elfogadott öt darab váltót ad kezembe, mindeniket
                  csak tízezer pengő forintról, s természet szerint, hogy nagysádnak legkisebb
                  alkalmatlanságot ne okozzon, oly fizetési időszakokkal, hogy félévenként csak
                  egy-egy ily váltó váltassék be, azután...</p>
				<p>- Ön tréfál! - szólt az alispánné, bámulattal Macskaházyra tekintve - ötvenezer
                  forint pengő!</p>
				<p>- Soha nem szóltam komolyabban - válaszolt a másik szelíden -, által méltóztatik
                  látni, hogy...</p>
				<p>- De hisz ez az ígért inskripciónál háromszor több! - szakítá félbe Rétyné,
                  indulattal felugorva pamlagáról.</p>
				<p>- Körülbelül, ha a földnek mostani becsét felvesszük - viszonzá a másik kis
                  gondolkozás után, midőn szinte felkelt -, úgy fog kiütni; de amint mondám, által
                  méltóztatik látni, az irományok megszerzése mennyivel több bajba került, mint azt
                  előre láthattuk; mennyi veszélyeknek tettem ki magamat... s nevem is mennyire
                  kompromittáltatott Viola vallomása által. Azonfelül a zsidónak is sokat kelle
                  fizetnem; ki tudja, mily drágán leszek még ezután kénytelen hallgatását
                  megvásárlani, pedig az nagysádnak is szintúgy érdekében fekszik, minthogy a zsidó,
                  úgy hiszem, az egésznek összefüggését igen jól ismeri... csak igazságos tehát,
                  hogy...</p>
				<p>- S ön azt hiszi, hogy ezen szemtelen kívánatát teljesíteni fogom? - mondá Rétyné
                  a legnagyobb haraggal - hogy oly bolondok leszünk, akár én, akár férjem, s
                  vagyonunk adóságokkal fogjuk terhelni?</p>
				<p>- Meg vagyok győződve - válaszolt a megszólított nyugodtan -, ha nagysád minden
                  körülményeket szokott bölcsessége szerint megfontolva, érdemeimet számba veszi,
                  vele született nagylelkűségénél fogva...</p>
				<p>- Soha! soha! - szakítá félbe Rétyné - erre ne számoljon. Ugye, Macskaházy uram?
                  hát most ismerkedünk meg egymással, most tűnik ki azon buzgóság, melynél fogva
                  szívén csak családom java fekszik!</p>
				<p>- Úgy tartom, nincs köztünk új ismerkedésre szükség - mondá szokott éles hangján
                  az előbbi -, s valóban kár, ha nagysád felindulása által becses egészségének árt,
                  holott előre tudom, miként, amint mondám, minden körülményeket meggondolva,
                  örömmel fogja elfogadni ajánlatomat.</p>
				<p>- Ajánlatát? alávaló szemtelen! - kiáltott Rétyné mérgesen - szeretném látni, ki
                  kényszeríthetne?... Nem függ-e tisztán kegyelmemtől, fogom-e csak ígéretemet is
                  teljesíteni? Hol vannak tanúi, hol a bíró, ki engem reá szoríthatna? Minden szabad
                  akaratomtól, nagylelkűségemtől függ; főképp, miután a feltétel, mely alatt az
                  inskripciót megígértem, ön által nem is teljesíttetett, s az irományok, melyeket
                  kezembe szolgáltatni magára vállalt, soha szemeim elébe nem jutottak, s most is
                  még Vándory vagy mit tudom én kinek kezében lehetnek, míg ön hallatlan
                  szemtelenségével, hogy tőlem pénzt csikarjon, mindent, mit elégetésükről beszélt,
                  csak hazudta.</p>
				<p>- Ha csak ez az, mi nagysádat aggasztja - mondá az ügyvéd gúnyoló hangon -, s igen
                  természetesnek tartom, hogy úgy van... köztünk, amint látszik, mindenki jól teszi,
                  ha magát a lehetőségig biztosítani igyekszik; ez aggodalmat el fogom oszlatni,
                  miután az irományok kezeimben vannak, s nagysád által jelenlétemben akármikor
                  áttekinthetők.</p>
				<p>Az alispánné, mintha előtte villám csapott volna le, meredten, bámulat- s
                  ijedségében állt Macskaházy előtt s remegő hangon kérdé: - Nem emlékezik-e, miként
                  azt mondta, hogy az irományokat tűzbe dobta?</p>
				<p>- Emlékezem - válaszolt az ügyvéd ismét gúnyosan -, sőt mi több, nemcsak mondám,
                  hogy az irományokat elégettem, de első pillanatban, midőn kezembe kerültek, tenni
                  is akartam; hála az égnek, hogy nem tettem! legalább meggyőzhetem nagysádat
                  érdemeim valóságáról.</p>
				<p>- De miért nem adta kezembe? - mondá az alispánné remegő hangon, melyből
                  meglátszott, hogy Macskaházy indokait sejdíteni kezdi.</p>
				<p>- Miért nem adtam kezébe? - mondá az ügyvéd kacagva -, s nagysád azt most kérdi
                  tőlem? Hát csak, mert nem akartam, miután egész éltemet e család szolgálatának
                  szenteltem, haszontalan cselédként elküldetni; mert fáradságom érdemlett jutalmát
                  bennszületett nagylelkűségére bízni tanácsosnak nem gondoltam; mert mindenesetre
                  célirányosabb, ha magamat bolondnak tartani nem hagyom senki által!</p>
				<p>- Szóljunk nyugodtan egymással, s ha előbb indulatom elragadott, ily régi barátok,
                  mint mi, miért ne volnának engedékenyek egymás iránt? - mondá az alispánné,
                  mosolygásra kényszerítve magát. - Az írások ön kezében vannak, s mindenki
                  tulajdonának maga szabja árát. De Macskaházy úrnak nem lehet komoly szándékában
                  ötvenezer forintot kérni.</p>
				<p>- Egy garassal sem fogadok el kevesebbet! - válaszolt a másik nyugodtan. - Oly
                  irományok, melyekért ily jellemű asszony, mint nagysád, oly gonosztettekre
                  vetemedik, minőket együtt véghez vittünk, kétségen kívül felszámolhatatlan
                  becsűek.</p>
				<p>- Hóhér! - mormogá Rétyné fogai között, midőn szobájában nyugtalanul fel s alá
                  járt. - Barátom - szólt végre, midőn, magába fojtva mérgét, Macskaházy előtt
                  megállt -, gondolja meg helyzetemet, nekem magamnak ennyi pénzről rendelkeznem nem
                  lehet. A váltók érvényességére szükséges, hogy azok férjem által fogadtassanak el;
                  már hogy reménylheti ön, hogy férjemet ennyi pénz kiadására bírhassam?</p>
				<p>- Én ismerem a hatalmat, melyet nagysád e házban az egész család felett gyakorol -
                  válaszolt Macskaházy ismét gúnyosan -, s csak nagysádtól függ, hogy szokott szelíd
                  módjával az alispánt a váltók elfogadására bírja. Nagysád ellenállhatlan, azt
                  tudja mindenki.</p>
				<p>Az alispánné nem felelt e gúnyoló szavakra, s a szoba sötétebb vala, semhogy
                  Macskaházy a könnyeket láthatná, melyeket a harag szemeiből facsart; de ki csak a
                  sebes lépteket hallá, melyekkel fel s alá járt, képzelheté felindulását. Az ügyvéd
                  kinézve az ablakon, nyugodtan egy nótát dobolt ujjaival. Hosszabb szünet után az
                  alispánné egyszerre megállt az ügyvéd előtt, s erős, elhatározott hangon kérdé: -
                  Az, mit mondott, utolsó szava-e?</p>
				<p>- Utolsó szavam - válaszolt a másik szinte határozottan.</p>
				<p>- Ön nem adja vissza ötvenezer forinton alól írásait?</p>
				<p>- Bizonyosan nem - válaszolt amaz, meghökkenve a hangon, melyen az alispánné a
                  kérdéseket hozzá intézé.</p>
				<p>- Hát tartsa meg! - kacagott fel Rétyné - s csináljon velök, amit akar; mit bánom
                  én! Akár Ákosnak több, akár kevesebb vagyona lesz, miután velem így bánt, s
                  Tengelyi leányát veszi nőül; nekem ehhez igen kevés közöm, s másra ez irományok
                  úgysem használhatók.</p>
				<p>- Csináljak az irományokkal, amit akarok? - szóla bámulva a fordulaton, melyet a
                  dolgok vettek, Macskaházy - akármit?</p>
				<p>- Akármit - folytatá Rétyné mindig kacagva -, alig foghatom meg, miként nem jutott
                  eszembe azonnal, hogy mióta Ákos határozatát tudom, ez írások teljesen közönyösek
                  előttem, s mai bánásmódja után ön várhat, míg az egykor ígért, de most
                  visszautasított inskripcióhoz jut.</p>
				<p>- Majd meglássuk! - mondá legélesebb hangján a másik -, az irományok, miután
                  nagysád Ákos határozatát ismeri, szemei előtt minden becsöket elvesztették -
                  meglehet; asszonyi szív mindig változékony; előttem a közönyösöknek tartott
                  papírszeletek megtarták értéköket. A mód, melyen szereztük, nagyságos asszonyom -
                  tevé hozzá, az alispánnét kezénél fogva -, szabja meg ez irományok árát.</p>
				<p>- Hogy érti ezt? - kérdé Rétyné ijedten.</p>
				<p>- Igen egyszerűen, nagyságos asszonyom - válaszolt a másik, előbbi gúnyoló
                  hangján. - Viola az előbbi törvényszék előtt az alispánné őnagyságát lopás- s
                  rablási bujtogatással vádolta. Egy tanú s hozzá zsivány, ki ily magas jellemű
                  személy ellen emel vádakat, alávaló rágalmat mond, melyet senki sem hisz. De ha
                  ezen egy tanú után még egy másik lépne fel, én példának okáért, ki a zsivány
                  minden szavát szép körülményes előadásommal megerősítném, s szavaim
                  bebizonyítására az irományokat mutatnám elő, melyeket együtt loptunk, s melyeknek
                  tartalmából mindenki látja, hogy azoknak elrablása nagysád úri családján kívül
                  senkinek érdekében nem feküdt, nem volna-e roppant lárma a vármegyében?</p>
				<p>- Ijesztgessen ezzel másokat - mondá az alispánné indulattal -, míg tudom, hogy
                  meg nem ronthat, anélkül, hogy magát is megrontaná, nyugodt vagyok.</p>
				<p>- Ne méltóztassék oly felette nyugodt lenni - mondá a másik keserűen -, talán ez
                  egyszer a számolás csalhatna. Nem egészen egyenlően állunk a dolognál. Nekem az
                  elrabolt irományok tökéletesen közönyösek. Nagysádnak legnagyobb érdekében volt,
                  hogy azokat magának megszerezze. Ha most én szegény prókátor létemre megjelenek a
                  teins törvényszék előtt, s elmondom, miként egész éltemet e házban töltve magamat
                  háladatosságom által esküdt kötelességemen túl engedém ragadtatni, s nagysádnak ez
                  irományok megszerzésére segédkezet nyújtottam; de hogy végre látva azon
                  szerencsétlenséget, mely tettemből következett, s ellent nem állhatva
                  lelkiismeretem furdalásainak, inkább magamat adom fel, s az irományokat a
                  törvényszék kezei közé teszem le: nem lesz-e az egész jelenet érdekes és
                  szívreható? Nem számolhatok-e kegyes ítéletre azon bíráktól, kiknek mindegyike
                  hasonló ügyvédet kívánna magának?</p>
				<p>- Ördög! - kiáltott Rétyné, magát a pamlagra vetve, s égő arcát kezeivel
                  takarva.</p>
				<p>- Sőt reám nézve az egész dolog, a dicsőségen kívül, anyagi haszon tekintetében
                  sem oly rossz, mint első tekintetre látszik - folytatá az ügyvéd, mintha csak
                  fennszóval gondolkoznék. - Nincs semmi, mit Ákos, ha Tengelyi irományait
                  visszaszerezhetem, nem adna. Ha előre bizonyos kikötéseket teszek, talán szép
                  hasznot szerezhetek magamnak. Maga Vándory, ki semminek inkább, mint megtért
                  bűnösöknek nem örvend, szólni fog mellette. Ellenben nagysád...</p>
				<p>- Ne kínozz, hóhér! - kiálta Rétyné, kezeit görcsösen összekulcsolva.</p>
				<p>- Alispánné a megye tömlöcében! - folytatá a másik előbbi hangján. - Megengedem,
                  nemsokára a pártfogás a büntetést talán fél vagy fertály esztendőre fogja
                  leszállítani. De mégis tömlöcben! éspedig lopásért, melyet zsidó cimboraságában
                  elkövetett! és azután a szembeállítások, a tanúvallatások...</p>
				<p>- Macskaházy! - kiáltott felugorva pamlagáról az alispánné - ön nem képes ezt
                  tenni!</p>
				<p>- Annyira vagyok - viszonzá a másik nyugodtan -, hogy ha a váltók egy hét alatt
                  kezemben nincsenek, az egész dolog a törvényszéknek be fog jelentetni.</p>
				<p>Rétyné legnagyobb felgerjedésben párszor fel s alá jára szobájában. - A váltók
                  kezében lesznek - szólt végre remegő hangon, megállva előtte.</p>
				<p>- Öt darab váltó, mindenik tíz-tízezer forintról, s az alispán elfogadásával -
                  folytatá az előbbi.</p>
				<p>- Tudom.</p>
				<p>- A lejárás minden egyes váltónál...</p>
				<p>- Tudom, tudom! Csak hagyjon el - mondá az alispánné csaknem rimánkodó hangon.</p>
				<p>- Mihelyt a váltók kezemben vannak, az irományok általadatnak - tevé hozzá,
                  kalapját véve, a másik. - Alázatos szolgája. - S ezzel Macskaházy a szobát
                  elhagyá, melybe az inas éppen gyertyákat hozva, nem bámulhatá eléggé, mi lelte
                  egyszerre a nagyságos asszonyt, ki halványan, minden tagjában reszketve állt
                  asztala mellett.</p>
				<p>Midőn Macskaházy léptei a folyosón elhangzottak, a legközelebbi kályhalyuk ajtaja
                  megnyílt, s Peti dugta ki borzas fejét. A fűtő cigány, ki gyanítva, hogy Tengelyi
                  irományai még Macskaházy kezében lesznek, mióta Tiszarétre visszajött,
                  hallgatódzásra adta magát. Midőn az ügyvédet estefelé az alispánnéhoz látta menni,
                  halkan utánasietett, s szokott foglalatossága helyéről fülét a kályhához tartva,
                  mely szerencséjére fűtve nem volt, az egész beszélgetést végighallgatá.</p>
				<p>- Ejnye, Peti, mi lelt? - szólítá meg a távozót János, ki gyertyával kezében vele
                  a folyosón találkozott - csupa korom s hamu képed.</p>
				<p>- Nem csuda - mondá a megszólított, képét ingujjával törölgetve -, mikor kályhából
                  kályhába bujkálok.</p>
				<p>- Csak bujkálj - szólt a másik -, fűts nekik itt a házban jó melegen, hadd
                  szokjanak a pokolhoz. Én uramhoz megyek, holmiját összeraktam, nincs több dolgom a
                  kastélyban.</p>
				<p>- Hát kend is elmegy? - kérdezé a másik sóhajtva.</p>
				<p>- El biz én - válaszolt János -, nem hittem volna soha, e háztól, hol annyi
                  kenyeret ettem, így fogok megválni, anélkül, hogy csak isten áldjont mondjak; de
                  hisz úrfimnak is úgy kellett elmenni. Jó éjszakát!</p>
				<p>S ezzel János, gyertyáját a konyhában letéve, a lelkészlak felé indult, míg Peti
                  felvevé bundáját, s a kertbe lopódzott, hol sebes léptekkel tovább haladva, a
                  homályban eltűnt.</p>
			</div>
			<div type="chapter">
				<head>27</head>
				<p>Az utolsó fejezetben leírt estét követő napon, Réty házában külsőleg minden ismét
                  szokott rendében folyt. Az alispán arcain talán mélyebb gondoknak kifejezése vala
                  észrevehető, mint máskor, s Etelkát elhagyta szokott vidámsága; de mindenki
                  munkája után járt, s Ákos neve csak a cselédházban említtetett, hol, mióta az úrfi
                  s öreg huszárja elmentek, senki sem fáradott ki dicséretökben. Hisz a szeretet
                  megszerzésére, mint tudjuk, nincs biztosabb mód, mint ha távozásunk vagy éppen
                  halálunk által biztosítjuk kedves barátainkat s szomszédainkat, hogy velünk a
                  végső ítélet előtt találkozni nem fognak. Szinte kár, hogy mindennapi életünk
                  között néha nem jut eszünkbe, miként nagy útra készülünk valamennyien, s a nap
                  talán közel van, melyen örökre el fogunk válni, meglehet ezáltal engedékenyebbekké
                  válnánk egymás iránt. Az alispánné halványabb vala, mint egyébkor, de ő is, úgy
                  látszott, megnyugvék helyzetében, s habár a nyájas mosolygás, mellyel
                  Macskaházynak kézcsókolását fogadá, egy kissé feszültebb volt, mint közönségesen,
                  ezt az ügyvéden kívül, ki emberek előtt szokott alázatosságát vette fel, senki nem
                  vette észre. Rétyné azok közé tartozott, kik bármiként hevüljenek fel, soha
                  helyzetökről s céljaikról megfelejtkezni nem szoktak. Voltak pillanatok, melyekben
                  szenvedélye kitört, de ez hasonló volt az éjhez, melyben az eget villám hasítja
                  át, s mi rémülve látjuk, mily vészfellegek tornyosulnak a sötétben; s alig
                  tekintheténk e kebelnek titkaiba egy percig, s arca ismét hidegen mosolygva áll
                  előttünk, mint máskor. Macskaházy sokkal inkább ismeré Rétynét, semhogy színlelt
                  nyugalmában bízna, főképp miután múlt este indulatának kitörését látta, s
                  szobaleányától hallá, hogy az alispánné egész éjjel le sem feküdt, hanem fel s alá
                  járva szobájában, reggelfelé az ablakokat oly erősen csapta fel, hogy kettő
                  eltört, mi benső nyugodtsága jelének alig vala tekinthető. Az ügyvéd a legnagyobb
                  vigyázattal kémlelé tehát minden mozdulatát, de mint mondám, semmi sem vala
                  észrevehető, s csak a szobaleánynak tűnt fel, hogy az alispánné, ahelyett, hogy a
                  törött ablakokat a zsidóhoz vítetné, őt magát rendelte mindjárt reggel magához, s
                  mi még csudálatosabb, az egész idő alatt, melyet a zsidó munkájánál töltött,
                  nemcsak maga a szobában maradt, de nem is emelte szavát szidásra csak egyszer sem,
                  mely rendkívüli történet azonban gyengélkedésének tulajdoníttatott, Rétyné ez nap
                  többször panaszkodván, hogy rosszul érzi magát.</p>
				<p>Harmadnap Rétyné férjével és leányával egy szomszéd jószágára indult, s Macskaházy
                  maga maradt a házban.</p>
				<p>Az ügyvéd rendkívül nyugtalannak érzé magát. “Ez asszony - szólt magában, midőn a
                  kocsi a kapun kigördült, mély gondolatokba merülve szobájába visszatért - bosszút
                  forral ellenem. Bizonyosan valami kész terve van, mely iránt magával tisztába
                  jött, nem lenne másképp oly nyugodt. Ha szidna s lármáznék, nem bánnám; e keserű
                  nyájasságra nem voltam elkészülve. De ugyan min törheti fejét?” Macskaházy
                  átgondolt minden lehetőséget, s neki úgy látszott, hogy az alispánné semmit ellene
                  nem tehet anélkül, hogy önmagát meg ne rontsa. “De végre, nem történhetik-e
                  mindamellett, hogy bosszúvágyának önbiztosságát feláldozza? - így gondolt magában
                  - sőt ha ezt teszi, nem valószínű-e, hogy az egésznek végre is csak én leszek
                  áldozatja? Nem voltam-e én az, ki a rablásban egyenes részt vett? s miként
                  bizonyítsam be Rétyné cimboraságát? Viola, ki tudja, mikor kerül elé... a zsidó
                  mindent tagadni fog, s egy bűnvád alatt álló ügyvédnek szava fog-e tekintetbe
                  vétetni a hatalmas alispánné ellen? Pártfogóról kell gondoskodnom - szólt magában,
                  nagy léptekkel fel s alá járva szobájában -, az egész világ gyűlöl, s egy ember,
                  legyen a legokosabb, annyiak ellen nem tarthatja fel magát. De miként?”</p>
				<p>Átgondolva helyzetét, Macskaházy előtt két út nyílt. Az első, ha az alispánné
                  kegyeit újra megnyeri, mire a legbiztosabb módnak az látszott, ha Ákos házasságát
                  megakadályoztatja. A második, ha Ákosnak kedvét keresi... s miért ne volna ez
                  lehetséges s pedig anélkül, hogy magának legkisebbet ártson?... Ha a váltók
                  kezeibe adatnak - így folytatá gondolatait -, ő Vándory írásaiból néhány darabot
                  visszatarthat; az alispánné nem ismeri a levelek számát, s azért nem veheti észre.
                  Ezeket Tengelyi irományaival együtt - ő, Macskaházy - később átadja Ákosnak, s
                  elbeszéli a módot, melyen hozzájuk jutott, s a részt, melyet mostohája az egészben
                  vett. Ákos már nevének becsületéért sem fog szólni senkinek; Macskaházy vallomása
                  ily módon teljes hitelességgel bír, s Rétyné őrizkedni fog oly lépésektől, melyek
                  inkább magának, mint neki ártanának.</p>
				<p>Macskaházy teljesen megnyugtatva érzé magát e kilátás által, s mert azon emberek
                  közé tartozott, kiknek azért sikerülnek terveik, mivel semmit ok nélkül
                  elhalasztani nem szoktak, csak alkalmas pillanatot vára, hogy magát Tengelyiékkel
                  érintkezésbe tegye. Mihelyt délután bizonyosságot szerzett magának, hogy a jegyző
                  Vándoryval s Ákossal sétálni ment, s hogy csak az asszonyokat fogja honn találni,
                  Tengelyi házához vevé útját... s odamenve még egyszer átgondolta szerepét, s azzal
                  bátorítá magát, hogy bármi kellemetlen módon fogna a háznál fogadtatni, végre is
                  csak asszonnyal leend dolga. Ily gondolatok között jött a házhoz. Halkan kocogott,
                  s a szobába lépett. Erzsébet és Vilma, kik egymás mellett ülve, asszonyi munkával
                  foglalkoztak, bámulva néztek a belépőre... s az előbbinek hangja, mellyel kérdé:
                  minek köszönhetik e látogatást? nem vala a legbarátságosabbak egyike. Azonban
                  Macskaházy annyi lelki nyugalommal mondá, miként csak tiszteletét kívánta tenni...
                  hogy végre a háziasszony nem tehetett mást, mint széket ajánlani váratlan
                  vendégének.</p>
				<p>Macskaházy előre látta ezt, s azért választa oly pillanatot első látogatására,
                  melyben az asszonnyal maga lehessen, mert sejdíté, hogy ha Tengelyit honn találja,
                  mindazon szép dolgok elmondására, melyektől e családdal való kibékülését várá,
                  alig leend alkalma... igen valószínű lévén, hogy a jegyző a beszélgetést
                  Macskaházy kidobásával kezdi meg. A beszélgetés eleinte az időjárás, a termés s
                  más ehhez hasonló tárgyak körül forgott, s Erzsébet már hinni kezdé, hogy az
                  ügyvéd minden különös ok nélkül, mint mondá, csak látogatni jött, midőn Vilma
                  kiment, s az egész más fordulatot vett.</p>
				<p>- Jó, hogy e kedves gyermek kiment - szólt, székét valamivel közelebb tolva
                  Macskaházy -, nekem a nemzetes asszonnyal dolgom van, mely egész családját, ez
                  angyali Vilmácskánkat is közelről érdekli, de melyet csak ily eszes s tapasztalt
                  asszonynak mondhatok el, mint az, ki itt előttem ül.</p>
				<p>E magasztalások úgy, mint az édeskés hang, melyen azok mondattak, nem tevék
                  Erzsébetre azon hatást, melyre célozva voltak; azonban a jegyzőné, ki az ügyvéd
                  által mégis oly valaminek tudásához reménylt juthatni, mi családját érdekelheté,
                  erőt vőn magán, s kéré, hogy szóljon tartózkodás nélkül.</p>
				<p>- Édes Erzsébet asszonyom - folytatá az előbbi, mennyire lehetett érzékeny hangon
                  -, engedje, hogy ismét e névvel éljek, mely egykor szívemnek oly kedves vala, s
                  melynél ifjúságom emlékei támadnak fel előttem.</p>
				<p>- Jobb lesz, teins fiskális uram, ha ilyenekkel felhagyunk - mondá Tengelyiné
                  türelmetlenül -, tudja, hogy azon időben is, melyről szól...</p>
				<p>- Tudom, tudom! - sóhajtott Macskaházy - hogy akkor is, midőn húsz és nehány év
                  előtt szívemet s kezemet a nemzetes asszonynak ajánlottam, kérésem megvetéssel
                  utasíttatott vissza, s a nyomor, melynek Tengelyi urammal elébe ment,
                  elfogadhatóbbnak látszott, mint a nyugodt boldogság, melyet karjaim között
                  találhatott volna... s pedig mennyi szenvedést nem kerülhettünk volna ki
                  mindketten, ha az én kedves Erzsébetem akkor Tengelyi uramnak látszólag fényes
                  tulajdonait, melyek végre is semmit a konyhára nem hoznak, kevésbé tiszteli!</p>
				<p>- Ha fiskális úrnak beszéde van, főképp olyan, mely gyermekeimet illeti, ám
                  szóljon! - válaszolt Erzsébet, ki felindulását, midőn férjéről így halla beszélni,
                  el nem nyomhatá - férjemről az én jelenlétemben hallgasson, vagy beszéljen úgy,
                  mint ő érdemli.</p>
				<p>- Ments meg isten - szólt az ügyvéd alázatosan -, hogy Tengelyi uramról valami
                  sértőt mondani vagy csak gondolni akarnék. Én Tengelyi uramat tisztelem, s habár
                  méltó okom volna neheztelésre, mert hisz ő az, ki által éltem főboldogságától,
                  mely a nemzetes asszony birtokában állt, megfosztattam, és...</p>
				<p>- Kérem a teins urat - szakítá félbe a szólót, kire egy megvető tekintetet vetett
                  Erzsébet -, hagyjunk fel e haszontalanságokkal. Ismerjük egymást. A tisztelet- s
                  szeretetnek, mellyel irántunk viseltetik, annyi tanúságaival bírunk, hogy valóban
                  kár ez iránt csak egy szót is vesztenünk.</p>
				<p>- Látom - szólt az ügyvéd felsóhajtva -, hogy a nemzetes asszony szint azon
                  tévedésben van, mint maga Tengelyi úr, mintha az utolsó kellemetlen történeteknek,
                  melyek őt Porváron érték, én lennék oka, vagy előmozdítója. Nem veszem senkinek
                  rossz néven, ki felőlem ekként szól... a jövő meg fogja mutatni e vádak egész
                  alaptalanságát.</p>
				<p>- Adja az ég, hogy úgy legyen! - mondá Erzsébet sóhajtva - és bármennyi okunk
                  legyen is panaszra az eddig történtekért, a teins fiskális úr legalább az én
                  részemről legnagyobb háladatosságra számolhat, ha szegény gyermekeim javára
                  valamit tehet.</p>
				<p>- Semmi háladatosság, édes Erzsébet asszonyom - szóla nekimelegülve az ügyész -,
                  semmi háladatosság. Nincs forróbb kívánatom, mint hogy megmutassam, miként azon
                  szeretet, melyet egykor éreztem, nem múlt el anélkül, hogy barátsággá ne váljék.
                  Én tökéletesen megjutalmazva érzem magamat, ha ezt tettel bebizonyíthatom, s úgy
                  hiszem, most alkalmam van reá.</p>
				<p>Erzsébet nem győzé bámulni a szívességet, mellyel Macskaházy egyszerre szólt... s
                  ámbár az egészben valami gazságot gyanított, minden tőle kitelhető nyájassággal
                  mondá: hogy kétségen kívül a fiskális úrnak helyzetében s nagy befolyása mellett
                  igen sok alkalmatossága lehet, melyben egy szegény falusi jegyző háznépén
                  segíthet.</p>
				<p>- Ne higgye a nemzetes asszony - mondá az ügyvéd szerényen -, hogy befolyásom oly
                  nagy, mint azt az emberek hirdetik. Sokan úgy beszélnek, mintha a Rétyék házában
                  csak az történnék, mit én akarok. Mindent, mit az alispán vagy a kevély báróné
                  tesz, rám fogják, s nem hiszi senki, mennyi ellenségeket csinál ez nekem... pedig
                  isten látja lelkemet, ha a házban az történnék, mit én akarok, a dolgok másképp
                  mennének. De hagyjuk ezt - tevé egy kis szünet után hozzá -, tagadni nem lehet,
                  hogy a Rétyék házában mindamellett bizonyos befolyással bírok, s éppen ezáltal
                  lehetek önöknek talán hasznára. Tengelyi úr ellen, amint hallom, nemességi per
                  kezdetett?</p>
				<p>A nyugodt mód, melyen e kérdés éppen az által tétetett, kit Erzsébet minden férje
                  ellen mozgásba hozott cselszövények főtervezőjének tartott, annyira meglepé őt,
                  hogy nem felelt.</p>
				<p>- És az irományok, melyekkel Tengelyi úr nemességét bebizonyíthatná - folytatá a
                  másik kérdéseit -, úgy hallám, mind elraboltattak?</p>
				<p>- Úgy tartom - válaszolt Erzsébet, ki elvégre mégis megsokallá az ügyvéd
                  szemtelenségét -, Macskaházy úr ezt oly jól tudja, mint bárki más a világon.</p>
				<p>- Értem a célzást - szólt Macskaházy nyugodtan mosolyogva -, noha megvallom,
                  rendkívülinek tartom, hogy e részben reám vettetik a gyanú, kire nézve - ha ily
                  tett nem ellenkeznék is annyira jellememmel, hogy azt rólam józanul feltenni nem
                  is lehet - tökéletesen mindegy, bárkinek kezében vannak azon irományok, melyek e
                  házból elraboltattak. Vagy mondja a nemzetes asszony maga, mily gondolható érdekem
                  lehetne Tengelyi úr nemesleveleihez, holott semminemű atyafiságban vagy osztályi
                  viszonyban nem állunk?</p>
				<p>- Én mindezt nem értem - mondá az asszony vállat vonítva -, csak azt tudom, mit
                  férjem mond, s amit Viola vallomásairól hallottam, s azok után...</p>
				<p>- De kérem, édes nemzetes asszonyom - vága szavába az előbbi -, ha úgy volna, azt
                  hiszi, ide jőnék én magam, ide tulajdon házukhoz? Hisz a világ legszemtelenebb
                  emberének kellene lennem, sőt a legbolondabbnak - tevé hozzá, midőn észrevevé,
                  hogy az első lehetőség, melyet felállított, Erzsébet által nem tartatik annyira
                  hihetetlennek, mint gondolá -, igen, a legbolondabbnak, édes Erzsébet asszonyom,
                  ha miután annyi bajnak teszem ki magamat, csak azért, hogy Tengelyi uramat
                  kellemetlenségekbe keverjem, most ismét mindent elkövetnék, hogy e dolog
                  kiegyenlíttessék, s belőle házukra semmi baj ne következzék.</p>
				<p>- A fiskális úr ennek eddig nem sok bizonyítványait adá - monda Tengelyiné
                  szárazon.</p>
				<p>- Az ég látja - szólt Macskaházy szemeit felfelé emelve -, mi igazságtalan a
                  nemzetes asszony irántam! Ha tudná, mennyit fáradtam, hogy azt... de nem tartozik
                  a dologhoz, kit... e lépéstől visszatartóztassam, nem beszélne így. De amint
                  mondom, én tettekkel akarom bebizonyítani barátságomat, s úgy hiszem, ezek után
                  maga Tengelyi úr vissza fogja venni kemény ítéletét.</p>
				<p>- Isten adja, hogy úgy legyen! - mondá Erzsébet - részünkről mindig a legnagyobb
                  háladatosságra számolhat, és - tevé hozzá kissé büszkébben - talán ezentúl
                  háladatosságunk bebizonyítása inkább fog hatalmunkban állni, mint eddig.</p>
				<p>- Semmi háladatosság - vágott szavába az ügyvéd, ki Erzsébet célzását megérté -,
                  ne szóljon háladatosságról, bizony megsért, én tisztán barátságát kívánom. Az
                  irományok tehát - tevé halkabban hozzá, kis szünet után, mely alatt körültekintve,
                  magát arról győzé meg, hogy senki a szobában nincs, s székét Erzsébethez közelebb
                  tolá -, mondom, az irományok, melyek Tengelyi uramtól elraboltattak, amint a
                  nemzetes asszony hiszi, olyanok, melyek által férje nemességét tökéletesen
                  bebizonyíthatja?</p>
				<p>- Minden kérdésen kívül - válaszolt a kérdezett mindinkább bámulva Macskaházy
                  különös magaviseletét.</p>
				<p>- Hm, hm! - folytatá a másik mintegy magában - fontos irományok! A keresztelés nem
                  szükségesebb az üdvösségre, mint Magyarországban a nemesség, hogy az ember
                  becsülettel elélhessen; s én igen felfoghatom a fájdalmat, melyet e veszteségen
                  érzenek, főképp ha kis fioknak jövője jut eszökbe...</p>
				<p>- Az istenért, ne kínozzon! - szakítá félbe elmélkedéseit Tengelyiné - ha valamit
                  tud ez irományokról...</p>
				<p>- De ugyan kérem a nemzetes asszonyt - kérdé az előbbi, nem is figyelve a másik
                  kérésére -, minden irományok raboltattak-e hát el, melyek által nemességöket
                  bebizonyíthaták? nem maradt kezökben semmi oklevél?</p>
				<p>- Semmi! - sóhajtott Erzsébet - férjem, rendes ember létére, mind egy csomóba
                  tartotta, s azt elvitték. Ha valamit tud felőlök - tevé hozzá kérő hangon -, ne
                  tegye szerencsétlenné gyermekeimet. Ha valaha életemben megsértettem, az istenre
                  kérem, ne bosszulja meg ez ártatlanokon!</p>
				<p>Erzsébet gyűlölte s megveté Macskaházyt; de mihelyt azon meggyőződés támada benne,
                  hogy ez ember gyermekeinek hasznára lehet, minden más tekintet háttérbe szorult, s
                  az anya összekulcsolt kezekkel könyörgött az előtt, kitől máskor undorral
                  elfordult.</p>
				<p>Macskaházy alig titkolhatá el örömét, midőn a hatást látá, melyet szavaival tett.
                  - Hej - szólal végre sóhajtva -, ha tőlem függne!... Higgye el, kedves Erzsébet
                  asszonyom, csak tudnám, hol vannak az irományok, nem volna boldogabb ember, mint
                  én! Ha szükség, gyalog elmennék utánok az ország végeig, nem lenne nyugtom, míg
                  fel nem találtam.</p>
				<p>- Hát nem tudja, hol vannak? - kérdé Tengelyiné bámulva.</p>
				<p>- És miként tudnám én azt? - válaszolt a másik nyájasan - csak gondolja meg, édes
                  Erzsébet asszonyom maga. Minden, mit Viola vallásánál a rablásról beszélt,
                  koholmány. Bármi fontosak legyenek Tengelyi úr irományai tulajdon családjára
                  nézve, az alispánnéra vagy magamra nézve azok tökéletesen közönyösek, s nem lehet
                  feltenni, hogy valaki a legfontosabb ok nélkül oly veszélynek tenné ki magát,
                  minővel a rangunkféle emberekre nézve az járna, ha rablókkal cimboraságra
                  lépnének. A vád, mely ellenünk e tekintetben emeltetett, csak nevetséges lehet; s
                  ugyan mi módon szerezhettem volna az említett irományokról tudomást magamnak?</p>
				<p>- De ugyan mi által használhat a teins úr gyermekeimnek? - kérdezé ismét
                  szárazabban Erzsébet - ha nemességünk visszanyerésére semmit nem tehet?</p>
				<p>- De ki mondta azt, hogy nemességök visszanyerésére semmit nem tehetek, sőt nem
                  fogok tenni igen sokat? - válaszolt az ügyvéd mosolyogva. - Mi szükség ehhez az
                  irományokra?</p>
				<p>Tengelyiné, ki első pillanatban gúnynak vevé e szavakat, reá mereszté szemeit;
                  Macskaházy mindig mosolyogva tovább szólt. - Édes Erzsébet asszonyom,
                  Magyarországban él, de úgy látszik, nemigen tudja, mi történik körülötte. Ugyan ki
                  hallotta valaha, hogy nemességet csak éppen irományok által lehet megszerezni vagy
                  megtartani?... Igaz, ez is egy mód; néha adomány- vagy nemeslevél által a felség
                  is nemesít egyet-mást; de ez csak egy mód, s isten mentsen meg, hogy ez lenne a
                  legközönségesebb. Ha mindenkitől, ki kiváltsággal él, leveleit kérnék, inkább
                  meggyérülne számunk, mint a mohácsi veszedelem után. Lássa, édes nemzetes
                  asszonyom, van a nemesedésnek egy más, sokkal jobb s célszerűbb módja... az
                  úzus. Újabb időben, hol mindennek magyar nevet csinálnak,
                     törvényes szokásnak szokták nevezni; de ez a dolgot nem
                  fejezi ki, miután ott, hol törvény van, az úzusra szükség nincs, sőt az úzusnak az
                  főtulajdona, hogy oly valami szokást jelent, mely a törvényen nem alapszik, vagy
                  éppen szokásban nem is volt. Például tegyük fel: a nemzetes asszonynak valami
                  jószága van, nekem mellette egy kis darab földem. Minden esztendőben tovább megyek
                  ekéimmel, s egy darabot hozzászántok, míg birtokom háromszor olyanná válik, mint
                  egykor volt. A nemzetes asszony végre pert kezd... Én megmutatom, hogy úzusom
                  volt, hogy mindig ennyire szoktam szántani és vetni. A nemzetes asszony mondja,
                  hogy ez rossz szokás, mert a föld az övé... Mindegy, nekem úzusom van... s csak
                  törvénypert kezdhet ellenem, az pedig száz esztendeig tart. Vagy teszem,
                  közbirtokosok vagyunk, a jószágnak fele az enyim, a másik a nemzetes asszonyé. Én
                  emberek emlékezetére mindig juhokat tartottam... a nemzetes asszony nem; végre
                  maga is juhokat akarna tartani... én nem engedem... ha nyája közös határunkra jő,
                  elhajtom, s miért? mert úzusom van.</p>
				<p>- De mit használ mindez nekünk? - kérdé Tengelyiné türelmetlenül.</p>
				<p>- Hát csak azt - válaszolt a másik mosolyogva -, hogy mint minden egyéb, úgy a
                  nemességi kiváltság nálunk Magyarországban leginkább úzus által szereztetik meg, s
                  ehhez nincs szükség irományokra.</p>
				<p>- Nem értem - mondá Erzsébet.</p>
				<p>- Pedig igen természetes - folytatá az ügyvéd oktatólag. Teszem A- vagy B-nek
                  nincs egy darab irománya, mellyel nemességét bebizonyíthatná. Tegyük fel, talán ő
                  maga is tudja, hogy nemtelen családból származott; de a megyében barátjai vannak,
                  s ennek köszönheti, hogy reá adó soha kivetve nem volt, s az egész megye nemzetes
                  vagy éppen tekintetes úrnak nevezé. Mármost, ha nemessége iránt valamely
                  rosszakarója által kérdés támasztatik, nem volna-e szörnyű baj reá nézve, ha azt
                  kellene bebizonyítania, hogy teszem, elődei a hazáért véröket ontva szereztek
                  nemességet?... Ő ehelyett azt mutatja meg, hogy soha a közterhekben részt nem
                  vett... s nemessége mentve van! főképp ha még azt bizonyíthatja be, hogy valamely
                  tisztújításnál megverték, vagy ő vert meg valakit... nincs is, ki valóságos úzusán
                  kételkedni merne. Tudok esetet, hol valaki nemességi perbe keveredve csak azt
                  mutatta meg, miként apja lólopásért több ízben fogva volt, és soha
                  pálca-büntetésre nem ítéltetett... és az úzus be volt bizonyítva. Higgye el,
                  nemzetes asszonyom, igen csalódik, ki azt hiszi, hogy a nemesség bebizonyítására
                  irományok kívántatnak. Sok megyében minden tisztújításnál százakat csinálnak, s
                  oly jó nemeseket, mint bárki más a világon; csak barátok kellenek és...</p>
				<p>- Igen, de vannak-e nekünk barátaink? - sóhajtott Tengelyiné.</p>
				<p>- Vannak bizony - szólt az előbbi tovább, fejével barátságosan integetve -, s
                  pedig oly barátok, kik érdekökben mindent elkövetni készek, s ha éppen
                  kívántatnék, még arra is tudnának akármennyi esküdt tanúkat találni, hogy Tengelyi
                  uram egyenesen grófoktól származik. Maga az alispán...</p>
				<p>- Az alispán mindent el fog követni ellenünk.</p>
				<p>- A nemzetes asszony csalódik - vága szavába az ügyvéd -, ha az alispán látni
                  fogja a részt, melyet Tengelyi úr dolgaiban veszek, ő maga azon lesz, hogy a
                  főügyész által kezdett per feledékenységbe menjen, vagy legalább kívánatunk
                  szerint dőljön el. Réty úr őnagysága magában véve igen jó, szíves úri ember, s ha
                  azon egy ok, mely a két ház között viszongásokra alkalmat adott, elmozdíttatnék,
                  meg vagyok győződve, szintúgy szeretné Tengelyi urat most, mint egykor, mikor
                  együtt a német egyetemet járták.</p>
				<p>- Nem értem önt!</p>
				<p>- Az egész viszongásnak oka - folytatá Macskaházy bizodalmas hangon - azon
                  szerelem, melyet az alispán fiánál a mi angyali kis Vilmácskánk iránt észrevett.
                  Higgye el, édes nemzetes asszonyom, semmi más, mint ez. Ha ez valami módon
                  elmozdíttatik, minden rendében van. Ki tehet róla? a házasság, mint mondják, földi
                  mennyország! nem csuda, hogy mindenik midőn belelépni készül, azt hiszi, hogy
                  feljebb kell emelkednie... és az alispán... végre emberek vagyunk
                  valamennyien...</p>
				<p>- De nem tudja-e a fiskális úr - kérdé Tengelyiné, ki most az ügyvéd szándékát
                  gyanítani kezdé, élesebb hangon -, hogy ha az alispán úr neheztelésének csakugyan
                  ez az oka: ez elmozdíthatatlan? Ákos maga rendjében megkérte leányomat... s
                  valamint Vilmám szeretetét, úgy tegnap óta megegyezésünket is bírja... Érti-e ön?
                  Férjem megegyezését is! Ha az alispán úr barátságának megszerzésére más módot nem
                  tud, mint hogy leányom boldogságát feláldozzam: akár ne is szóljunk tovább.</p>
				<p>- De hát ki szól Vilma boldogsága feláldozásáról? - mondá Macskaházy szinte
                  neheztelő hangon. - Hisz ez angyali teremtés szerencséje kinek fekszik inkább
                  szívén, mint nekem? De vajon, hát e kedves leány csak úgy lehet-e szerencsés, ha
                  alispán fiához megy? - Erzsébet szólni akart, az ügyvéd folytatá. - Szép név s
                  birtok kétségen kívül jó dolgok; higgye el, nemzetes asszonyom, senki nem tudja
                  ezt jobban, mint én. Az embernek jólesik, ha leányát kastélyban, ha szép négylovas
                  hintóban láthatja... de ez maga nem tesz még boldoggá senkit!... Hisz voltak idők,
                  hol maga is, nem mondom éppen ily gazdag, de legalább oly férjet találhatott
                  volna, ki mellett minden házi gondoktól ment lehetett... és mégis Tengelyinek
                  nyújtá kezét, és így...</p>
				<p>- Ha fiskális úr azt hiszi - szakítá félbe Tengelyiné a szólót -, hogy e
                  házasságot azért kívánjuk, mivel Ákos gazdag: erősen csalódik; sőt adná az ég,
                  hogy ő hozzánk hasonló sorsú lenne! legalább senki nem keserítené el leányom
                  örömét; isten úgyis egymásnak teremtette e két embert!...</p>
				<p>- Ne higgye, édes nemzetes asszonyom - válaszolt a másik fejét csóválva. - Az
                  isten csak egyszer elegyedett házassági dolgokba; s miután az oly rosszul ütött
                  ki, s Ádám neki teremtett feleségével együtt a paradicsomból elűzetett, azóta nem
                  elegyedik e dolgokba. Mindenik magának keresi párját, s rosszul cselekszik, ki nem
                  magához hasonlót választ. Én részemről, ha leányom volna, soha magasabban álló
                  vagy gazdag embernek nem adnám. Igaz, sok élvezetben részesíthetik nőiket, melyre
                  azok szegényesebb háznál nem számolhatnak... mindenféle kényelem, fényűzés, öröm,
                  mit tudom én?!... de azt a való szerelmet, lássa, édes Erzsébet asszonyom - szólt
                  az ügyész, hangját érzékennyé változtatva -, azt az igazi szerelmet, mint mi azt
                  értjük, azt gazdag házban mégsem lehet találni.</p>
				<p>- Ákos kivételt képez - mondá Erzsébet, ki beszéd között, mint asszonyok, sokszor
                  elfeledé, hogy beszélni nem akart -, ő Vilmát imádja...</p>
				<p>- Kérdésen kívül - vága szavába Macskaházy nyájasan -, kit nem imád ő? Nincs
                  érzékenyebb szív a világon!... de lássa, az imádás, édes nemzetes asszonyom, igen
                  különös dolog: az ember térdre borul, ég felé emeli kezét, félig magánkívül van,
                  végre, ha imádságát elmondta: felkel és tovább megy.</p>
				<p>Az embernek természete különös; nem hisz semmit oly erősen, hogy azon soha nem
                  kételkednék... s ismét nem tart semmit annyira lehetetlennek, hogy azt néha nem
                  hinné; főképp ha valamit igen kívánunk, vagy valamitől igen félünk, hajlandók
                  vagyunk csudákat hinni valamennyien... s noha Erzsébet Macskaházy egész aljasságát
                  ismeré, a kétely, melyet Ákos szeretetéről kimondott, látszólag hatott reá, ámbár
                  csak azt válaszolta, hogy ő Vilmának jegyesét ismeri, s ha nem becsülné őt,
                  bizonyosan nem adta volna neki leányát.</p>
				<p>- A nemzetes asszony jól teszi, ha Ákost tiszteli - szólt helybenhagyólag
                  integetve fejével az ügyvéd -, a világon nincs jobb s becsületesebb ember, mint ő!
                  Hisz első gyermeksége óta ismerem... hányszor táncoltattam térdeimen!... tulajdon
                  fiamat nem szerethetném inkább. Hogy érzékeny, hogy szeretetében nem oly állandó,
                  mint mi, meglettebb korú emberek a fiatalságtól kívánjuk: ki veheti azt rossz
                  néven?... Lássa a nemzetes asszony, ily rangú fiatalembernél, minő Ákos, az
                  csaknem lehetetlen.</p>
				<p>- De én kívánom ezt! - szólt hévvel Tengelyiné. - Ha leányomat neki adom, én
                  megkívánom, hogy mást ne szeressen.</p>
				<p>- Az nem megy - mondá Macskaházy mosolyogva -, ha Ákos hozzánk hasonló ember
                  volna, a kívánat csak méltányos lenne... felsőbb körökben nevetséges... mit
                  mondana a világ hozzá, ha ily ember, mint ő, feleségén kívül ne udvarolna
                  senkinek?... megszólnák!...</p>
				<p>- De Ákosról csak nem tud semmi rosszat? - kérdé Erzsébet mindig élénkebben.</p>
				<p>- Rosszat? isten ments meg! - válaszolt a másik nyugodtan. - Semmit, mi legkisebbé
                  ellene szólna. Ákosnak vannak szeretői, de...</p>
				<p>- Szeretői! - kiálta a másik ijedten.</p>
				<p>- Hát mi rossz volna ebben?</p>
				<p>- Mi rossz?! - válaszolt Erzsébet, ki hevében egészen elfelejté, kivel szól. - Ha
                  most, midőn leányomnak százszor mondá, hogy senki mást e világon nem szeret,
                  szeretői lennének... hisz ez a legnagyobb alávalóság!</p>
				<p>- De mikor már mondom - szólt megnyugtató hangon az előbbi -, hogy ezt ily fiatal
                  uraknál rossz néven venni nem lehet.</p>
				<p>- De én rossz néven fogom venni - vága közbe az előbbi -, inkább, mint hogy ily
                  valami történnék, készebb lennék...</p>
				<p>- Édes nemzetes asszonyom - szólt most Macskaházy ismét körültekintve s székét még
                  valamivel közelebb vonva -, ismerem nézeteit, s azért becsületes ember létemre, ki
                  sorsában a legnagyobb részt veszi, kénytelen vagyok azon meggyőződésemet
                  kifejezni, hogy Ákos a nemzetes asszony kívánatainak soha megfelelni nem fog. Jó,
                  becsületes, elmés fiatalember... de mint mondám, hívséget, állandó szeretetet
                  követelni tőle, képtelenség... Ha vejében ezt keresi - tevé hozzá halkabban -, én
                  ismernék egyet.</p>
				<p>Erzsébet bámulva néze reá.</p>
				<p>- Igen, kedves Erzsébet asszonyom - folytatá Macskaházy mindig melegebben -, én
                  ismerek egyet, kinek hívsége minden próbát megáll, kinek állandósága
                  tántoríthatlan. Embert, ki talán külső fényből leányának kevesebbet nyújthat
                  Ákosnál, de kinek karjai között Vilma mindazon csendes boldogságot fel fogja
                  találhatni, melynek egész becsét a nemzetes asszony annyira tudja méltányolni. Én
                  magam, kedves Erzsébet asszonyom - tevé hozzá, kérdő tekintetet vetve a mellette
                  ülőre, ki bámulatában szót nem talált -, kész vagyok Ákos helyét elfoglalni.</p>
				<p>- A fiskális úr?! - szólt kezét összecsapva végre Tengelyiné.</p>
				<p>- És miért nem? - folytatá a másik, mindig nyájasabban. Való, nem vagyok oly ifjú,
                  mint akkor voltam, midőn kezemet a nemzetes asszonynak ajánlám; de nem vagyok
                  vén... mondhatom, legjobb koromban... azonkívül helyzetem megjavult, s becsületes
                  ellátás helyett, mit akkor ígérhettem, most szép vagyont hozok nőmnek...
                  Százötvenezer forintnál többre megy szerzeményem. Ha Vilma feleségem: Tengelyi
                  nemességéről kérdés sem tétetik többé... sőt talán Rétyék részéről még valami
                  inskripciót is reménylhetnék. Sokkal józanabb vagyok, semhogy azokat, mik Ákossal
                  történtek, rossz néven venném és...</p>
				<p>Macskaházy, ki a közte s Vilma között kötendő házasság hasznait felszámolva, a
                  hatást, melyet szavai Tengelyinére tettek, nem is vette észre, a legnagyobb
                  meglepetéssel hallgatott el, midőn Erzsébet, egyszerre felugorva székéről, az ajtó
                  felé mutatva, szenvedélyesen kiálta, hogy hagyja el házát tüstént.</p>
				<p>Az ügyvéd szólni akart. Az érzemény, mellyel ez ildomos férfiú Vilma iránt
                  viseltetett, mint olvasóim tudják, a nyugodtabbak közé tartozott. A gondolat, hogy
                  a megye egyik legszebb leányát feleségül veszi, nem vala kellemetlen előtte,
                  főképp ha azáltal egyszersmind egyéb terveit elősegítheti; ha ez azonban nem
                  sikerülne, Macskaházy más utat fog választani, s nem valószínű, hogy ezért sok
                  szívfájdalmakat érzene. A szerelem - hogy e tárgyról, mely éppen azért
                  hasonlíttatik oly különböző dolgokhoz, mert csaknem annyiféle, mint azok, kik róla
                  szólnak, én is hasonlattal éljek - nem mindenkinek Pegasus, mely által magát
                  elragadtatni engedi. Vannak emberek, kik azt jól betanított paripa- vagy éppen
                  kocsilóként használják, melyen magokat s holmijokat oda vontatják, hová tetszik, s
                  Macskaházy ezek közé tartozott.</p>
				<p>Ha Tengelyiné szólni hagyja, ő kétségen kívül visszavonja vagy legalább teljes
                  megelégedésre magyarázza ki szavait; de a jegyzőné nem volt oly kedélyi
                  állapotban, hogy neki erre időt engedjen. A gondolat, hogy ezen ember rágalmait,
                  noha alávalóságát ismeré, egy pillanatig elhivé... hogy Ákosban, de csak egy
                  percig kételkedett, annyira felindítá a másképp nyugodt asszonyt, hogy az ügyvéd
                  minden iparkodása mellett szóhoz nem jöhetett, s már menni akart, más alkalomra
                  hagyva az egésznek kiegyenlítését, mikor az ajtó megnyílt, s nem kis rémülésére
                  Tengelyi maga lépett a szobába.</p>
				<p>- Mit akar az úr itt? - szólt a jegyző, homlokát komoly ráncokba szedve.</p>
				<p>Macskaházy felelni akart, de Tengelyiné felmenté e fáradságtól, midőn előadását
                  oly kifejezésekkel fűszerezve, melyekre az ügyvédet érdemesnek tartá, a
                  történteket férjének elmondá. Szavainak valósága ellen nem lehete kifogása
                  senkinek, azon egy kivétellel, hogy mindent az alispánné meghagyásának
                  tulajdoníta, noha ez egyszer, mint tudjuk, Macskaházy egészen önfeje szerint
                  indult.</p>
				<p>- Takarodjék mindjárt... s hogy szemtelen pofáját e házban ne lássam többé! - Ezek
                  voltak az egyedüli szavak, miket a jegyző Macskaházynak mondott, s ámbár mindent
                  elkövetett, hogy magát mérsékelje, ki a hangot, melyen e szavak mondattak, hallá,
                  sejdítheté belső felgerjedését. Éppen e mérséklet azonban tévedésbe hozá
                  Macskaházyt, s midőn ahelyett, hogy távoznék, tettét magyarázgatni kezdé, s
                  barátságáról, mellyel az egész család iránt viseltetik, szólt: Tengelyinek haragja
                  nem ismert többé határokat... s maga Erzsébet megijedt, midőn férjének állapotját
                  látá.</p>
				<p>- El házamból tüstént! el, semmirekellő! - kiáltott Tengelyi - ha nem akarod, hogy
                  kidobjalak.</p>
				<p>- De kérem, édes nemzetes uram - szólt a másik nyugtatólag -, méltóztassék engem
                  kihallgatni; úgy tartom, az ajánlat, melyet tettem, nem olyan, mely által e
                  bánásmódot megérdemeltem; ha Vilma...</p>
				<p>- Ne nevezd - szakítá félbe a jegyző -, ne merészelj felőle szólni, alávaló!...
                  te, leányom férje? te rabló, zsivány, söpredéke az emberi nemnek!</p>
				<p>A lármára Vilmán s Liptáknén kívül, kik a szobába jöttek, több általmenő az
                  ablakoknál állt meg, s kíváncsian benézett. Macskaházy, ki e tanúk által
                  biztosítva gondolá magát, hogy megveretni nem fog, s egyszersmind érzé, hogyha e
                  bánásmódot nyugodtan eltűri, egész tekintélye elvész: most egyszerre magasabb
                  hangon kezde beszélni.</p>
				<p>- Ami sok, sok! - mondá rikácsoló hangján. - Nótárius úr meg fogja bánni
                  szavait!</p>
				<p>- Megbánni! megbánni! - kiáltott Tengelyi mindig nagyobb indulatban.</p>
				<p>- Igen, igen, édes nótárius uram - folytatá a másik gúnyolva -, meg látszik
                  feledkezni, hogy nem nemesember többé, ha! ha! ha!</p>
				<p>- Gazságodra emlékeztetsz? - kiálta az előbbi botját emelve, míg karját neje s
                  leánya alig bírták visszatartani.</p>
				<p>- S habár magamat megalázva, leányát nőül kértem, nem kellene soha megfeledkezni a
                  különbségről, mely köztünk létezik.</p>
				<p>- Igen, különbség, azon különbség, mely becsületes ember s gonosztevő között
                  létezik. Hagyjatok! - kiálta nejéhez fordulva, ki kezét még mindig visszatartá. -
                  Macskaházy jól kiszámítá a pillanatot, melyen túl maradása veszélyessé válhatnék,
                  s még egypár fenyegetést mondva, éppen akkor érte el az ajtót, mikor a háziúr
                  megszabadulva, botjával utána rohant.</p>
				<p>- Ez az ember még kezeim által hal meg! - szólt Tengelyi, midőn az udvarról, hová
                  az elsiető ügyvédet követte, Vándory által, ki éppen a házhoz jött, szobájába
                  kísértetett, s a jegyző fáradtan, felindulása után egy székre veté magát, s alig
                  nyerheté vissza nyugalmát, noha a többiek s később Ákos, ki Vándory után eljött,
                  nemegyszer mondák: miként ez alávaló nem is érdemli, hogy becsületes ember miatta
                  csak egy percig felinduljon.</p>
			</div>
			<div type="chapter">
				<head>28</head>
				<p>Míg Tengelyi, családja körében megnyugodva, végre hevességét maga bánni kezdé, s
                  míg azok, kik a jegyző házánál történt lármának az ablakoknál vagy az udvar kapuja
                  mellett tanúi voltak, elszéledve, majd azt beszélték el szomszédaiknak, hogy
                  Macskaházy megveretett s kidobatott, majd azt, hogy Tengelyi az ügyvédet meg
                  akarta ölni, s ez csak futás által menekülhetett; addig e beszélgetéseknek tárgya,
                  kinek megszidása az egész faluban kárörömmel fogadtatott, a legnagyobb
                  felgerjedésben jára fel s alá szobájában.</p>
				<p>Olvasóim tudják az okot, melyért Tengelyiéket felkereste. - “Miként is lehettem
                  oly bolond - szóla magában -, hogy Vilmát megkérjem? Csak ostoba hívségem, mellyel
                  a Rétyek iránt viseltetem, bírhatott reá. Ha Vilmát elveszem is, mit nyerhetek?...
                  Az ötvenezer forintnál, melyet magamnak kikötöttem, tőlük többet semmi esetre nem
                  csikarhatok ki... s ha most Ákos házasságát akadályozhatom is, e háladatlan
                  asszony soha nem fogja megbocsátani, hogy ennyi pénzébe kerültem. Ostobaságot
                  követtem el, az világos!... De ki is hitte volna, hogy ez asszony annyira fel fog
                  indulni, s hogy szóhoz sem enged jutni?... S mikor Tengelyi hazatért, miket nem
                  kelle eltűrnöm a cselédek s parasztok előtt? s még bosszút sem állhatok!... Ákost
                  nem szabad megsértenem... utoljára is nem marad más hátra, mint hogy Tengelyi
                  nemeslevelét s egyet-kettőt Vándory irományai közül, ha egyszer a váltók kezemben
                  vannak, Ákosnak átadjam, s neki az egészet felfedezzem, így legalább kriminális
                  pertől mentem meg magamat.”</p>
				<p>Macskaházy még ezen határozat által sem érzé egészen megnyugtatva magát, miután a
                  lehetőségek közé tartozott, hogy Ákos, ki őt régóta gyűlölte, még azon esetben is,
                  ha a rablást önmaga fedezi fel, s az irományoknak egy részét általadja, őt a
                  bíróságnak bevádolhatja. De, gondolta magában, előre kikérem becsületszavát; ily
                  emberek, mint Ákos, ily előítéletekre sokat tartanak, s azonkívül nem hozhat bajba
                  anélkül, hogy mostoháját belé ne keverné, s ettől őrizkedni fog, bármiként utálja
                  ez asszonyt; miután nevét viseli, nem fogja azt megmocskolni. Ekképp vigasztalva
                  magát, gyertyát gyújtott, s Vándory irományait kezdé átnézni.</p>
				<p>Már tizenegy órához közelgett, mikor az ügyész e munkát bevégzé, s a levelek
                  közül, melyekből az irományok nagy részint álltak, egypárt kiszedve s külön
                  szekrénybe zárva, a többieket előbbi helyökre visszatette, s alunni készült.</p>
				<p>Macskaházy most az egész dologra nézve nem aggódott többé... A leveleket átolvasva
                  meggyőződött, hogy a Rétyek minden nyilvánosságot kerülni fognak, s hogy bírói
                  eljárástól mit sincs félnie. Jókedvűen jára párszor fel s alá szobájában. “Így -
                  szóla magában -, még egypár nap, s az ötvenezer forint kezemben van. Ha Ákosnak
                  mindent felfödözök, s az irományokat, melyeket félretettem, kezébe adom,
                  biztosítva vagyok ez asszony bosszúja ellen is. Végre nem hasztalan fáradtam annyi
                  éven át!” S ezzel Macskaházy az ajtó felé ment, hogy azt bezárja.</p>
				<p>Ráfordítá a kulcsot s megpróbálta; az ajtó nyitva maradt. Újra megkísérté; a kulcs
                  forgott, de az ajtó nem záródott be. Macskaházy bámulva csóválta fejét... Soha ez
                  ajtóval baja nem volt, és most egyszerre mi történhetett rajta? Rá akará tolni,
                  zárját, de bármint iparkodott, a tolózár sem vala megmozdítható... s az ajtó
                  nyitva maradt. - “Az ördög tudja, mi lelte ez ajtót” - szólt bosszankodva,
                  többször becsapva ajtaját, s újra megkísértve, nem zárhatja-e be mégis. Eszébe
                  jutott, hogy mióta Ákos kiköltözködött s Etelka szüleivel elment, a ház ezen
                  oldalán egészen maga lakik. Az utolsó időben annyit hallott zsiványokról beszélni,
                  hogy a gondolat, miként az éjt magányosan s nyitott ajtókkal kell töltenie, őt
                  első percben aggasztá, sőt felgerjedésében neki úgy látszott, mintha kályhájában
                  valami mozgást venne észre, de miután odament s hallgatózva mindent ismét
                  csendesen talált, megnyugodott. - “Megbódultam‑e? - szólt, még egyszer ajtajához
                  menve s újra megkísértve bezárását. - Abban, hogy ajtómat be nem zárhatom, mi ok
                  van rémülésre?... A hajdú, midőn takarítás után szobámat becsukta, megfeszítette
                  lakatomat; hogy pedig a tolózárt nem mozdíthatom, természetes... hisz soha nem
                  éltem vele, s berozsdásodott.”</p>
				<p>És ezzel Macskaházy levetkezett, s ágyába feküdve azon kellemes gondolatoknak
                  engedé magát által, melyekhez csak oly ember juthat, ki egyszerre tetemes
                  pénzösszegnek birtokába jövén, arról alkot terveket, hová fordítsa vagyonát.</p>
				<p>E kellemes ábrándokból az ügyészt azonban nemsokára nesz zavará fel. A lépcsőn
                  léptek hallatszottak halkan, de tisztán. Macskaházy meg vala győződve, hogy nem
                  csalódott. Tisztán hallá az egyes lépteket, melyekkel valaki lépcsőről lépcsőre
                  feljebb jön, s végre a folyosón szobája felé közelget... s éppen ki akart ugrani
                  ágyából, midőn ajtaja halkan megnyílt, s előtte bundájában Viola állt.</p>
				<p>- Viola! - szólt remegő hangon Macskaházy, mert kiáltásra nem vala ereje, annyira
                  elborzadott, midőn magát a zsivánnyal magányosan látá.</p>
				<p>- Jó, hogy ismersz - mondá a másik, az ajtót maga után bezárva s egyenesen az
                  ágyhoz menve. - Ha segítségért kiáltasz, halál fia vagy! Úgyis hasztalan
                  lármáznál, a ház ezen oldalán nincs senki, aki hallhatna.</p>
				<p>- Dehogy kiáltok, dehogy lármázok én - szólt a másik, s arcain halotti halványság
                  terült el -, hisz kend csak nem fog engem bántani. Ha pénz kell, szegényebb ember
                  vagyok, mint gondolja, de amim van, azt elviheti. Miért bántana kend engem,
                  szegény beteges létemre? hisz amim csak van, mindent odaadok.</p>
				<p>- Miért bántanálak? - szólt Viola a szerencsétlen ügyvédre oly tekintetet vetve,
                  melynél vére elfagyott - talán lehetne okom. Ne hidd, hogy a múltról egészen
                  megfeledkeztem. Minden, mit rajtad elkövethetek, ha minden csepp véredet egyenként
                  ontom is ki, nem fizeti meg, mit te rajtam elkövettél.</p>
				<p>- Kend nagy tévedésben van - szólt az ügyvéd kétségbeesett tekintetet vetve maga
                  körül -, én...</p>
				<p>- Ki volt oka - szólt a másik komoran -, hogy zsivánnyá lettem? Kinek köszönhetem,
                  hogy üldözve, mint a vadállat, erdők- s pusztákon kóboroltam, míg feleségem
                  gyermekeimmel a könyörületesség keserű kenyerére szorult?... Mondd, hogy nem te
                  voltál... hogy nem te követtél el mindent, hogy halálra ítéltessem... hogy nem te
                  vágyódtál életem után... hogy nem vagy halálos ellenségem?</p>
				<p>- De mikor én mindent, mindent odaadok, amim csak van - válaszolt a másik könyörgő
                  hangon -, uramtól is lesz egypár száz forint nálam, azt is elviheti, habár később
                  vissza kell térítenem, és...</p>
				<p>- Kell is nekem pénzed - szakítá félbe megvető hangon a zsivány a szólót -, add
                  ide az írásokat, melyeket alávaló zsidóddal együtt a nótáriusnál elraboltál.</p>
				<p>- Az írásokat? - mond az ügyvéd, bámuló tekintetet vetve Violára - mily
                  írásokat?</p>
				<p>- Ugyanazon írásokat - szólt a másik homlokát ráncokba szedve -, melyeket, mikor
                  elfogtak, kezemből kiragadtál... melyek helyett a törvényszéknél fehérruhát
                  mutattál elé... melyeket ha nem adsz ki mindjárt, ez ágyból nem fogsz
                  felkelni.</p>
				<p>- Tudom, tudom - mondá Macskaházy, ki a hangból, melyen Viola szólt, látta, hogy
                  türelmét próbára tenni nem lenne tanácsos -, az irományok nálam voltak... igaz,
                  hogy én ragadtam ki kezedből... de látod, mihelyt birtokomba jutottak, tűzbe
                  dobtam. Minek titkolóddzam előtted, úgyis mindent tudsz; ezen irományok
                  megsemmisítése Rétynének nagyon szívén feküdt, s én, amint tudod, hív embere
                  voltam mindig... mindig... mihelyt hozzájok juthattam, az égő kunyhóba vetettem,
                  hogy több baj ne legyen velök.</p>
				<p>- Mondd ezt másnak - szólt a zsivány nyugodtan -, én tudom, hogy az írások itt
                  nálad vannak... hogy Rétyéktől kiadásukért ötvenezer forintot kívánsz.</p>
				<p>- Ki mondta ezt kendnek? - szakítá félbe elbámulva Macskaházy, kiben egyszerre
                  azon gondolat támadt, hogy Viola az alispánné zsoldjában áll.</p>
				<p>- Akárki - válaszolt amaz szárazon -, de ha életedet tenmagad nem becsülöd
                  ötvenezer forintra, s az írásokat nem adod ki mindjárt, látni fogod, hogy
                  leheleted, melyet csak rosszra használtál, előttem még kevesebb becsű.</p>
				<p>- De kérlek - szólt az ügyész rimánkodva -, csak az mondd, kitől tudod, hogy az
                  írások nálam vannak? ki küldött hozzám?</p>
				<p>- Ne fecsegj - mondá Viola, bundáját visszavetve -, hanem kelj fel, s add ide
                  írásaidat, mert...</p>
				<p>A zsiványnak egész magaviselete mutatá, hogy mindenre elhatározott... s Macskaházy
                  érezve, hogy ellentállnia nem lehet, szó nélkül kelt fel, s ment asztalához, míg
                  Viola, minden mozdulatára figyelve, a szoba közepében megállt.</p>
				<p>Az ügyvéd kezei remegtek, midőn a fiókból az irományokat kivéve, az asztalra tevé.
                  Két csomó volt ott, melyeknek egyikében Vándory levelei, másikában Tengelyi
                  fontosabb irományai voltak összekötve; ezenkívül még néhány egyes levél
                  Tengelyitől, mely ezen irományokkal egy papírba takarva, a zsidó által többivel
                  egyszerre vitetett el, s így kézről kézre Macskaházyhoz került. - Itt vannak -
                  szólt elfojtott hangon -, de kend nem tudja, ez irományok mily becsűek reám nézve,
                  kend nem veheti hasznát, kérjen akármit, és...</p>
				<p>- Tartsd meg pénzedet, mondom - szólt a zsivány megvetéssel, midőn az asztalhoz
                  közelített. E pillanatban az ügyvédnek eszébe jutott, hogy fiókjában töltött
                  pisztolya van, melyet, hogy egészen fegyvertelen ne legyen, egyszer oda tett. Ha
                  meggondoljuk, hogy az irományok, melyektől meg kelle válnia, reá nézve ötvenezer
                  forint érték, senki nem bámulhatja, hogy minden természetes gyávasága mellett
                  mintegy akaratlanul a fegyverhez nyúlt s azt Violára szegezé; de a pisztoly nem
                  volt felhúzva... s a jövő perc az ügyvédet földre terítve... a fegyvert a zsivány
                  kezében találá.</p>
				<p>Ez volt Macskaházynak veszte. Viola nem volt kegyetlen. A gondolat, hogy egy
                  embernek vérét ontotta, sokszor borzadással tölté el lelkét... s ámbár azzal
                  menthette volna magát önszemei előtt, hogy e tettet önvédelem között s a
                  legnagyobb kétségbeesés pillanatában követte el... de a nép embere közönségesen a
                  szándékos és más emberölés között nem nagy különbséget tesz s mindkettőt
                  gyilkosságnak nevezi: s így ő is tette felett elfelejté annak indokait, s
                  nemegyszer mondá, hogy mindent, mit azóta szenvedett, csak vétke büntetésének
                  tekinti. Macskaházynak, ha az irományokat általadja, nem volt oka félnie. A küzdés
                  között, mellyel a zsivány most a pisztolyt ellensége kezéből kiragadta, feltámadt
                  indulata. A gyűlölség, mely keblét ez ember iránt tölté, kitől annyit szenvedett,
                  s ki most éltét fenyegeté, háttérbe szorított minden egyebet, s félig magánkívül
                  rohant a szerencsétlenre, ki segítségért kiáltva, a földről felkelni iparkodott. -
                  Irgalmat! - kiáltott Macskaházy elfojtott hangon, midőn a zsivány torkát
                  megragadta.</p>
				<p>- Volt-e neked, mikor Zsuzsi koldult? mikor engem akasztófára ítéltél? - mondá
                  emez.</p>
				<p>Macskaházy arca kékült, szemei kiduzzadtak; de a kétségbeesés erőt ada gyenge
                  kezeinek, midőn a fényes kést, melyet a zsivány az asztalról felkapott, maga
                  fölött látá. E küzdés azonban nem tarthatott soká... Viola a házban lármát
                  hallott... a cselédek, felébredve Macskaházy sikoltásaira, közeledtek...
                  összeszedte egész erejét, s kése háromszor merült a szerencsétlennek mellébe.</p>
				<p>Viola a felszökő vértől nedves kezekkel felugrott, felkapá az asztalról az
                  irományokat, s nem is véve észre, hogy nehány levelet elhullat, kirohant a
                  szobából, éppen elég jókor, hogy az udvarra érjen, még mielőtt futásában valaki
                  által feltartatnék. Megláttatva itt a kocsis s még egy ember által, ki az
                  istállóból lámpással jött... s űzőbe vétetve, a mezőnek vevé futását, s a végre a
                  Tisza partján álló bokrok alatt eltűnt.</p>
				<p>A cselédek, kik mindjárt ezután Macskaházy szobájába rohantak, az ügyvédet vérében
                  a halállal küzdve találák. A rablásnak nyomai nem látszottak, még az óra s tárca
                  is ott feküdt az ágy mellett.</p>
				<p>- Rablás! gyilkolás! - kiáltott a vastag szakács, ki hálósüvegében s gyertyával az
                  első jött a szobába. - Utána!</p>
				<p>- Doktort! - kiáltott egy másik.</p>
				<p>- Papot! - sikoltott a szakácsné.</p>
				<p>Mindenki vad rendetlenségben futott ide s tova, míg a mindig nagyobb számmal
                  összegyűltek közül kettő a haldoklót ágyára fekteté.</p>
				<p>- Utána! utána! - hörgött Macskaházy - irományaim...</p>
				<p>- Mily irományok? - kérdé a szakács, a beteget egy kissé felemelve.</p>
				<p>- Tengelyi - mondá Macskaházy végerejét összeszedve; a többi, mit hihetőképp
                  mondani akart, nem vala érthető, ajkai mozogtak, de szavak helyett csak hörgés
                  vala hallható, mitől a jelenlevők borzadtak.</p>
				<p>E pillanatban egyszerre a folyosón a hajdú kiáltása hallatszott, ki, mint mondá, a
                  gyilkost megfogta... s mindjárt azután az üveges zsidót torkánál fogva a szobába
                  húzta. - Itt van mondá nem kis megelégedéssel -, a kályhában találtam.</p>
				<p>- Ah, alávaló! - kiáltott a szakács, a remegő zsidót az ágyhoz vonva. - Ugye,
                  teins uram - szólt Macskaházyhoz -, ez volt?</p>
				<p>Az ügyvéd fejét rázá, ajkai mozogtak, de nem vala érthető semmi.</p>
				<p>- De, teins uram, hisz nem is lehetne más! - mondá a szakács ismét - csak intsen
                  fejével... ugye, ő volt?</p>
				<p>Macskaházy ismét fejét rázá, megragadta a szakácsnak kezét, s ismét szólni
                  akart... hasztalan! Még egyszer felnyitá ajkait, - mintha lélegzetet keresne, s
                  vad kétségbeeséssel tekintve maga körül, visszadőlt vánkosára... és meghalt.</p>
				<p>- Csak tudnám, mit akart mondani - szólt a szakács, miután a halott betakartatott,
                  s az üveges zsidó, minden esküvéseinek dacára, melyekkel ártatlanságát bizonyítá,
                  erősen megkötözve a pincébe záratott. - Mikor a zsidót mutattam neki s kérdeztem:
                  nem ez ölte-e meg? szörnyen rázta fejét... s mégis éltemet teszem rá, ezt nem
                  követte el senki más, mint e semmirevaló üveges.</p>
				<p>- Mikor még szólni tudott - mondá a szakácsné, szemeit törülve, nem mintha
                  Macskaházy halálát bánná, de mert felfogása szerint, fejérszemélynek ily
                  alkalomnál úgy illik -, a fiskális úr Tengelyit nevezte.</p>
				<p>- Ne szóljon az ifjasszony ily bolondokat - válaszolt a szakács -, Tengelyi
                  uramról ilyent csak gondolni!</p>
				<p>- Már én nem tudom - vágott szavába amaz, ki szóvitára alkalmat találva
                  tökéletesen megvigasztalva érzé magát -, de a fiskális úr, mikor kérdeztük, ki a
                  gyilkos? csak mégis Tengelyit nevezte, ugyebár? - mondá a többiekhez fordulva, kik
                  mind szavainak valóságát bizonyíták. - És mikor azután már szólni nem tudott, én
                  jól vigyáztam ajkaira, azok éppen úgy mozogtak, mintha Tengelyit, mindig csak
                  Tengelyit akarna mondani. Mikor boldogult férjem... isten nyugtassa meg!...
                  vízibetegségben halálos ágyán feküdt, három napig nem tudott szólni; de én csak
                  ajkaira néztem, s mindent megértettem. Menj el, jöjj ide, adj vizet, amit csak
                  akart, én mindent megtettem... - és az asszony ismét törülni kezdé szemeit.</p>
				<p>- Csak a nótáriusra az ifjasszony nem fogja e gyilkosságot fogni akarni? - mondá a
                  szakács felindulva.</p>
				<p>- Isten mentsen ily alávalóságtól! Én nem mondok mást - válaszolt emez mindig
                  hevesebben -, mint hogy mikor a fiskálist kérdeztük: ki ölte meg? Tengelyit
                  nevezte, és azt oly tisztán s érthetően, hogy valamennyien hallottuk... s erre, ha
                  kell, megesküszöm.</p>
				<p>- Jól van, jól - mondá a szakács rosszkedvűen -, ki tudja, mit akart mondani?</p>
				<p>- Én nem tudom - folytatá az előbbi még mindig neheztelve -, csak azt mondom, hogy
                  a fiskális mindig Tengelyit nevezte... s ezt fogom mondani a végső ítéletig.</p>
				<p>- Majd a szolgabíró ki fogja sütni, azért jótállok - mondá a szakács -, s végre is
                  látni fogja mindenki, hogy nekem volt igazságom, s hogy a gyilkosságot a zsidónál
                  nem követte el senki más. De most zárjuk be a szobát, s küldjünk a szolgabíróért s
                  esküdt emberekért... Régi időből tudom, hogy ott, hol valami rablás vagy
                  gyilkosság követtetett el, semmihez nyúlni nem szabad.</p>
				<p>S ezzel valamennyien a szobából kimentek, hol a véres halott a sötétben magányosan
                  hagyatott.</p>
			</div>
			<div type="chapter">
				<head>29</head>
				<p>Azoknak megértésére, mik Macskaházy meggyilkoltatása után történtek, még egyszer
                  azon este eseményeihez kell visszatérnünk, melyen a szerencsétlen ügyészt Tengelyi
                  házában utolszor láttuk. A jegyző családja, melyhez most Ákos is tartozott,
                  Vándoryval, ki évek óta majdnem minden estét e házban töltött, barátságos
                  beszélgetés közt ült együtt Erzsébet szobájában, míg Tengelyi maga a másikban
                  leveleket írt.</p>
				<p>Írás között a jegyző figyelmét gyenge kocogás vonta magára, mely ablakán
                  hallatszott. Felnézett, s miután senkit nem látott, tovább folytatá munkáját;
                  miután azonban e nesz még kétszer ismételtetett, felkelt, s felnyitá ablakát...
                  Ismét nem látva senkit, türelmetlenül kérdezé, ki által háborgattatik? s már be
                  akará zárni ablakát, midőn egy kis levélke dobatott a szobába s léptek
                  hallatszottak, melyekkel valaki a fal mellett, anélkül, hogy láttatnék, vagy
                  szólna, a sötétben távozott.</p>
				<p>- Mi lehet ez? - szólt a jegyző, midőn ablakát betéve, a levélkét a földről
                  felvevé, s vele asztalához ment - talán csak nem fenyegetés? Mióta itt lakom, nem
                  volt eset... s sem én, sem a község bosszúra okot nem adtunk...</p>
				<p>A levélke, melynek a jegyző mindenekelőtt külsejét vizsgálá meg, goromba papírra
                  volt írva, mint összedörzsölt állapotjából gyanítani lehetett, olyanra, mely már
                  több szolgálatot látott... pecsétnyomó helyett krajcár használtatott... a felírás
                  nemzetes Tengelyi nótárius uramhoz szólt... s a jegyző, midőn a pecsétet feltöré,
                  nem kis meglepetésére, ezeket olvasá:</p>
				<p>Én a nemzetes úrnak örök háladatossággal tartozom. Az emberek
                     azt mondják, hogy az írásokat én raboltam el házából, de alávaló gazság
                     ilyeneket mondani... A rabló az üveges zsidó volt, kit a viceispán fiskálisa
                     bírt rá... én csak a zsidótól vettem el; de mindezt hosszú elbeszélni. Jőjön a
                     nemzetes úr ma éjjel a nagy nyárfához, mely mindjárt a rév mellett áll, nem
                     elébb, mint tizenegy órakor... éjfélig az írásokat mind a kezébe visszahozom,
                     ha életembe kerülne is... hisz a nemzetes úr tulajdon házában tartotta
                     feleségemet s gyermekeimet. Az istenért, jőjön bizonyosan... Ne féljen tőlem,
                     habár zsivány vagyok is, életemet adnám nótárius úr egész háznépeért... és ha
                     ma nem jő, nem tudom, kinek adjam az írásokat... még éjjel át kell mennem a
                     Tiszán, a faluba jőni nem merek. Azután még azt is instálom minden
                     alázatossággal, ne szóljon senkinek az egész dologról, és csak maga jőjön.
                     Fejemre vérpénzt tett a vármegye... ha tudják, hogy itt járok, halál fia
                     vagyok. Egészen a nemzetes úr kezébe adom magamat</p>
				<p>Viola</p>
				<p>E sorok, melyeknek átolvasása a gyakorlatlan kéz s itt-ott rendkívüli ortográfia
                  miatt Tengelyinek némi fáradságába került, a becsületes jegyzőt nem kis
                  nyugtalanságba hozák. Mit tegyen? ha a zsivány meghívását nem követi, az irományok
                  hihetőképp örökre elvesznek. Viola, ha egyszer a megyét elhagyta, őrizkedni fog
                  attól, hogy visszatérjen, s inkább eldobja e reá nézve haszontalan papírokat, csak
                  hogy bűnjelekül ne használtathassanak ellene; és ha elmegy - ha ő, egyike azoknak,
                  kiket a törvény fenntartása leginkább illet, zsivánnyal titkon összejő, anélkül,
                  hogy arról jelentést tenne... mily világot vethet ez reá, miután már az is, hogy
                  Viola feleségét s gyermekeit házába felvevé, ellenségei által azon vádra
                  használtatott, hogy gonosztevőkkel cimboraságban áll. Másnak talán az jutott volna
                  eszébe, hogy hivatalos kötelességeit saját érdekével úgy egyesítheti, ha ahelyett,
                  hogy maga menne, a találkozás helyére több embert visz magával, s a zsiványt
                  elfogatván, egyszersmind a nála talált irományokat magához veszi. E gondolat
                  azonban nem fért jelleméhez, s ha a világ boldogsága ígértetett volna díjul... ő
                  erre képtelen vala. Előtte csak a két fentebbi lehetőség állt, s kötelességének
                  érzete s az apai szeretet között habozva a legnagyobb felgerjedésben járt fel s
                  alá szobájában, majd arra, hogy a zsivány meghívását követni fogja, majd az
                  ellenkezőre határozva magát; s midőn Erzsébet a szobába jött, hogy őt a vacsorához
                  hívja, mind ő, mind a többiek nem csudálkozhattak eléggé nyugtalanságán, mely még
                  a cselédeknek s Liptáknénak is feltűnt. A levélkéről, melyet, hogy más kézbe ne
                  jőjön, elégetett, senki mit sem tudott. Ha Erzsébet, vagy más valaki, a
                  mellékszobában hallotta volna is, hogy Tengelyinél kocogtak, s hogy ablakát
                  felnyitá: a kisbírák néha tízszer eljöttek napjában, s anélkül, hogy a házba
                  lépnének, ablakánál kérdeztek egyet-mást, s így a dolog közönségesebb vala,
                  semhogy valakinek feltűnhetett, s Tengelyinek rossz kedve egészen a Macskaházy
                  által okozott bosszúságnak tulajdoníttatott.</p>
				<p>Vacsora végével Vándory Ákossal elment, Tengelyi pedig nejének s gyermekeinek jó
                  éjszakát kívánva, azon ürügy alatt, hogy még írnia kell, szobájába zárkózott, s
                  miután helyzetét még egyszer átgondolá, arra határozta magát, hogy a zsiványt fel
                  fogja keresni. “Viola ittlétéről jelentést nem tehetek semmi esetre - így gondolá
                  magában -, ily alávalóságot nem kívánhat senki tőlem!... s ugyan miben sérteném
                  meg hivatalos kötelességemet, ha gyermekeim kedvéért jogaim visszaszerzésére
                  mindent elkövetek?! Ha irományaim csakugyan nála vannak, annyival jobb; ha nem,
                  legalább azon szemrehányástól mentem meg magamat, hogy valamit elmulasztottam, mi
                  által sajátomhoz juthattam volna. Hogy e lépésem valaki által megtudassék, arra
                  nincs valószínűség... s végre mitől féljek, ha lelkiismeretem semmivel nem
                  vádol?”</p>
				<p>Már tizenegyhez közelgett, midőn a jegyző ily gondolatok között házát halkan
                  elhagyá, s kertjén keresztül a Tisza partjához ért. - Esős novemberi éj vala, az
                  égen nem látszott egy csillag sem, a tájon setétség terült el, s Tengelyinek egész
                  táj ismeretére vala szüksége, hogy a keskeny úton, mely kertek között a mezőre
                  vezetett, tovább ballagva, árokba ne essék. A faluban mindenki régen aludt, s
                  Tengelyi anélkül, hogy valakivel találkoznék, ért a helyre, mely neki Viola által
                  kijelöltetett.</p>
				<p>Nyárban e hely a tiszaréti határ egyik legkellemesebbike vala. Az óriási nyárfa
                  messze elterjedő árnyéka alatt egy kis pázsitos hely terült el, melynek füve, a
                  nap sugaraitól megőrizve, mindig szépen zöldellt, ha a júliusi forróság az egész
                  határt már kopárrá égette is. E helyet három oldalról sűrű bokrok s néhány
                  alacsonyabb fa, a negyedikről a Tisza nyugodt tükre környezé, melyre a nagy fának
                  egyes ágai kinyúltak. Tengelyi sok órát töltött e fa alatt barátjával, ki ily
                  alkalommal nemegyszer mondá, hogy szebb helyet a Tisza hosszú mentében csakugyan
                  nem találhatni, s hogy ha a törökdomb nem lenne is, e fa maga Tiszarétet már a
                  kellemes lakhelyek sorába állítná.</p>
				<p>Most e hely szomorú- s elhagyottnak látszott, a fa alatti tért száraz levelek
                  takarták. Fenn a lombtalan ágak között süvöltve zúgott át az éjszaki szél, míg a
                  Tisza habokat vetve csapdosá a sötét partot.</p>
				<p>A jegyző, bundájába burkolva, nyugtalanul járt fel s alá, időről időre, ha a
                  bokrokban valami nesz hallatszott, megállva, s midőn magát meggyőzé, hogy senki
                  sem jő, ismét tovább folytatva kedvtelen sétálását, vagy a révészházhoz fordítva
                  szemét, mely tőle csak mintegy kétszáz lépésnyire lehetett, s melynek ajtaján a
                  konyhában még égő tűz kis fénykört terjeszte el.</p>
				<p>Majdnem egy félóra múlt így, s Tengelyi már hinni kezdé, hogy Viola megbánta, vagy
                  nem teljesítheti feltételét, midőn azoknak kiáltásai, kik a zsiványt Macskaházy
                  meggyilkolása után űzőbe vevék, hozzá jutottak.</p>
				<p>Tengelyi embereket hallva, kik gyilkost, rablót kiáltva hozzá közelítének, s
                  meggyőződve, hogy Viola valahogy megismertetett s űzőbe vétetett, nehogy e gyanús
                  helyen találtassék, sebes léptekkel visszavonult a falu felé.</p>
				<p>Kevés perccel, miután Tengelyi e helyet elhagyá, egy csomó írást kezébe tartva
                  Viola tört keresztül a bokrokon. A zsivány egy pillanatig megállt, s
                  körültekintett; miután látá, hogy a jegyző nincs többé itt, s hátul a bokrokhoz
                  közel üldözőinek kiáltásait hallá, egy, a parton álló kis sajkába veté magát, s
                  erős lökéssel eltávozva a parttól, evezni kezdett.</p>
				<p>- Itt van! itt kell lennie! - kiáltott a kocsis, ki, noha lámpása elaludt, a
                  zsiványt idáig soha szeme elől el nem veszté. Társai, kik szinte így valának
                  meggyőződve, iszonyú lármával keresték a gonosztevőt a bokrok között, úgyhogy a
                  mindig tovább távozó evező ütései nem vétettek általok észre, s a zajra a révész
                  két fiával kunyhójából a fához sietett.</p>
				<p>- Mi a baj, Ferkó? - kiáltott a révész, midőn az égő darab fa világításánál,
                  melyet szövétnekként magával hozott, az uraság kocsisára ismert -, talán ellopták
                  lovadat?</p>
				<p>- Nem, nem! - mondá emez, lámpását meggyújtva - megölték fiskálisunkat; mi idáig
                  kergettük a gyilkost, s itt a bokrok alatt tűnt el. Csak éppen most láttam... itt
                  kell lennie; segítsen kend keresni.</p>
				<p>- Mi a manó! - válaszolt a révész elbámulva - a fiskálist megölték?... No, nem
                  nagy kár érte, de ha kendtek a gyilkost keresik s azt csakugyan idáig kergették,
                  az nincs többé itt... éppen most, mielőtt kendtek jöttek, hallottam valakit innen
                  sebesen a falu felé menni; ugye, Andris, te is hallottad?</p>
				<p>- Az lesz, bizonyosan az, csak utána! - kiáltott a kocsis, nem is várva a fiúnak
                  feleletét, s követve a többiektől, a falu felé sietett ugyanazon úton, melyen
                  Tengelyi csak imént ment hazafelé.</p>
				<p>- Szemlátomást meglátszik, hogy erre ment - szólt a révész, csak hogy sietésöket
                  mérsékelje, figyelmöket az útra irányozá. - Ni, még a nyomokat is meglátni... ez
                  mind friss nyom... még a víz is meglátszik, amint minden lépésnél
                  körülfeccsent.</p>
				<p>- És ez mi itt? - mondá a kocsis lehajolva s valamit a földről felvéve. - Bot,
                  éspedig úrias bot, rézcsákánnyal... ezt talán most lopta s itt vesztette... Csak
                  utána! e nyomon tovább; bizonyosan a kertek között bújt el. - S az egész csapat a
                  kocsis után, ki lámpájával mindig a nyomot követé, a jegyzőkert kerítéséhez
                  ért.</p>
				<p>- Mi az ördög! - szólt a kocsis, ki a kerítés ajtajánál pár lépéssel tovább menve,
                  egyszerre lámpásával megállt - itt nem látni több nyomot!</p>
				<p>A többiek, kezéből kivéve a lámpást, szinte megnézték az utat, A friss nyom,
                  melyet eddig követtek, eltűnt. - Szemlátomást nem látni semmi nyomot! - mondá a
                  révész - csak talán a föld nem nyelte el? ott hátul a kerítés ajtajánál még
                  láttam.</p>
				<p>- Talán a kerítés megé bújt - szólt a kocsis egy kissé gondolkozva -; maradjanak
                  kendtek itt; én átmászok s megnézem... hátha itt találjuk...</p>
				<p>- Hagyja el kend, még főbe ütik - mondá a révész, Ferkót visszatartóztatva, ki már
                  félig átmászott, s kit egy a többiek közül követni akart -, mi közünk van ahhoz,
                  hogy a fiskálist megölték?... Bár taval vitte volna el az ördög, nem kellene most
                  százötven forintot fizetnem esztendőnként. - De a kocsis, kit bizonyosan nem
                  Macskaházynak szeretete bírt arra, hogy gyilkosát üldözze, anélkül, hogy ez
                  ildomos tanácsra hallgatna, a legnagyobb figyelemmel végigment a kerítésen, s azon
                  meggyőződéssel tért vissza, hogy a gonosztevőnek nyoma elveszett. Már ismét vissza
                  akara menni, midőn a révész egyik fia, aki addig az ajtó mellett állt, észrevevé,
                  hogy a kertnek a házhoz vezető útján szinte nyomok látszanak. A kocsis lámpásával
                  odafutott, a többiek, kik azalatt az ajtót megpróbálva, azt nyitva találák, szinte
                  bementek, s mindenki világosan látá a nyomot, melyet eddig követtek, s mely
                  egyenesen a házhoz vezetett.</p>
				<p>- A nótárius házában van... ott van talán a fészer alatt - mondá a kocsis, ki,
                  mint minden ember, ha valami után erősen fáradott, bár az reá nézve tökéletesen
                  közönyös legyen, most mindent inkább tűrt volna, mint hogy egész fáradságát
                  meghiúsulva lássa -, jerünk be, ott megtaláljuk.</p>
				<p>- Már hová gondol kend! - szólt a révész a már indulót visszatartva - nótárius
                  uram házánál a zsiványt csak nem fogja keresni?</p>
				<p>- És miért nem? - válaszolt a másik - nem tudja-e, hogy e háznál már több zsivány
                  is megfordult? úrfinkat is itt lőtték meg.</p>
				<p>- De kend szemlátomást elfelejti, hogy Tengelyi uram háza nemes kúria - mondá a
                  másik.</p>
				<p>- Bánom is én! - szólt az előbbi tovább menve - mikor Violát kerestük, akkor is
                  feldúltuk a házat, pedig maga a szolgabíró vezetett.</p>
				<p>- Igen, de azok urak voltak - mondá a révész -, minket ebrúdon dobnak ki.</p>
				<p>- Majd meglátjuk!... én a nagyságos asszony libériás kocsisa vagyok, s szeretném
                  látni, mily nótárius dobna engem ki házából. - S ezzel Ferkó, anélkül, hogy magát
                  többé feltartatná, két társával, ki vele a kastélyból jött, egyenesen az udvarba
                  ment, míg a révész fiaival, valamit mormogva fogai között, miként nem ártana, ha e
                  büszke cselédeket egyszer jól megvernék, hátrább maradt.</p>
				<p>De bármi nagy volt is a kocsis bátorsága, midőn Tengelyi, ki csak imént jött haza,
                  s még le sem vetkezett, a zajra, melyet hallott, egyszerre szobájából az udvarra
                  lépett, s erős hanggal kérdezé: mit akarnak itt? Ferkó meghökkenve, első
                  pillanatban szótalanul állt, s csak később mondhatá el, hogy Macskaházyt megölték,
                  s hogy gyilkosának nyomait követve jöttek idáig.</p>
				<p>Nem fogom leírni az érzeményt, mely a jegyző keblét e pillanatban eltölté... Viola
                  levelére emlékezve nem lehete kétségben, hogy az ügyész e szerencsétlen által
                  gyilkoltatott meg, valószínűleg azért, hogy az irományokat tőle elvegye... s
                  Tengelyi borzadott e gondolatnál, hogy a gyilkosságnak, habár tudatlanul, ő vala
                  indoka. A kocsis s társai, minden míveletlenségök mellett, észrevevék a hatást,
                  melyet e hír Tengelyire tett, s bámulva néztek egymásra, míg a jegyző, kinek
                  kezében a gyertya reszketett, miután magán erőt vett, egyes kérdéseket tett a
                  gyilkosság elkövetésének módjáról s idejéről.</p>
				<p>- Utána jöttünk - mondá a kocsis, majd Tengelyinek bokáig sáros csizmáit nézve,
                  majd társaihoz fordulva, a legnagyobb zavarban -, a Tisza partjáig előttem
                  szaladt, világosan láttam... onnan nyomán jövünk.</p>
				<p>- Azaz, követem alássan - mondá a révész -, hogy szemlátomást nyomon jöttünk, az
                  olyan igaz, mint hogy itt vagyok; de hogy éppen a zsivány nyoma volt-e? azt biz én
                  nem tudom... és én a többieknek itt mondtam is, hogy ne jőjenek be, mert tudom,
                  hogy a ház kúria, de...</p>
				<p>- Kend bolond! - mondá Tengelyi a legnagyobb felgerjedésben - ha azt hiszik, hogy
                  a gyilkos házamban van, kutassanak fel mindent, hogy egy hely ne maradjon
                  vizsgálat nélkül.</p>
				<p>A lármára lassanként a ház többi lakói is felkeltek. Erzsébet Vilmával sietve
                  felöltöztek, s Tengelyi lámpással elöl, szobáról szobára, a padra s istállóba ment
                  el követőivel, míg valamennyien meggyőződtek, hogy semmi idegen a háznál nincs...
                  Tengelyihez azalatt a bíró jött, hogy őt a kastélyba hívja, s a jegyző a
                  többiekkel elment.</p>
				<p>- Látta kend - szólt a kocsis, ki a révésszel hátrább maradt, s a többieket követé
                  -, miként reszketett a nótárius, mikor hallotta, hogy a fiskálist megölték?</p>
				<p>- Hát hogyne láttam volna! - mondá emez - hisz csak van szemem!</p>
				<p>- És azután csizmája bokáig sáros volt - folytatá az előbbi.</p>
				<p>- Nagy csuda, ily időben! - válaszolt a révész, bámulva Ferkó furcsa
                  beszédeit.</p>
				<p>- Bizonyisten, ha nem ismerném a nótáriust tíz esztendő óta, én...</p>
				<p>- Talán csak nem hiszi, hogy a fiskálist ez ölte meg? - vágott szavába az előbbi,
                  megállva.</p>
				<p>- Én bizony, mert a házban mást nem találtunk, azt hinném, bátyám - mondá a kocsis
                  halkan társához.</p>
				<p>- Megbolondult-e kend? - kérdé a révész, s ezzel mindketten, gondolataikba
                  mélyedve, szó nélkül mentek egymás mellett.</p>
			</div>
			<div type="chapter">
				<head>30</head>
				<p>Ha az emberek oly nagylelkűleg bánnának mindennel, amit bírnak, mint
                  gondolataikkal, való boldogság volna élni! Egyéb birtokunkra nézve abban
                  gyönyörködünk, hogy másokat belőle kizárunk, csak gondolatjait közli mindenki
                  szívesen, s ha valami eszébe jutott, nem nyugszik, míg elméje legújabb
                  gyümölcsében nem részesíté szomszédait. Történjék, sőt mondassék csak valami új, s
                  az emberek között azonnal gondolatcsere támad, a legigazságosabb csere a világon,
                  hol ritka ad mást, mint ócska dolgokat, s még ritkább kap mást, mint ócskákat
                  vissza. A boldogság, mely reánk mennyországban vár, úgy hisszük, nagy részben az
                  angyalok s üdvezültek énekében áll; e földön az emberek örömei természet szerint
                  egy fokkal alantabb keresendők, s kétségen kívül abban találhatók, hogy
                  beszélhetünk... Mint a méh minden virágból mézet: úgy az ember a legkellemetlenebb
                  tárgyból egy hosszú beszélgetés minden édességeit vonhatja ki, s pedig nemcsak
                  azon ritka, a természettől megáldott teremtések, kiknek az ég tulajdon
                  gondolatokat adott, hanem mindenikünk; mert hisz eszmék, mint a pénz, szaporodni
                  látszanak körözések által, s a zacskó inkább peng, ha felette tele nincs. Valamint
                  azon arany, melyet Krözus egykor a görög bölcsnek mutatott, valószínűleg el nem
                  veszett, hanem aranyokra verve, talán éppen, midőn ezeket írom, örömdobogó szívvel
                  olvastatik át, valamely tőzsér által: úgy van az eszméinkkel is. A gondolat, mely
                  ezeredek előtt egyben támadt, milliók által használtatott azóta; ezerek hivék
                  gazdagoknak magokat, ezerek hetvenkedtek birtokával, mert hisz a gondolat, mint a
                  pénz, azé, ki vele él. Ki nagy sommákat penget, az gazdagnak tartatik, habár
                  minden darab előtte ezer kezeken fordult volna meg. Van még egy hasonlat, mely a
                  pénz s beszéd között létezik, s mert véletlenül e tárgyra jöttem, miért ne mondjam
                  el?... Valamint azon országokban, hol arany s ezüst a földben terem, ritkán
                  találunk sok nemesércet forgásban, s áldott hazánkban papírral fizetünk, míg
                  Anglia s Franciaország aranyinkat méri: úgy van a gondolatokkal is... ki velök
                  élni akar, nem keresi fáradságosan, hanem felgyűjti, mit mások homlokuk
                  izzadságával napvilágra hoztak; mert hisz pénznél csak az, hogy legyen mit
                  kiadnunk: gondolatoknál, hogy legyen mit elmondanunk - képezi az egésznek becsét;
                  az eszmék újsága, sőt a tárgy kellemetlensége közönyös; maga a beszélgetés az, mi
                  élvet ad.</p>
				<p>Az emberi nem ezen természete mellett olvasóim nem bámulhatják, ha a tiszaréti
                  kastély lakóit Macskaházy meggyilkoltatása után nem találják oly levert
                  állapotban, mint azt első pillanatban talán gondolák. A borzadás, melyet az ügyvéd
                  halála okozott, megszűnt, s az esemény most csak a beszélgetésnek kimeríthetetlen
                  tárgya maradt, melyben a konyha tüze mellett az egész ház részt vett. Noha csaknem
                  az egész háznép mindjárt a gonosztett után majdnem egyszerre rohant Macskaházy
                  szobájába, mégis nem volt közöttük, kinek valami különös mondanivalója nem lett
                  volna, s reggelig, hol a társaság együtt maradt, a történet majdnem
                  annyiféleképpen adatott elé, mint Hannibalnak az Alpokon való átmenete... mindenik
                  külön hipotézist állíta fel, melynek bebizonyítására egész erejét megfeszíté.</p>
				<p>Ezen előadások között a legnagyobb különbség a haldoklónak végszavai iránt
                  fejlődött ki. A szakácsné, a kulcsártól s mindenestől pártolva, esküvés mellett
                  azt állítá, hogy Macskaházy, mikor kérdeztetett, ki ölte meg? egyenesen ezen
                  kérdésre felelve nevezte Tengelyit. A szakács, kinek ily roppant hazugság
                  ellenében lehetetlen vala tisztán az igazságnál maradnia, s ki, mint vitatkozás
                  között sok becsületes ember, szükségesnek tartá az igazságnál még valamivel többet
                  mondani, szinte istent s annak minden szenteit hívá tanúbizonyságul arra, hogy az
                  ügyvéd csak azt mondta, hogy Tengelyi úrral szólni akar, mire nézve szinte a
                  konyhaszolgáló, az inas s egy pesztonka vele tökéletesen egyetértettek.
                  Tengelyire, ki még éjszaka a házhoz jött, s a szobát, melyben a gonosztett
                  elkövettetett, a bírák által bepecsételteté, az, hogy a haldoklónak utolsó szava
                  az ő neve volt, észrevehető hatást tett, s képzelhetni, hogy ez nem kissé nevelé a
                  viták élénkségét. Reggel végre a szolgabíró, kire az egész éjszakán át szakács s
                  szakácsné egyaránt hivatkoztak, eljött.</p>
				<p>- Megölték fiskálisunkat - mondá a szakács még azalatt, hogy Nyúzót kocsijából
                  kisegíté.</p>
				<p>- Szegény teins úr! - vága közbe a szakácsné - és utolsó szava...</p>
				<p>Itt a szakács nagy örömmel jelenté, hogy a gyilkos megfogatott.</p>
				<p>- Azt én fogtam - szólt a hajdú.</p>
				<p>- Igen, a kályhalyukban fogták - pótolá a pesztonka.</p>
				<p>- Nem fogták meg! - mondá hangosabban a szakácsné.</p>
				<p>- Az az üveges zsidó, akit a teins úr ismer - szólt közbe a szakács, ki mint a
                  legmagasabb rangú személy, különösen felhívatva érzé magát, hogy a szolgabírónak ő
                  adja a szükséges felvilágosításokat.</p>
				<p>- Csakhogy elszökött - szólalt fel Ferkó kocsis, ki most szinte előre tolakodott
                  -, a Tiszáig kergettük, ott...</p>
				<p>- Lenn van a pincében - mondá a mindenes -, úgy megkötöztem kezét, lábát,
                  hogy...</p>
				<p>- Igen, teins uram - folytatá a kocsis -, úgy szaladt, nem tudtuk elérni; mikor a
                  bokrokhoz jött...</p>
				<p>- Az ajtó maga rendjében be van pecsételve, a zsidót bezárattam... - mondá a
                  szakács méltósággal.</p>
				<p>- Nem volt biz az zsidó soha életében - vágott szavába a szakácsné.</p>
				<p>- De bizony a zsidó volt! - kiáltott a szakács, pesztonka a konyhaszolgáló
                  egyszerre.</p>
				<p>- Hát ha zsidó volt - kiáltott a szakácsné -, a teins fiskális úr minek rázta
                  fejét így ne? - s ezzel a szakácsné fejét irtózatosan rázni kezdé, míg a többiek,
                  azt, hogy a zsidó volt, s hogy nem volt zsidó, kiáltozák egymás ellenében.</p>
				<p>- Megbolondultak-e valamennyien? - harsogott végre szolgabíró hatalmas szavával a
                  lárma között - az ember tulajdon szavát nem hallhatja e fecsegés között.</p>
				<p>Mind hallgattak, csak a szakácsné rázá még mindig fejét, azt súgva az esküdtnek
                  fülébe, kihez közel állt s kiben türelmesb hallgatót remélt, hogy a fiskális úr,
                  miután megölték s a zsidót látta, éppen így tett.</p>
				<p>- Édes szakács úr - szólt végre Nyúzó, ez érdemdús férfihoz fordulva, szelídebb
                  hangon -, nem kaphatnánk-e früstököt? szörnyen megfáztunk. - Mire a megszólított
                  arra kérve a teins urakat, hogy addig csak az ő jól fűtött szobájába menjenek,
                  rövid idő múlva a reggelire szükséges sligovicát s kenyeret hozá, csak addig, míg
                  a kávé, vagy más, amit parancsolnának, elkészül.</p>
				<p>Míg a szakácsné panaszkodva, hogy ki sem is hallgatják, rosszkedvűen szobájába
                  ment, s a kávécsinálást a pesztonkának engedé által, addig a szakács a főbírót
                  egészen akképp értesíté a történtekről, mint azokat magának képzelte. Szerinte
                  Macskaházy minden kérdésen kívül a zsidó által öletett meg, ki mihelyt a tettet
                  elkövette s embereket hallott, még mielőtt valamit elrabolhatott volna, a
                  kályhalyukba menté magát, honnan a hajdú által kihúzatott. - Ha az embernek a
                  gyilkosságról csak egy kis fogalma van - folytatá a szakács előadását -, világosan
                  látja, hogy nem is lehet más. Minden gyilkos, ha tetten kapják, elbújik hordó vagy
                  deszka alá, vagy valami kályhalyukba, százszor olvastam ily históriákat; de az a
                  szakácsné nem tud semmit, és azután disputál.</p>
				<p>- Persze, szakács úrnak igazsága van - mondá Nyúzó, miután második poharát kiitta,
                  s gondolataiba mélyedve véletlenül harmadikat töltött magának. - A dolog világos,
                  kár is minden nyomozás.</p>
				<p>- De nem mondtam-e én mindjárt? - szólt az esküdt a legnagyobb önmegelégedés
                  kifejezésével integetve fejével.</p>
				<p>- Mit mondtál mindjárt, Bandi? - kérdé a főbíró, ki csak arra emlékezett, hogy
                  esküdtjét alig bírta felkölteni.</p>
				<p>- Hát azt mondtam - válaszolt a másik büszkén -, hogy ezt a gyilkosságot
                  bizonyosan valami oly semmirevaló gazember követte el.</p>
				<p>- Igazság, Bandi mindjárt mondta ezt - szólt a főbíró -, én nem gondoltam volna,
                  hogy ez a zsidó ilyenre vetemedék; szegény Macskaházy, áldott jó ember volt!</p>
				<p>- És még minap hogy tarokkozott - mondá elérzékenyedve Kenyházy -, kétszer húzta
                  be a zsidó... Zátonyinak öt tarokkal elfogta ultimóját... és most az a zsidó!</p>
				<p>- De a zsidó mindent tagad - szólt, midőn az éppen behozott kávét, vagy mi annak
                  neveztetett, vendégei elébe helyezé a szakács -, hacsak a teins úrnak nem
                  sikerül.</p>
				<p>- Nem sikerül? - kérdé Nyúzó, bosszús tekintetet vetve a szakácsra, hogy ily
                  valamit csak gondolni mert - egy haszontalan zsidónál, s nem sikerül! Húsz
                  esztendeig szolgálom a vármegyét, s még mindent kisütöttem, amit csak akartam.</p>
				<p>- Hisz az egész világ tudja ezt - mentegetődzött a szakács -, mindenki irigyli
                  járásunkat, hogy a teins urat bírjuk; de ezek a zsidók néha szörnyű makacsok.</p>
				<p>- Ha szólni nem akar - mondá Nyúzó, félretaszítva kiivott findzsáját -, majd
                  kiált.</p>
				<p>- Elöl Pali, hátul a hajdú - mondá megelégedett mosollyal az esküdt -, én meg az
                  asztal mellett tentával s papirossal. No, majd lát valamit, szakács úr, fogadom,
                  ilyent még nem látott. Ha mi valakit körülfogunk, az nem tagad sokáig, azért
                  jótállok.</p>
				<p>A kávézás, melyre a két tisztviselő inkább csak azért határozta el magát, hogy
                  mívelt embernek tartassék, ezalatt be vala végezve. Kenyházy bámulva, mint ily
                  alkalomkor mindig az emberek balgatagságán, kik Magyarországban, hol a legjobb bor
                  s pálinka terem, a kávéra vetemedtek, egy pohár sligovicával mosá le a kellemetlen
                  italnak emlékét. Nyúzó meggyújtá az ivás közt félretett pipáját, s miután torkát
                  köszörülve a szobában egypárszor fel s alá járt, a szakácsnak tudtára adá, hogy a
                  rabot felhozathatja, s hogy a hajdú készen legyen. Mire emez, ki már úgyis alig
                  mérsékelheté kíváncsiságát, azonnal elment, s Kenyházy jókedvűen, mert egypár ív
                  konyhapapírt talált az almáriumon, melyre az önkéntes vallomást felírhatta;
                  anélkül, hogy a megyének beszámolandó papirost fogyasztaná, pennákat vágva készült
                  munkájához.</p>
				<p>Olvasóim ismerik a módot, mellyel Nyúzó az elébe állított gyanús személyekkel
                  bánni szokott, s azért ne várják, hogy az üveges zsidónak vallatását hosszasan
                  előadjam. Igaz; vannak, kik azt hiszik, hogy bánásmódunkat mindig azon egyedek
                  jelleméhez kell alkalmaznunk, kikkel dolgunk van; de ezen általánosnak látszó elv
                  többnyire csak oly személyek irányában alkalmaztatik, kiknél bánásmódunkat
                  később megbánhatnók... alsóbbakra nézve majdnem mindenki bánásmódját
                  Prokrustes-ágynak tekinti, melyet mindenkire egyenlően alkalmaz. Ha az egyed, ki
                  kezei közé akadt, nem illik belé, annyival rosszabb neki, húzni, vonni fogja, vagy
                  összetörni, míg beléillesztheti... mit bánja ő, hogy tetszik neki? s Nyúzó ezen
                  többség közé tartozott. A főbíró egyike vala azon embereknek, kiknek a természet,
                  úgy látszik, kötelességül tevé, hogy azzal, kivel éppen szólnak, mindig
                  paralelvonalt képezzenek; ha ez fejét felemeli és hátraveti magát: meghajlanak; ha
                  a másik hajlik meg: felemelik fejöket s hátra görbülnek méltóságuk érzetében. Ily
                  jellemek, melyeknek magyarázatára e geometriai formánál jobb módot nem ismerek,
                  hazánkban nem ritkák, s olvasóim talán ismerőseik között is fognak találni
                  olyakat, kikre jellemzésem illik; én részemről fájdalom! sokra akadtam, kinek
                  emberekkel való bánását jóváhagyni csak akkor lehetne, ha az alsóbbak iránt
                  mutatott büszkeség pótlékául azon kutyaalázatosságot fogadjuk el, mellyel
                  felsőbbek iránt mindig viseltetnek. Ha azon tiszteletet, melyből egy résznek
                  kelleténél többet, a másiknak kevesebbet adtak, összeszámítjuk, s az egész
                  mennyiséget az egyesek közt újra felosztjuk, talán kisülne, hogy mindenkinek
                  megadták a magáét. - Nyúzótól az üveges zsidó más bánásmódot, mint melyet Peti
                  cigány a törökdombon tapasztalt, nem várhata; sőt sorsa nehezebb vala, amennyiben
                  senki jelen nem volt, ki pártját foghatá; és mind Kenyházy, mind a szakács, ki a
                  zsidókat utálá, mindent elkövettek, hogy a főbírót még inkább felgerjesszék
                  szerencsétlen vádlottja ellen. A zsidó azonban, noha minden kérdés úgy
                  intéztetett, hogy feleletét mintegy magában foglalá, a gyilkosságot állandóan
                  tagadta.</p>
				<p>Nyúzó nem osztá a zsidók iránti előítéletet. Ellenszenve semmi esetre nem ment
                  annyira, mint a szakács, ki oly nép iránt, mely hurkát s kolbászokat megvet,
                  sódartól undorodással elfordul, s kocsonyáról hallani sem akar, természetesen
                  semmi rokonszenvet nem érezhetett; sőt voltak, kik a főbírónak az úr választott
                  népe iránt részrehajlást hánytak szemére, s azt állíták, hogy előtte zsidó ellen
                  pert nyerni majdnem éppoly nehéz, mint? (elfelejtém hamarjában, mily vármegyében).
                  De mindennek megvannak határai, s ha a főbíró a zsidó népnek gazdagabb részét
                  korunk felvilágosodott szempontjából tekinté is, ebből nem következik, hogy
                  ugyanezen elvek szerint járjon el oly egyed irányában, ki, mint az üveges - egész
                  töredékeny vagyonát hátán hordá, s drágakövet az egy gyémánton kívül, mellyel
                  tábláit vágja, nem bírt. Az emancipáció, tagadni nem lehet, hazánkban nagy
                  lépéseket tesz. A zsidók - mert magukat egyenesen nem emancipálhatják - lassanként
                  mindenféle kötelezvények által a keresztényeket kezdik mancipálni, s ez, mint
                  tudva van, eredményre nézve egyre megy. A zsidóság hazánkban e pillanatban oly
                  hegyhez hasonló, melynek alja még sötét homályban áll, de melynek aranyozott
                  csúcsára nézve a nap már feljött... s ha az üveges népének ezen részéhez tartozik,
                  bizonyosan más volna helyzete; - így, miután senkinek gyapját vagy gubicsát meg
                  nem veheté, sőt még a dohánykereskedésben sem vett részt, kedvezésekre számot nem
                  tarthatott, s bírája bizonyosan nem felejté el, hogy elődei üdvezítőnket keresztre
                  feszíték.</p>
				<p>A főbíró, miután vádlottján a vallatásnak minden nemét - a Kenyházy által említett
                  körülfogást is ide értve, melyhez a hajdú botjával felhívatott - megpróbálta, a
                  legnagyobb felindulásban jára fel a alá a szobában. - Farkasgúzsba köttetlek,
                  agyonveretlek, ha nem szólsz! - kiálta, midőn a szerencsétlent ismét mellbe löké,
                  s az remegve könyörgő hangon újra ártatlanságát bizonyítá.</p>
				<p>- Ártatlan! - kacagott a főbíró - s így néz ki az ártatlanság? - mire Kenyházy s a
                  szakács, a zsidóra fordítva szemeiket, szinte nevetni kezdének, míg Üveges Jancsi
                  egy szeméből nehéz könnyek gördültek le arcain. Meg kell vallani, a zsidó
                  külsejében nem vala semmi, mi őt arra jogosítá, hogy bárki által az ártatlanság
                  képének tartassék. Veres haja, mely a pincében, hol az egész éjt tölté,
                  megnedvesedett, s még mélyebben lógott le homlokába, mint máskor; ruhája s
                  szakálla még mocskosabb vala, mint közönségesen, s csúnya arcvonásait a fájdalom,
                  melyet kötéllel összeszorított kezei okoztak, még inkább elvadítá... gonosztevőt
                  nem lehetne másképp festeni... de a zsidó azért mindegyre hirdeté ártatlanságát. -
                  De kérem a tekintetes főszolgabíró urat - rimánkodott - és a tekintetes esküdt
                  urat és a szakács urat is, aki engem régen ismer...</p>
				<p>- Igen, hogy semmirevaló gazember vagy - szólt az utóbbi -, aki, valahányszor
                  valamit csináltattam, mindig megcsalt.</p>
				<p>- De kérem alássan, biz én nem csaltam meg senkit! - sóhajtott a másik - a
                  kastélyban az ablakoknak nagy táblái vannak, és az üveg igen drága, és én...</p>
				<p>- Megint másról locsogsz, akasztófáravaló! - kiáltott a főbíró - még egyszer
                  kérdezlek, utolszor, ha nem vallasz, meglátod, mi történik veled; miért ölted meg
                  a fiskális urat?</p>
				<p>- Nem öltem meg biz én - válaszolt sírva a kérdezett -, már miért öltem volna meg?
                  Macskaházy úr jó kegyes uram volt, ha ő élne, nem bánnának így velem!</p>
				<p>- Persze, ha nem ölted volna meg - vága szavába a főbíró.</p>
				<p>- Én nem öltem meg - folytatá a másik mindig zokogva -; mikor szakács úr engem
                  Macskaházy úrhoz vezetett s kérdezte: én öltem-e meg? a fiskális úr nem tudott
                  szólni, de mindegyre rázta fejét. Mondja szakács úr maga - szólt tovább ehhez
                  fordulva.</p>
				<p>- Az igaz - mondá emez -, mikor e gazembert az ágyhoz vezettem s a fiskális urat
                  kérdeztem: ez gyilkolta-e meg? ő fejét rázta; de ki tudja, mit értett alatta!
                  talán már magánkívül is volt.</p>
				<p>- Nem volt magánkívül - mondá a zsidó könyörgő hangon -, már hogy lett volna
                  magánkívül, mikor szakács úr kétszer kérdezte még, s az áldott szegény fiskális úr
                  mindig rázta fejét.</p>
				<p>- Alkalmasint ez lesz - szólt most Kenyházy -, miről a szakácsné, mikor jöttünk,
                  szüntelen fecsegett.</p>
				<p>- A szakácsné igen - folytatá a rab -, és az egész ház mind ott voltak, s látták,
                  hogy a fiskális úr fejét rázta; áldott ember! Nem is tett semmi mást, mihelyt a
                  szobába jöttem, hanem mindig rázta fejét.</p>
				<p>- Hívja be valaki azt a szakácsnét - szóla Nyúzó, ki most szinte ez asszony
                  különös magaviseletére s szüntelen fejrázására visszaemlékezett.</p>
				<p>- Bizony kár, ha a teins úr ezzel fárad - mondá a szakács -, fecseg, mint a kofa,
                  s végre mégis bizonyos hogy a fiskális urat csak az az átkozott zsidó ölte
                  meg.</p>
				<p>- Azt én is tudom - mondá Nyúzó méltósággal -, de a formákat minden vallomásnál
                  meg kell tartani -, s ezzel hajdúját elküldé a szakácsnéért.</p>
				<p>Katalin, vagy mint közönségesen neveztetni szokott, Kata asszony, mert mint ő maga
                  többször helyesen megjegyzé, szegény özvegynek senki nem adja meg a magáét, s még
                  nevét is megrövidítik, mintha csak konyhaszolgáló volna, míg természetes
                  ellensége, a szakács, benn a vallatásnál volt, párthíveivel, azaz a kulcsár- s
                  mindenessel folyvást a főbíró ostobaságáról beszélt, ki okos embert nem is kérdez.
                  A szakács bizonyosan tévedésbe fogja hozni... nincs árulkodóbb ember a világon! A
                  nagyságos asszonynál is minden izgágának ő oka, s most mindent a zsidóra fog
                  tolni, pedig a zsidó oly ártatlan, mint a ma született gyermek. Mikor Macskaházy
                  ágyához vezették... stb.</p>
				<p>Alig lépett be a hajdú főbírájának parancsával, hogy az ifjasszony mint tanú elébe
                  jőjön, midőn e panaszok helyett: a főbíró egyszerre fain emberré vált... s Kata,
                  egy kis tükördarab előtt, mely a konyhaablakon állt, helyreigazítva főkötőjét,
                  miután azon meggyőződését nyilvánítá a jelenlevők előtt: hogy most az igazság
                  bizonyosan ki fog sülni, a meghívást követve nem kevés bókkal jelent meg a
                  vizsgálók előtt.</p>
				<p>Kata, ki még soha mint tanú bíró előtt nem állt, első pillanatban meghökkent,
                  midőn tőle neve s élete módja, melyet úgy hivé, az egész világ tud, s főképp kora
                  kérdeztetett... A gúnyos mosoly, melyre a szakács ajkai vonultak, midőn magát alig
                  hallható hangon negyvenkét esztendősnek mondá... s még inkább az, hogy a főbíró
                  által mindjárt ezen előleges kérdések után arra intetett, hogy vallomására meg fog
                  eskettetni, s ha az igazságtól eltér - büntettetni: azon gondolatot támaszták
                  benne, hogy az egész csak az alávaló szakácsnak kabalája, ki őt bajba akarja
                  keverni... minek elkerülésére mindjárt ez intés után megjegyzé, hogy ami korát
                  illeti, ő keresztlevelét nem látva, semmi bizonyost nem mondhat, hogy azonban ami
                  saját meg győződését illeti, ő még sokkal fiatalabbnak tartja magát. A szakács s
                  esküdt felkacagtak, s Nyúzó mosolyogva kijelenté, hogy csak a többiekre nézve
                  mondjon igazat, saját korára nézve akár huszonnégyet mondhatott volna... minek oly
                  későni megtudását a szakácsné kétségen kívül sajnálta.</p>
				<p>Az ezt követő kérdések: - Ismerte-e Macskaházy urat? Mióta? Látta-e már a zsidót
                  életében? Mit tud felőle? stb. - a szakácsnét azon kellemetlen benyomásért, melyet
                  kikérdeztetése alatt első pillanatban érzett, bőven kármentesíték. Ő azoknak vala
                  egyike, kik istentől nyert szónoki tehetségeiket el nem ássák; Katalin asszony
                  beszélt reggeltől estig tisztán jószántából is... ki várhatna most rövid
                  feleleteket tőle, midőn neki talán életében először kötelességül tétetett, hogy
                  beszéljen, s a főbíró őt különösen arra inté, hogy előadásában semmit el ne
                  hagyjon. Katalin elmondott mindent, hol szolgált előbb, miként jött a házba, mi
                  történt azóta, mikor veszett először össze a szakáccsal, miként csalatott meg
                  ugyanezen zsidó által egy forint huszonnégy krajcárig, midőn múlt vásárkor
                  tizenkét réf kékkartont hozatott magának Debrecenből.</p>
				<p>A jó asszony a szó szoros értelmében nem hagyott el semmit; ha tudós
                  társaságunknak tagja volna - mire, ha mindazok, kik a nyelvet mívelik, e címre
                  alkalmasak, neki is nem kis hivatása van -, ez egy vallomás után parentációját
                  lehetne írni.</p>
				<p>Nyúzó rosszkedvűen jára fel s alá a szobában. Az esküdt, ki egy egész könyv
                  írására magában hivatást nem érzett, félretette pennáját; a szakács mosolyogva
                  néze majd az egyik- majd a másikra, mintha mondani akarná: nem volt-e igaza, midőn
                  előre mondta, hogy ez asszony kikérdezése haszontalan?</p>
				<p>- De végre - mondá a főbíró, nem mérsékelhetve többé türelmetlenségét - mit akar
                  az ifjasszony mindezzel? Gyóntatóatyának tart-e, vagy bolondjának, hogy egész
                  életét kezdetétől mostanig elmondja?</p>
				<p>- Követem alássan - szólt a szakácsné bámulva, hogy ily dolgok valakit nem
                  érdekelhetnek -, mikor a teins úr mondta hogy ne hagyjak el semmit.</p>
				<p>- Hogy ne hagyjon el semmit, mi a dologhoz tartozik - szakítá félbe Nyúzó a szólót
                  -, ezek voltak szavaim.</p>
				<p>- Igen - folytatá a másik -, de ha nevemért s állapotomért kérdeznek, s én azt
                  mondom, hogy özvegy vagyok, akkor csak férjemet is meg kell nevezni, és hogy
                  meddig éltünk egymással, s kérem alássan azt is, hogy jól éltünk, s mikor halt
                  meg, s mily betegségben, és...</p>
				<p>- Jól van, jól - vágott szavába a főbíró, belsőképp átkozva fecsegését -, de most
                  mondja meg, ha lehet röviden s egyedül e kérdésre felelve: igaz-e, hogy mikor ez
                  átkozott zsidót szakács úr a haldoklóhoz vezette, Macskaházy fejét rázta?</p>
				<p>- Igaz bizony - válaszolt a kérdezett, kihívó tekintetet vetve a szakácsra -,
                  persze, rázta fejét; és ha a teins úr még látta volna, miként rázta, mióta férjem
                  halálos ágyánál voltam szegény ember, isten nyugtassa, szakács volt...</p>
				<p>- Tudjuk, tudjuk - vága közbe a főbíró türelmetlenül -, és vízibetegségben halt
                  meg; de mondja meg, ifjasszony, most csak azt, vajon igaz-e, hogy szegény meghalt
                  barátom, midőn szakács úr másodszor is ugyane kérdést intézte hozzá, ismét rázta
                  fejét?</p>
				<p>- Igen, és a teins urak nem is hinnék - folytatá az előbbi -, miképpen rázta
                  fejét; amint mondom, éppen úgy, mint boldogult férjem, isten nyugossza, az utolsó
                  tizennégy nap és éjszaka mindig nála voltam...</p>
				<p>- Ki tudja, talán már magánkívül is volt - szólt közbe a szakács.</p>
				<p>- Kicsoda? férjem magánkívül? - mondá az előbbi - férjem magánál volt végső
                  pillanatáig, nem tudott már szólni, szegény ember, nem is értette senki, csak én
                  magam, de amit akart...</p>
				<p>- Ki szólt itt férjéről? - vága szavába Nyúzó - isten nyugtassa, neki is elég baja
                  lehetett a világon; csak az a kérdés: Macskaházy, mikor kérdezték s fejét rázta,
                  nem volt-e magánkívül?</p>
				<p>- Magánkívül? - kérdé a szakácsné -, követem alássan, azt csak oly bolond
                  mondhatná - a tekintet, melyet a szakácsra vetett, mutatá, kit ért -, aki az
                  embert, ha szólni nem tud, nem érti. Én férjemet, mikor a víz mellére jött s többé
                  nem beszélhetett, végső pillanatig megértettem. Oly szomorú édes szemeket csinált
                  rám, mintha csak úgy mondaná, mint máskor: édes galambom, köszönöm. De hogy a
                  fiskálishoz visszatérjek - tevé hozzá, szemeit törülve, midőn a főbíró
                  türelmetlenségét észrevevé - szegény hogy lett volna magánkívül, hiszen mikor
                  kérdezték, még szólt.</p>
				<p>- Szólt? és mit? - kérdé kíváncsian a főbíró.</p>
				<p>- Hát nem sokat, az igaz - válaszolt az asszony -, de világosan, mind, akik jelen
                  voltunk, hallottuk. Mikor szakács úr kérdezte: ki ölte meg? csak azt mondta...
                  Tengelyi; azután mindjárt rájött a hörgés.</p>
				<p>- Tengelyi?! - kiáltának a főbíró s esküdt elbámulva; majdnem egyszerre - ez
                  különös!</p>
				<p>- Miként is hallgatnak a teins urak ily haszontalan fecsegésre? - mondá a szakács
                  türelmetlenül - ez asszony, csakhogy szólhasson, halálos ítélet alá hozná tulajdon
                  apját.</p>
				<p>- Haszontalan fecsegés, amit én mondok?! - kiáltott a szakácsné. - Hát miért
                  kérdez engem a teins főbíró úr? s miért írja fel esküdt úr azt, amit mondtam? Ha a
                  teins főbíró úrnak terhére vagyok, nem bánom, én nem láttam, nem hallottam semmit:
                  ha nem kérdeznek, én bizonyosan nem szóltam volna senkinek.</p>
				<p>A főbíró alig juthatott szóhoz, hogy a szakácsot arra intse, miként a tanút ne
                  zavarja; s emezt újra kérdezé: - Tisztán emlékezik-e, hogy Macskaházy csakugyan
                  Tengelyit nevezte halála előtt?</p>
				<p>- Hogyne emlékezném! - folytatá emez félbeszakadt beszédjét - mikor a fiskális,
                  szegény tekintetes úr, csak oly tisztán szólt, mint mi most szólunk. Tengelyit
                  mondott, az egész ház ott volt, valamennyien hallották.</p>
				<p>- Azt nem is tagadja senki - szólt közbe a szakács, ki minden intés mellett nem
                  bírhatá magát hallgatásra -, a kérdés csak az, mikor nevezte Tengelyi urat? miért
                  nevezte? és itt én mondom...</p>
				<p>- Akkor nevezte, mikor a zsidót ágyához vezették, s azt kérdék tőle: ez ölte-e
                  meg? - vágott szavába a szakácsné, ki a régi vitát újra megkezdve, mindig inkább
                  nekilelkesedett. - Először fejét rázta, azután Tengelyit hítta, azután...</p>
				<p>- Nem úgy volt! - szakítá félbe a szakács a szólót - először nevezte Tengelyit,
                  azután csak később rázta fejét.</p>
				<p>- S én meg azt mondom, hogy először rázta fejét, azután nevezte Tengelyit -
                  kiáltott a másik -, mind azt fogják mondani.</p>
				<p>- S én az ellenkezőt mondom! - lármázott még hangosabban az előbbi - s aki nem úgy
                  vall, az hazudik, ha száz esküvést tesz is le reá.</p>
				<p>- Az egész házat felhíhatom tanúbizonyságul - szólt ismét a főbíróhoz fordulva,
                  lángoló arcokkal az asszony.</p>
				<p>- És én szinte felhíhatom tanúbizonyságul - válaszolt a szakács.</p>
				<p>- Az egésznek tisztába hozására - mondá végre a főbíró -, alig is leend más mód,
                  mint további tanúvallomások... - s míg a hajdú kiküldetett, hogy a háznép közül
                  azokat híja be, kik Macskaházy halálánál jelen voltak, a szakács és szakácsné
                  tovább veszekedtek. Nyúzó Kenyházyt figyelmezteté, hogy jegyezze fel különösen,
                  miként a szakácsné vallomása szerint Macskaházy, midőn halála előtt gyilkosa iránt
                  megkérdeztetett, Tengelyit nevezte.</p>
				<p>Ha a főbíró a többi tanúkat, kiket a hajdú a konyhában mind együtt talált, s kik
                  vele most a szobába jöttek, csakugyan azért rendelte maga elébe, hogy a kérdésben
                  levő pontot tisztába hozza, nem csalódott senki reménységében inkább, mint ő.
                  Kettő helyett, az igaz, hat tanú álla most előtte, de közöttök az igazságnak azon
                  szegény kritériumához sem juthatott, melyet a többségben keresünk, miután a
                  kulcsár és mindenes most is a szakácsnéval, a szolgáló s pesztonka a szakáccsal
                  tartva, egészen egyenlő voksokkal álltak egymás ellenében.</p>
				<p>- Végre - mondá a főbíró, miután e lármát egy ideig békességesen meghallgatá,
                  vállát vonítva -, a dolog tökéletesen mindegy. Elébb rázta-e fejét Macskaházy,
                  vagy később, ahhoz semmi közünk; fődolog csak az, hogy mikor kérdezték: ki ölte
                  meg? világosan a nótáriust nevezte, s erre nézve valamennyien megegyeznek. Ezt,
                  reménylem, feljegyezted? - szólt Kenyházyhoz fordulva, ki még tovább írva, fejével
                  intett.</p>
				<p>A vitatkozók bámulva néztek egymásra; a szakácsné, kinek nem az vala szándoka,
                  hogy Tengelyi ellen gyanút támasszon, s ki minden mellékgondolat nélkül egyedül
                  azon állítását akará bebizonyítani, hogy az ügyvéd csakugyan elébb rázta fejét s
                  később nevezte Tengelyit, most megijedve a főbíró szavain, elhallgatott; csak a
                  szakács tarta meg elég lelki nyugalmat, hogy Nyúzót figyelmetessé tegye, miként ő
                  ezen állításban soha meg nem egyezett, s most is azt mondja, hogy a haldokló
                  Tengelyit ugyan nevezte, de nem akkor, mikor gyilkosa iránt kérdeztetett.
                  Valamennyien helybenhagyólag integetének fejeikkel, főképp a szakácsné, ki mióta
                  szavainak következtetését látta, csaknem sírva mondá: hogy ő szegény özvegy, s a
                  nemzetes szakács úr bizonyosan jobban érti e dolgokat, hogy azonkívül a fiskális
                  úr véres mellét látva úgy megijedt, hogy nem is tudta, mi történik körülötte. A
                  főbíró azonban a szerencsétlen tanút, ki előbbi vallomását most minden módon
                  visszahúzni akarta, azon figyelmeztetéssel némítá el, miként mi mondva van, az az
                  esküdt által feljegyeztetett, s hogyha azokat, mik vallomásában Tengelyi ellen
                  gyanút támasztanak, visszavonja vagy módosítja, majd meg fogja látni, mi történik
                  vele azért, mert a bíróság előtt hazudni merészelt. Mire az asszony elrémülve a
                  kályhához vonult, s csak nehéz sóhajokban könnyíté keblét, nehogy ismét valamit
                  mondjon, mit később megbánna.</p>
				<p>- Én nem tudom - szólt azalatt a szakács, ki Tengelyinek egyik legfőbb tisztelője
                  levén, mindazon hódolat mellett, mellyel a főbíró hivatal iránt viseltetett, Nyúzó
                  utolsó szavain látszólag megindult -, mindabban, amit a teins úr eddig hallott, mi
                  ok volna a legkisebb gyanúra a nótárius ellen?</p>
				<p>- Mi ok? - szólt a főbíró megvető tekintetet vetve a szólóra - azt semmi esetre
                  sem szakács uram fogja megítélni; egyébiránt úgy hiszem, némi ok csak van, midőn
                  ez az asszony s még két tanú világosan állítják hogy Macskaházy haldokolva...
                  pedig a halál pillanatában adott tanúság annyit ér, mintha száz esküvel
                  erősíttetnék... Tengelyit mondta gyilkosának.</p>
				<p>- Én nem mondtam azt soha - sóhajta a szakácsné, midőn a kályhától ismét előre
                  jött -, én csak azt mondtam, hogy a fiskális elébb rázta fejét, azután szólt; soha
                  nem juthatott volna eszembe, hogy Tengelyi úr azáltal gyanúba jöhet.</p>
				<p>- Hiszen végre igaz - mondá a szakács elég szárazon, mert nemesember létére a
                  módot, melyen Nyúzó hozzá szólt, rossz néven vevé -, gyanúja lehet, akinek
                  tetszik, s az is igaz, hogy engem kérdezni nem fognak: csak azt gondolom, hol
                  gyilkosságról van szó, ily ember ellen, mint Tengelyi uram, minden bolond beszéd
                  után gyanakodni nem lehet.</p>
				<p>- De nem mondta-e szakács úr maga - kérdé éles hangján a főbíró -, hogy Macskaházy
                  a nótáriust nevezte?</p>
				<p>- És ez teljesen igaz - válaszolt a másik -, de éppen nem csudálatos, miután
                  Macskaházy úr Tengelyivel egész életén át összeköttetésekben volt. Sokan hiszik,
                  hogy a nótáriussal nem bánt úgy, mint kelletett volna; még tegnap is erősen
                  összeszólalkoztak... ki tudja, a fiskális utolsó pillanatban nem szállt-e
                  magába?</p>
				<p>- Ugyan úgy-e! hát még tegnap este erősen összeszólalkoztak? írd fel ezt is Bandi!
                  - mondá esküdtjéhez a főbíró. - Igazság! ők ketten egész éltökön át halálos
                  ellenségeskedésben voltak egymással. És hát azt mondja szakács úr, még tegnap este
                  erősen összevesztek?</p>
				<p>A szakács nem tagadhatta ennek valóságát: a többiek szinte bizonyíték ezen
                  állítását; a szakácsné pedig, ki azt hivé, hogy Tengelyinek az által használhat,
                  mindazon nagyításokkal beszélé el a jegyző s ügyvéd között történteket, melyekkel
                  azok a faluban elbeszéltettek.</p>
				<p>- Különös, igen különös! - mondá Nyúzó esküdtjéhez fordulva. - A nótárius
                  Macskaházyval összevesz, s a legszörnyebb fenyegetésekkel válik el tőle. Amint a
                  szakácsné mondja, a nótárius azt esküvé, hogy szegény barátom az ő kezei által fog
                  meghalni... s azután mindjárt reá ugyanazon éjszaka emezt meggyilkolva találják
                  szobájában. Reménylem, ezt kiemelted, Bandi? - szóla esküdtjéhez fordulva, mély
                  gondolkozás kifejezésére kényszerítve arcait, nehogy az öröm meglátszassék, melyet
                  afelett érzett, hogy Tengelyit bajba keverheti.</p>
				<p>A szakács szólni akart, de midőn látta, hogy Nyúzó reá éppen nem figyel, félhalkan
                  csak azt jegyzé meg az esküdtnek: hogy ha a fiskálist nem a zsidó, hanem más
                  valaki ölte meg, ő nem tudja, a zsidó mit kereshetett a kályhalyukban; mire a
                  főbíró, ahelyett, hogy felelne, azon kérdéssel fordult a zsidóhoz: kik voltak e
                  gonosztette elkövetésére tanácsadói, segítői vagy biztatói? Mert hogy a tettet
                  magát senki más, mint te, alávaló kutya, el nem követte - tevé hozzá mérgesen -,
                  arról kétség nincs. Vallj igazán! úgyis látod, hogy cimboráidnak már nyomán
                  vagyunk; ha tétovázás nélkül megnevezed, talán segíthetsz magadon. Ha még egy
                  perccel tovább tagadsz - itt a főbíró nem monda többet, de jobb kezén, melynek
                  éppen tenyerét mutatta, a zsidó chiromantia nélkül annyira olvashatá jövőjét, hogy
                  mintegy ösztönszerűleg vállát felvonva egyik arcát rejté el, s amit valamennyien
                  előre láttak, kétségen kívül bekövetkezik, ha kocsizörgés éppen e pillanatban a
                  főbírót az ablakhoz nem csábítja.</p>
				<p>Az alispán, ki, amint tudjuk, az előbbi napot közel jószágán tölté, mihelyt a
                  házában történt gyilkolásról hírt vett, nejével s leányával azonnal Tiszarétre
                  indult, s vele majdnem egyszerre érkezett meg Serer, kiért a látlelet elkészítése
                  végett még éjjel szekér küldetett.</p>
				<p>Etelkát kivéve, a többiek azonnal a vallatás színhelyére siettek, hol egy ideig
                  mindenki, a háziurat s asszonyt fogadva, a rabot nyugodtan hagyá.</p>
				<p>Az alispán s főképp neje mélyen meghatva látszának.</p>
				<p>- Szörnyűség! - mondá Réty, midőn a főbírótól a történet részletes leírását
                  meghallá - ily gyilkosság s pedig tulajdon házamban, ennyi cseléd között;
                  hallatlan merészség! Szegény feleségem, egészen oda van; már tegnap mintha
                  sejdítette volna, hogy szerencsétlenség fog történni, soha úgy felgerjedve nem
                  láttam.</p>
				<p>- Ne beszélj olyakat - szólt türelmetlenül Rétyné, s ajkai körül különös reszketés
                  vala észrevehető -, még végre holdkórosnak kiáltasz ki, ki mindent előre lát.
                  Rosszul éreztem magamat, mint ma is, ez az egész.</p>
				<p>A főbíró s esküdt kijelentették sajnálkozásukat. Serer azonnal az ütér után nyúlt;
                  a zsidó arcain, kire az alispánné e pillanatban nézett, különös kifejezés vala
                  látható, majdnem gúnyhoz hasonló, melyet azonban senki, figyelmet reá nem
                  fordítva, észre nem vett.</p>
				<p>- A gonosztettet - szólt ismét Réty - csak oly valaki követhette el, ki a házban
                  jól ismeretes; a legkülönösebb az, hogy rablás, amint hallom, nem történt.</p>
				<p>- Még nem tudjuk - mondá Nyúzó -, a cselédek azt mondják, hogy a meggyilkoltnak
                  óráját s tárcáját a szobában találták, bővebb vizsgálatot nem tevénk, miután
                  Macskaházy a teins úr fiskálisa levén, gondoltuk, hogy talán irományok lehetnek
                  holmijai között, melyek a családot érdeklik, s az ajtót, melyet a bírák
                  bepecsételtek, zárva hagytuk, míg a teins úr visszajő, vagy eziránt valamit
                  rendelni méltóztatik.</p>
				<p>- Azt jól tették - szólt közbe az alispánné élénken -, Macskaházy kezében
                  mindenféle peres irományok voltak, melyek csak engem illettek... magam fel fogok
                  menni.</p>
				<p>- Nagysád - mondá kezét összecsapva Serer -, beteges állapotjában! hová gondol
                  nagyságos asszonyom?</p>
				<p>- Az az én dolgom - válaszolt az alispánné szárazon.</p>
				<p>- Bizony jobb lenne, ha nagysád nem megy fel - jegyzé meg most a szakács minden
                  alázatossággal -, még a holttest is ott van, és...</p>
				<p>- A holttest? - mondá Rétyné, nem titkolhatva el borzadását - azt vigyék ki - tevé
                  hozzá erőt véve magának -, majd azután felmegyek. Én legjobban tudom, hol szokta
                  tartani írásait, s nem lehetek nyugodt, míg meg nem győztem magamat, hogy semmi el
                  nem veszett.</p>
				<p>Serer az esküdttel s a cselédekkel az alispánné kívánatának teljesítésére
                  eltávozott. Rétyné a legnagyobb felgerjedésben járá fel s alá a szobában.</p>
				<p>- Legalább a gonosztevőt - mondá Nyúzó Rétyhez, ki mély gondolatokba merülve
                  mellette állt - hála istennek! megkerítettük. Ezt a zsidót - tevé hozzá a rabra
                  mutatva - mindjárt a tett után a kályhalyukból húzták ki.</p>
				<p>- Üveges Jancsi? - szólt fel az alispánné, egyszerre megállva - az lehetetlen!...
                  Tudom, hogy Macskaházy mindig pártfogója volt, és...</p>
				<p>- Lelkem - mondá Réty -, ez nem bizonyít semmit. Fájdalom, igenis sok példa van,
                  hol ily alávaló teremtések éppen legnagyobb jótevőjökön követték el
                  gonosztetteiket.</p>
				<p>- Annyival inkább - vágott szavába a főbíró -, minthogy minden kérdésen kívül áll,
                  miként a zsidó az esetben csak más bosszújának eszköze volt.</p>
				<p>Az alispánné annyira elhalványult e pillanatban, hogy mind férje, mind Nyúzó
                  egyszerre kérdék: rosszul érzi-e magát? Mire amaz csak azt kérdé: vajon a zsidó
                  megvallotta-e gonosztettét?</p>
				<p>- Amit úgy szorosan véve vallásnak lehetne nevezni - válaszolt a főbíró -, a zsidó
                  még nem vallott semmit; azonban az legkisebb gondom. Kihozom én belőle, ha még oly
                  makacs volna is; és a bűnjelek olyanok, hogy a tettesről kérdés sem lehet - s itt
                  Nyúzó nagy megelégedéssel elmondá mindazt, mi nézete szerint Tengelyit
                  terhelé.</p>
				<p>Alig képzelhetni a hatást, melyet a főbíró szavai mind az alispánra, mind nejére
                  tettek. Amaz egyre rázta fejét, s mondá: hogy Tengelyiről ily valamit feltenni nem
                  lehet; ez egyszerre megnyugodva látszott, s csak azt jegyzé meg: hogy miután
                  Macskaházy s a jegyző között csakugyan halálos ellenségeskedés létezett, nem
                  tudhatja senki, szenvedélyes ember, mint Tengelyi, mire vetemedhetik.</p>
				<p>- Majd kihozzuk - mondá Nyúzó önmegelégedéssel -, én kifacsarom a zsidóból, ha még
                  egyszer oly gazember volna is.</p>
				<p>- Már ha így bánnak velem - szólt emez, szemét az alispánnéra függesztve -, én
                  bizony megvallok mindent.</p>
				<p>- Bánni veled? majd meglátod, hogy bánnak veled - mondá Nyúzó mérgesen -, ha
                  szépszerivel nem szólsz, majd megismertetünk a farkasgúzzsal.</p>
				<p>- A nagyságos asszony - szólt a zsidó rimánkodó hangon - régen ismer, mindig
                  becsületesen viseltem magamat; de a tekintetes úr úgy megkínoz, hogy végre inkább
                  mindent magamra veszek. Hátul a hajdú ver, elöl a főbíró úr maga mellbe lökdös, s
                  szakállomat tépi. Én akárkit belékeverek inkább a bajba, semhogy tovább ennyit
                  szenvedjek.</p>
				<p>Az alispánné a főbírót az ablakhoz hívá, s neki halkan mondá: hogy e zsidót
                  csakugyan ártatlannak hiszi, s hogy jobbnak tartaná, ha vallatásánál semmi
                  erőszakos eszközök nem használtatnának. Nyúzó, midőn lelkére esküdött, hogy a
                  zsidó hazudik, s hogy a lehetőségig nyájasan bánt vele eddig is, belsőképp nem
                  győzé csudálni az egész Réty család különös szeszélyét. “A fiatal - így szólt
                  magában, míg az alispánt s nejét az ügyész szobájába követé, honnan a holttest
                  azalatt kivitetett - a cigányokat veszi pártfogása alá; az öregek, úgy látszik, a
                  zsidókat pártolják; ha így megy, maholnap az igazság kiszolgáltatása lehetetlenné
                  válik.”</p>
				<p>Midőn a szobába lépett, Rétyné nem titkolhatá el meghatását. A nagy vérfolt, mely
                  a szobának egyik oldalán az asztal mellett látszott, közelében a még véres kés,
                  mely a cselédek által ugyanazon helyre tétetett vissza, hol azt, midőn először
                  beléptek, találták, a padozaton körülhányt irományok... minden a szörnyű tettre
                  emlékeztetett, melynek e szoba tanúja volt; s az alispánné, midőn szemeit e
                  tárgyakon körüljártatá, elborzadva állt meg az ajtó mellett. “Asszonyi gyengeség,
                  semmi más! - mondá, midőn férje s Nyúzó, meghatását észrevevé, őt kérék, hogy
                  inkább menjen vissza -, ne féljetek, el fog múlni. Ki tehet róla? Macskaházy hív
                  emberünk volt, még nem szoktam meg a gondolatot, hogy ily, szörnyű módon kelle őt
                  elvesztenünk.” - S ezzel erőt véve magán, először az asztalfiókban, később az
                  ügyvéd más szekrényeiben keresé az irományokat, melyekért ennyit tett, anélkül,
                  hogy eddig birtokukhoz jusson, s melyek közül most is csak azon néhány levelet
                  találhatá, miket, mint olvasóim emlékezni fognak - Macskaházy, meggyilkoltatása
                  előtt, külön tett.</p>
				<p>Az alispánné jól tudva, hogy e néhány levél Vándory irományainak csak egy kis
                  részét teszi, a legnagyobb türelmetlenséggel hánya fel mindent: hasztalan! s már
                  hinni kezdé, hogy Macskaházy, a többit elégetve, csak e pár levelet tartá meg,
                  mely - arra, hogy velök a kívánt váltókat kicsikarja, elégséges vala, midőn férje
                  s Nyúzó beszélgetése, kik addig minden a szobában talált tárgyakat megvizsgálták,
                  figyelmét magára vonta.</p>
				<p>- Amint mondom, teins uram - szólt Nyúzó -, e véres irományok, miket a földön
                  találtunk, mind Tengelyié, a két levél ott az asztalon egyik tekintetes, másik
                  nemzetes és vitézlő Tengelyi János úrhoz szól, s itt éppen most találok a földön
                  egy számadást félig véresen, mely egészen a nótárius kezével írott. Vilmának
                  könyveket, nyolc forint - tevé hozzá olvasva -, Erzsébetnek ruhára tíz; a
                  munkásoknak stb., stb., méltóztassék maga általnézni.</p>
				<p>- A dolog tagadhatatlan - mondá Réty, midőn az írást, melyből Nyúzó olvasott,
                  kezébe vevé -, ez Tengelyi írása; de miként jöhetett ez ide?</p>
				<p>- Már ami engem illet - válaszolt Nyúzó sóhajtva -, azok után, miket a vallatásnál
                  hallottam, én talán megmondhatnám.</p>
				<p>- Lehetetlen, teljes lehetetlen! - mondá Réty, ki minden hibái mellett
                  becsületesebb ember volt, semhogy a jegyzőről ily valamit feltehetne -; főbíró úr
                  nem szólhat komolyan. Tudja, nem szeretem Tengelyit, nincs is rá okom, de minden
                  emberek között, kiket ismerek, bizonyosan ő volna az utolsó, kiről ily valamit
                  feltehetnék. Nem foghatom meg az egészt.</p>
				<p>Rétyné, kinek e beszélgetés élénk figyelmét vonta magára, jól érté az egésznek
                  összefüggését. Miután tudta, hogy az irományok, melyek Tengelyi házától
                  elraboltattak, Macskaházynál voltak, igen természetes, hogy a jegyzőhöz szóló
                  egyes levelek s más irományok is itt találtattak; csak azt nem foghatá fel: ha
                  Macskaházy, mint már hinni kezdé, a megtalált leveleken kívül a többi irományokat
                  elégeté, miként történhetett, hogy szobájában Tengelyi egyes levelei elszórva
                  találtattak? s pedig olyanok, melyek, a jegyzőt kivevén, senkire nézve
                  fontossággal nem bírtak, s lelkén a gondolat villant át, nem raboltattak-e el
                  mégis ez irományok - vagy maga Tengelyi, vagy felszólítására más által. E
                  gondolatban az alispánnét még inkább megerősíté az, midőn hallá, hogy a zsidónál
                  hamis kulcsok, de semmi elrabolt tárgyak nem találtattak. “Ha az irományok akár a
                  jegyző, akár más valaki által, kit ő erre felfogadott, raboltattak el - így
                  gondolkozott tovább -, mert hisz ritkán találkozik, ki rosszban más valakiről oly
                  valamit feltenni nem akarna, mire magát késznek érezi: s így az alispánné is
                  Tengelyit e tettnek elkövetésére nem tartá képtelennek - a legbiztosabb mód, mely
                  által ezen irományok ártalmatlanokká válnak, az, ha a jegyző ellen támadt gyanú
                  mindinkább neveltetik. Tengelyi maga azt állítá, hogy irományai Macskaházynál
                  vannak, s most ha azok kezébe kerültek is, nem léphet fel velök, anélkül, hogy az
                  ellene támadt gyanút megerősítse.</p>
				<p>“E gondolatok után, melyek agyán egy pillanat alatt átvonultak, Rétyné el vala
                  határozva magaviselete iránt; s midőn az asztalra tett véres irományok egyikét
                  felvéve megnézé, azon meggyőződését mondá ki, hogy a dolgot mindenesetre szigorúan
                  kell megvizsgálni, ha csak azért is, mert a gyilkossággal más valaki vádoltatik, s
                  ő, részéről, a zsidót teljesen ártatlannak hiszi.</p>
				<p>- Meglehet - tevé hozzá -, hogy a semmirevaló lopni jött a házhoz, de ha rajta a
                  vérnek nyomai nem látszottak, lehetetlen, hogy a gyilkolásban részt vett volna...
                  hisz az egész szoba csupa vér.</p>
				<p>- Megvizsgálni!... igen - mondá Réty, ki a gondolaton, hogy az, ki ifjúságában
                  egykor legjobb barátja vala, ily gonosztettel vádoltatik, annyira megindult, hogy
                  e pillanatban az engedékenységről, melyet neje iránt máskor mutatott,
                  megfeledkezett - meg fogjuk vizsgálni, meg fogom vizsgálni magam, hogy az alávaló
                  rágalom, mely Tengelyi ellen koholtatott, egész semmiségében tűnjék ki még
                  ma.</p>
				<p>- Bámulom e nem szokott lelkesedést - szólt Rétyné halk, de keserű hangon, midőn
                  Nyúzótól követve, férjével a lépcsőkön le ismét a szakács szobája felé ment -; nem
                  volt eddig szokásodban Tengelyit ennyire pártolni.</p>
				<p>- Ennyire pártolni - válaszolt az alispán szinte halkan, de a legnagyobb
                  felgerjedésben -, úgy tartom, többet üldöztük ez embert, mint miért isten előtt
                  számolhatunk!... de mindennek megvannak határai... Ez embert, ki egykor barátom
                  volt, ki évekig házamban élt, s ki mindent összevéve, nem vétett ellenünk semmit,
                  mit mi bőven vissza nem fizettünk... oly bűnnel vádolni, mely főbenjáró büntetést
                  von maga után... ez több, mint hogy nyugodtan eltűrhetném.</p>
				<p>Az alispánné, látva, hogy férje nincs oly hangulatban, hogy vele e tárgy iránt
                  tovább szólhatna, csak azt jegyzé meg, hogy az egésznél rágalomról szó sem lehet,
                  s hogy részéről maga sem kíván egyebet, mint hogy a bűnjelek, melyek eddig mind
                  Tengelyi ellen mutatnak, másképp magyaráztathassanak meg. Mire az alispán, ki
                  azalatt a szakács szobájába lépett, csak azzal felelt, hogy ebbeli kívánata
                  bizonyosan teljesedni fog.</p>
				<p>Serer s az esküdt a látlelettől már e szobába visszatértek, s fel s alá járva, a
                  sebek nagyságáról szóltak, melyeket a sebész - megtudva, hogy a gyilkosság csak
                  egy szegény zsidó által követtetett el - természet szerint éppen oly
                  előreláthatólag halálosoknak talált: mint megfordítva oly esetekben, hol a vádlott
                  előkelő volt - tagadhatatlanul be szokta bizonyítani, hogy az agyonütött nem
                  sebei, hanem egy e pillanatban bekövetkezett gutaütés, vagy más valami belső baj
                  miatt halt meg. - A rab s mellette a hajdú előbbi helyökön álltak, s az előbbi
                  nyugtalan tekintetet vetve maga körül, a legnagyobb felgerjedésben várá a
                  pillanatot, melyben kikérdeztetése folytattatni fog.</p>
				<p>Az alispán még egyszer behívatá a cselédeket, s miután őket vallomásuk
                  következéseire inté, még egyszer kérdé Macskaházy halálának körülményeiről. A
                  szakácsné sírva fakadt, de nem tagadhatá, hogy neki csakugyan úgy látszott, mintha
                  a teins fiskális úr akkor nevezte volna Tengelyit, mikor a szakács őt gyilkosa
                  iránt kérdezé, de hogy bizonyosan csalódott, s hogy ő ostoba asszony, ki mindent
                  csak félig ért. Szintúgy vallott a kulcsár és mindenes, s habár a többiek is
                  előbbi ellenkező vallomásuknál megmaradtak, nem tagadta senki, hogy a haldokló,
                  midőn a zsidó elébe vezettetett, fejét rázta, s az egész idő alatt Tengelyi nevén
                  kívül semmit sem mondott, úgy mint az is valamannyiök által bizonyíttatott, hogy
                  az ügyész meggyilkoltatása előtti estén a jegyzővel keményen összeszólalkozott, s
                  általa bottal űzetett ki házából.</p>
				<p>- De hisz a zsidónak mindent tudni kell - szólt az alispán, ki mély gondolatokba
                  merülve, a szobában egy ideig fel s alá járt. - A kályhalyukban találták, azt nem
                  tagadhatja; ha nem is vett volna részt a gyilkolásban, neki mindent hallani
                  kellett. Semmirevaló! - szólt a zsidóhoz fordulva - mit kerestél rejtekedben?</p>
				<p>- Lopni jöttél, nemde, gazember? - szólt közbe, látszólag a legnagyobb
                  felgerjedésben Rétyné - tagadd, ha merészeled, miután még a hamis kulcsokat is
                  nálad találták.</p>
				<p>A zsidó, ki régen észrevette, hogy a gyanú Tengelyi ellen fordul, felfogta az
                  adott intést, s térdre borulva megvallá, hogy csakugyan lopási szándékkal jött. -
                  A nagyságos kisasszonynak sok mindenféle drágaságai vannak - szóla rimánkodva -,
                  minap, mikor az ablakokat javítottam, láttam meg... Szegény szerencsétlen ember
                  vagyok, azt gondoltam, ha ezeknek csak egy részét szerezhetem meg, segítek
                  magamon. A kisasszony nem volt idehaza... kérem, tekintetes nagyságos uraim, csak
                  most könyörüljenek rajtam, nem teszem soha többé, becsületes ember leszek!</p>
				<p>- Figura! - vágott szavába, gúnyosan mosolyogva, a főbíró - most persze azt
                  akarná, hogy csak tolvajnak tartsuk, mert ha a gyilkosság sülne ki reá,
                  felakasztanák, de azért mégis bizonyos, hogy része volt az ölésben is.</p>
				<p>- De ugyan kérem - rimánkodott a zsidó még mindig térdepelve -, már miként lett
                  volna részem benne? Hisz a fiskális maga tízszer is intett fejével, hogy nem én
                  öltem meg; azután ily gyenge ember, mint én, oly erős urat, mint Macskaházy, hogy
                  is ölhetné meg!?</p>
				<p>- No már, zsidó - mondá Nyúzó -, keress más mentséget. - Macskaházy erejéről most
                  hallok először szólni életemben.</p>
				<p>- Igen, kérem alássan - folytatá a rab, könyörgő hangon -, de ha az ember valakit
                  meg akar gyilkolni, így fegyver nélkül, mint engem találtak, csak nem megy
                  oda!</p>
				<p>- Egy nagy konyhakést találtunk a kályhában - vágott szavába a szakács.</p>
				<p>- Bíz én nem tudtam, hogy az ott van - sóhajtott a rab -, talán a házhoz való, s
                  valaki ott felejtette.</p>
				<p>- Persze a házhoz való! - szólt közbe ismét a szakács. - Tegnapelőtt loptad a
                  konyhában.</p>
				<p>- De kérem alássan - folytatá igazolását a zsidó -, hát az a kés, melyet ott
                  találtak, véres volt-e? és ha a fiskális urat én öltem volna meg a késsel, nem
                  lettem-e volna véres én is?</p>
				<p>A kulcsár itt megjegyzé, hogy a zsidók nagy mesterek, csak a minap egy olyan volt
                  a háznál - így szólt ‑, aki felíratta papírosra mindenki által nevét, s alig
                  fordult meg az ember, s az írás elenyészett... ki tudja, az üveges nem tanulta-e
                  tőle meg e mesterséget? s pedig tudva levő dolog, hogy vérfoltokat könnyebben
                  moshatni ki akármily tentánál!</p>
				<p>Ez okoskodás, az esküdtet s szakácsnét kivéve, senkire nagy hatást nem tett, s az
                  alispán maga elismeré, hogy a vérmennyiség után, melyet Macskaházy vesztett,
                  csakugyan alig foghatni meg, gyilkosa hogy maradhatott volna vérfoltok nélkül. -
                  De - tevé hozzá, a zsidóhoz fordulva - ha nem te ölted is meg, azt nem tagadhatod,
                  hogy a kályhalyukban voltál? Neked mindent hallani kellett, neked a gyilkost
                  ismerni kell.</p>
				<p>- Persze hallottam - mondá a zsidó sóhajtva -, mindent kezdettől végig: még most
                  is borzadok, ha eszembe jut!... Tízszer segítségére akartam menni a szegény úrnak,
                  de először féltem, azután meggondoltam, ha ott találnak, s ha valahogy baj
                  történt, még rám fogják.</p>
				<p>- S hát mit hallottál? - vágott szavába élénken az alispánné - te legjobban
                  mondhatod, csakugyan Tengelyi volt-e?... mint, úgy látszik, a főbíró gyanítja -
                  tevé hozzá, magát mintegy kiigazítva, midőn a tekintetet látá, melyet férje e
                  kérdésnél reá vetett.</p>
				<p>- Ha valahogy azt hiszed - szólt az alispán szinte a zsidóhoz fordulva -, hogy más
                  becsületes embert gyanúba keverve magadon segítesz, úgy csalódol. Akármit mondasz,
                  a főgyanú rajtad marad.</p>
				<p>A zsidó sokkal okosabb vala, semhogy ily viszonyok között Tengelyit egyenesen
                  vádolná s mást mondana, mint hogy a gyilkos tettetett hangon szólt, s hogy csak
                  azt hallá, miként bizonyos írásokat kért vissza. Tengelyi urat is hallottam
                  egypárszor nevezni - tevé hozzá félénken -, de, amint mondom, a gyilkost én nem
                  ismertem meg. Azok, akik űzőbe vették, talán legjobban mondhatják meg.</p>
				<p>Ferkó kocsis, ki eddig csak mint néző veve részt a vallatásban, midőn most az
                  alispán által azoknak körülményes elmondására szólíttatott fel, miket tapasztalt,
                  nem kis zavarodással vakará fejét. Vannak emberek, kik mindent, mi kötelességökhöz
                  nem tartozik, határtalan buzgósággal teljesítenek... ezekhez tartozott Ferkó is.
                  Midőn a házban lárma támadt, ő volt az első, ki a béressel - kivel éppen
                  beszélgetett - a zsiványt űzőbe vevé, habár az istálló, melyben egy gyertyát égve
                  hagyott, százszor kigyúlna azalatt. De mikor üldözése oly egészen más eredményhez
                  vezetett, mint gondolá, s mikor ahelyett, hogy a gyilkost megfogja, nyomról nyomra
                  Tengelyi házáig jött, s végre a jegyzőt magát látá, az élénkség, melyet az egész
                  üldözés alatt mutatott, egyszerre megszűnt, s benne csak azon gondolat támadt: nem
                  lenne-e jobb, ha semmit nem látott volna? - Benne, min bámulnunk nem lehet, a
                  jegyző ellen csakugyan gyanú támadt; de akár azon félelem, mely a szegényebbet oly
                  országban, hol, mint nálunk, személyes bátorsága a törvény által tökéletesen
                  biztosítva nincs - tartóztat, hogy valami hatalmasabb ellen fellépjen; akár az,
                  hogy Macskaházynak halálát oly nagy szerencsétlenségnek nem tartá, mely végett a
                  jegyzőt, kinek ő maga is köszönettel tartozott, háborgatni érdemes volna: Ferkó
                  egyszersmind elhatározá, hogy semmit, mi által a jegyzőre gyanú háramolnék,
                  mondani nem fog, s miután e határozata legjobb barátja - azaz Peti cigány által
                  helybenhagyatott, csak úgy adá elé egész kalandját, mintha a gyilkost a Tisza
                  partjáig kergetve, ott nyomát elvesztette, s azután társaival azért ment volna a
                  jegyzőhöz, hogy neki az egészről jelentést tegyen.</p>
				<p>A kocsis most is egészen így beszélé el a történteket, s kétségen kívül mindenki
                  megnyugodott volna előadásában, ha a béres, ki szinte jelen volt - s mint Ferkóval
                  előre kicsinálta, mindenre nézve vele tökéletesen értett, csakhogy valami különöst
                  mondva magát kitüntesse -, a botról nem szól, melyet az úton találtak s mely a
                  révésznél van. Midőn most a révész hívatott, minden Tengelyit terhelő körülmények
                  egymás után kijöttek, s az egész annyival gyanúsabbnak látszott, mennyivel inkább
                  iparkodtak a kérdezettek - a révész nem kevésbé Ferkónál -, hogy a gyanút a
                  jegyzőről elhárítsák.</p>
				<p>- De hát a bot, amelyről szóltok - mondá Nyúzó, kinek vonásain a vizsgálat ezen
                  eredményénél a legnagyobb megelégedés látszott -, hol van?</p>
				<p>- Hát kérem - válaszolt a révész -, a botot mi, mikor a Tiszától Tengelyi úr
                  házához mentünk, ott az út közepén találtuk, szemlátomást ott feküdt.</p>
				<p>- De hol van? - kérdé ismét Nyúzó élénken.</p>
				<p>- Hát kérem minden alázatossággal - felelt az előbbi -, kinn a konyhában hagytam,
                  csak bottal a teins főbíró úr elébe nem jöhetek!</p>
				<p>- Hozza be kend mindjárt! - parancsolá a főbíró; s a révész kimenve, pár perc után
                  egy fekete pálcával jött be, melynek gombját rézfokos képezé. Ha tündér egyszerre
                  pálcájával nyúlt volna a társaság közé, alig idézhetett volna elé nagyobb hatást,
                  mint a révész, ki most e botot a főbírónak átadá. Nyúzó diadalragyogó képpel átadá
                  azt az alispánnak, ki összecsapva kezét, mintegy elmeredve bámulatában állt; míg
                  Rétyné néhány halk szót válta az esküdttel, s a szakács mintegy akaratlanul
                  felsóhajta: - Ez Tengelyi úr botja! - A révész s minden jelenlevők elbámulva
                  álltak.</p>
				<p>- Kendtek meg fognak esküdni - szólt most Nyúzó a révész- s kocsishoz fordulva -,
                  hogy ez ugyanazon bot, melyet tegnap találtak.</p>
				<p>A révész, ki százszor elátkozá belsőképp önmagát, hogy a fokost nem dobta inkább a
                  Tiszába, minden alázatossággal csak az jegyzé meg, hogy a bot ugyan bizonyosan az,
                  melyet találtak, de hogy sem ő, sem pajtásai egy szóval sem mondták, hogy e botot
                  a gyilkos vesztette el; miután a fokost Tengelyi kertje közelében találták, igen
                  valószínű, hogy azt a jegyző aznap elvesztette. Mire Nyúzó a szólót csak arra
                  figyelmezteté, hogy akkorra tartsa beszédét, ha kérdeztetik; s minden jelenlevőket
                  azon intéssel külde ki a szobából, hogy senki a legszigorúbb büntetés alatt az
                  udvart elhagyni ne merészelje.</p>
				<p>A cselédek egymás után szomorúan kimentek, a rab elvezettetett, s a szobában csak
                  Réty nejével, az esküdt s szolgabírája maradtak.</p>
				<p>- Mit mondtam? - szólt végre emez Rétyhez fordulva - a dolog, úgy hiszem,
                  világos!</p>
				<p>- Nem lehet kétség! - mondá Rétyné, újra az asztalra tett fokost nézve - százszor
                  láttam e botot Tengelyi kezében; s rezén nevének első betűi állnak, T. J.,
                  szörnyűség!</p>
				<p>- Én nem tudom - mondá Réty a legnagyobb felgerjedésben -, a bűnjelek mind
                  Tengelyi ellen mutatnak, de belsőmben van valami, mi nekem azt mondja, hogy
                  lehetetlen!</p>
				<p>- De kérem a teins urat - szólt Nyúzó, ujjain előszámítva gyanújának egyes okait
                  -: Tengelyi tegnap Macskaházyval összevész, s bosszút esküszik. Ma éjjel az
                  utóbbit meggyilkolják. Midőn a haldoklót kérdezik: ki ölte meg? Tengelyit nevezi.
                  A zsidó, kiről most magam is hinni kezdem, hogy csakugyan lopásért jött, hallja,
                  hogy a gyilkos Macskaházytól Tengelyi elrabolt irományait követeli. A kocsis a
                  gonosztevőt mindjárt tette után űzőbe veszi, s nyomát a Tisza partján egy
                  pillanatra elveszti, de midőn a révésszel tovább keres, nyomról nyomra a jegyző
                  szobájáig ér, kit éjfélkor még felöltözve egészen sárosan s a legnagyobb
                  felgerjedésben talál. Macskaházy szobájában Tengelyihez szóló leveleket s más
                  irományokat találunk összevérezve... s most e bot. Volt-e valaha ennyi bűnjel
                  együtt?</p>
				<p>- Megengedem - válaszolt az alispán fejét rázva -, de mindez Tengelyi jelleme
                  ellenében, melyet harminc év óta ismerek, előttem nem bír bizonyító erővel.</p>
				<p>- Már ez sok! - szólt Rétyné éles hangon - úgy látszik, megint a nótárius
                  testi-lelki barátjává váltál.</p>
				<p>- Én nem váltam barátjává - mondá az alispán komolyan -, de ily dolgot soha nem
                  fogok hinni felőle.</p>
				<p>- Szolgálni fogok bővebb bizonyságokkal - válaszolt Nyúzó -, mindjárt házához
                  megyek, s ott vallatom őt s háznépét.</p>
				<p>- De meggondolta-e főbíró úr, hogy - szólt az alispán, midőn neje által azon
                  megjegyzéssel szakíttatott félbe, hogy Nyúzónak igazsága van, másképp a bűnjelek
                  elenyésztethetnek.</p>
				<p>- De Tengelyi nemesember - mondá ismét Réty.</p>
				<p>- Nemesembernek mondja magát - pótolá az alispánné -, és a gyűlésen
                  elhatároztatott, hogy míg nemességét be nem bizonyítja, mint nemtelennel fogtok
                  vele bánni. Menjen csak a teins úr mindjárt házához - tevé hozzá Nyúzóhoz fordulva
                  -, ha ide vezettetné, az egész falu összeszalad, s ki tudja, a jegyző talán mégis
                  ártatlan, nem akarnám megszégyeníteni.</p>
				<p>Nyúzó esküdtjével kezet csókolva távozott, s a szobában csak az alispán maradt
                  nejével.</p>
				<p>- Hát valóban hiszed - szólt az első, nejét kezénél fogva, komolyan -, hogy
                  Tengelyi ily tettre képes volna?</p>
				<p>- S miért ne? - kérdé az asszony, szemét férjére függesztve.</p>
				<p>- De Tengelyi egész eddigi élete, Tengelyi jelleme, melyet szintúgy ismersz, mint
                  enmagam.</p>
				<p>- Én Tengelyiről csak egyet tudok - monda az alispánné éles hangon -, azt, hogy
                  ellenségem... s ne félj, erről nem fogok megfeledkezni! - S ezzel Rétyné férjét
                  magára hagyá.</p>
				<p>Réty szívét borzadás tölté el, midőn ez asszony lelkét egész meztelenségében látva
                  eszébe jutott, hogy eddig egész életét e szívtelen teremtés kívánata szerint
                  irányozá, ki még ily pillanatban sem tud megbocsátani. - “És ha Tengelyi csakugyan
                  e szörnyű tettre vetemedett volna - így gondolt magában -, mi az, mi őt arra
                  majdnem kényszeríté, mi más, mint azon üldözések, melyeket alávaló gyengeségemben
                  megengedtem? S miért? Oh, ha a múlt hatalmunkban volna, vagy valaha gondolahatám,
                  hogy mindennek ily véghez kell vezetni!... De legalább most eleget teszek
                  kötelességemnek. Nyúzó, ki régen észrevette, hogy ha Tengelyit sérti, nőmnek
                  kedves szolgálatot tesz, a szerencsétlen ellen használni fogja hivatalának egész
                  szigorúságát... én magam leszek ez egyszer pártolója!” És az alispán e szándékkal
                  azonnal a jegyző házához sietett.</p>
			</div>
			<div type="chapter">
				<head>31</head>
				<p>Tengelyi, ámbár az ellene támadt gyanúról még mit sem sejdíte, az éjet kínos
                  érzelmek között tölté. Későn térve vissza házához, fáradtan ágyára vetette magát,
                  de lelkének felgerjedt állapota nem engedé, hogy nyugalmat találjon. Azon
                  meggyőződés, hogy a szerencsétlen ügyvéd Viola által gyilkoltatott meg - érzete
                  annak, miként ő maga a zsivány jelenlétét tudva, ahelyett, hogy a gonosztettet
                  megakadályozná, a Tisza partján várá annak véghezvitelét, melyből minden haszon
                  egyedül reá háramolhatott -, borzadással töltötte lelkét. Neki úgy tetszett,
                  mintha a gonosztevő cimborája volna; mintha ő, ki eddig majdnem túlzott
                  szigorúsággal teljesíté minden kötelességeit, most az emberek tiszteletére
                  egyszerre érdemetlenné tette volna magát. Mihelyt szürkülni kezdett, elment
                  Vándoryhoz, hogy tőle ez új szerencsétlenségében tanácsot kérjen.</p>
				<p>Vándory, ki télben-nyárban négykor kelt, már fenn vala, s midőn ajtaját nyílni
                  hallván, könyvéről feltekintett, nem kevéssé bámult, Tengelyire ismerve, kit ily
                  korán ritkán s ennyire elváltozott arcvonásokkal soha nem látott.</p>
				<p>Tengelyi röviden elmondá a történteket.</p>
				<p>- Szörnyűség! - sóhajtott elborzadva Vándory. - Vétkeinek közepette, anélkül, hogy
                  egy perc engedtetnék, melyben bűneit megbánhatná!</p>
				<p>- Igen - szólt kétségbeesve a másik -, s nem fekszik-e az egésznek feleletterhe
                  rajtam, ki gyanítva, hogy irományaim Macskaházynál vannak, elgondolhatám, hogy
                  Viola csak erőszakos módon juthat hozzájuk, s ki ahelyett, hogy őt ebben
                  megakadályoztassam, a zsivány meghívását követtem, hogy véres zsákmányát tőle
                  átvegyem?...</p>
				<p>- Viola tette szörnyű! - vágott szavába a lelkész - én értem a borzadást, mellyel
                  a gondolat szívedet tölti, hogy e szerencsétlen azt hihetőképpen csak irományaid
                  visszaszerzése végett követte el; de vajon tudtad‑e ezt? s miként állt volna
                  hatalmadban Violát tettétől visszatartóztatni?</p>
				<p>- Ha kötelességemet teljesítem - válaszolt a jegyző komolyan -, mely azt
                  parancsolá, hogy mihelyt a zsivány ittlétéről tudomást szereztem, annak
                  elfogatását eszközöljem.</p>
				<p>- Elfogatását? - mondá Vándory szinte elijedve a gondolattól - oly embernek
                  elfogatását, ki magát reád bízta? s oly körülmények között, hol nem arról, hogy
                  bírájának, hanem csak hogy hóhérjának adjad által, van a kérdés?... miként
                  szólhatsz így?</p>
				<p>- Való, a kötelesség, melynek teljesítését tőlem polgári állásom követelé, nehéz
                  vala - szólt Tengelyi szomorúan -, de kevesebbé volt-e kötelességem? Ha minden
                  polgár, valahányszor az, mit a közjó követel, egyes nemesebb érzelmeivel
                  ellentétbe jő, magát kötelessége alól felmentheti, nem bomlik-e fel
                  állományunk?... ha irgalom annak, ki a gonosztevőt az igazság sújtó karja ellen
                  oltalmazza, mentségül szolgál, kit fogsz mint orgazdát büntetni?</p>
				<p>Vándory felhozá, hogy ha ezen okoskodás más esetben állna ott, hol halálos
                  büntetésről van szó, senkit, még polgárilag sem lehet kötelezni arra, hogy
                  felebarátjának halálához segédkezet nyújtson; hogy ő, részéről készebb volna a
                  legszigorúbb büntetésnek kitenni magát, hogysem valaha ily kötelességet
                  teljesítsen; hogy Tengelyi helyzetében minden becsületes ember bizonyosan ugyanazt
                  tette volna... szóval, felhozott mindent, mi barátját vigasztalhatá. Tengelyi
                  mindezekre csak azt válaszolá, hogy ő az egész dolgot egészen más világban
                  tekinti, s hogy azok, kik felőle ítélni fognak, kétségen kívül, vele egy
                  értelemben lesznek.</p>
				<p>Vándory, ki jól látta, mily károsan hathat barátjára, ha a levél, melyet Violától
                  kapott, közhírré válik, mindent elkövetett, hogy őt az egész történet
                  bejelentésétől visszatartóztassa, melyből semmi haszon, s reá a legnagyobb kár
                  háramolhatik, miután számos ellenségei, kik őt már azért is gyanúsíták, hogy Viola
                  nejét házába felvevé, most kétségen kívül újabb rágalmakra fogják használni e
                  hírt. De Tengelyi e tekintetben hajthatlan volt. - Csak nyíltság által óvhatjuk
                  meg magunkat hazugság ellen - így szólt -, ki a valót el akarja titkolni,
                  előbb-utóbb annak megváltoztatására fog kényszeríttetni, s tudod, ha akarnám is,
                  én nem erre születtem! Ez esetben pedig nem is volnék reá feljogosítva, miután
                  Macskaházy meggyilkoltatása iránt egy embert nehéz gyanú terhel, s vallomásom arra
                  szolgáland, hogy az róla elháríttassék.</p>
				<p>Minden, mit Vándory barátjától elérhetett, az volt, hogy felfedezésével várni fog,
                  míg Réty visszatér, s azt neki teendi.</p>
				<p>- Igazságod van - mondá Tengelyi keserűen -, ki tudja, ha az egész történetet
                  elmondom, Nyúzó vagy alispánod, kit úgy hiszem alap nélkül a másiknál jobbnak
                  tartasz, nem küldenek-e vasban a megyeházhoz? Való! hogy helyzetemben szintúgy
                  cselekedtek volna... legalább Rétyről az egész világ tudja, miként zsiványokat
                  eleséggel tart, csakhogy nyájait ne bántsák; de hisz ők nemesemberek, parasztnál,
                  mint én, ez más!</p>
				<p>- Miként gondolhatsz ilyenekre? - szólt a másik megnyugtatva.</p>
				<p>- S miért nem? - válaszolt Tengelyi keserűen mosolyogva. - Olvastam többször, hogy
                  a tizenhetedik század alatt több udvarnál, a nevelendő koronaörökös mellett más
                  szegény gyermek tartatott, ki, valahányszor a herceg leckéit meg nem tanulta, vagy
                  más valami csínt követett el, derekasan megveretett, hogy példáján amaz lássa, mit
                  érdemlett volna ő; nálunk, úgy látszik, e szokás fenntartotta magát. Koronánk
                  úgynevezett tagjai nem büntettetnek... de hogy a példa ne hiányozzék, annyival
                  keményebben sújtatnak mások! Mi ezt illeti, Réty s Nyúzó közt nem nagy különbséget
                  fogsz találni.</p>
				<p>- Hidd el, barátom - mondá a lelkész fejét rázva -, igazságtalan vagy Réty iránt.
                  Megfoghatom, hogy te, ki vele egykor oly szoros viszonyban álltál, most, miután
                  barátok lenni megszüntetek, szigorúbb vagy iránta, mint mások; de én őt jobban
                  ismerem. Ő belsejében nem romlott meg úgy, mint gondolod; vétke inkább csak
                  gyengeség, mi miatt neje akaratának ellentállani nem tud.</p>
				<p>- Igen, gyengeség - szólt Tengelyi -, nevezd annak, ha úgy tetszik; de ha e
                  gyengeség minden alávalóságnak mentségül szolgálhat, miért vagy hát Nyúzó vagy
                  mások iránt szigorúbb?... Ha az, ki legjobb barátját szükségében elhagyá, sőt
                  szerencsétlenségét tulajdon emelkedésére használta, ki elveit százszor megtagadta;
                  ki meggyőződését vitorlaként használta, hogy egyszer egy, másszor más oldalra
                  igazítva azt, minden széllel az óhajtott part felé haladjon, ha az nem érdemli
                  megvetésedet, s már igazolva látod, ha gyengeségére mutatsz; mily joggal fordulsz
                  el a gonosztevőtől, kinek tette borzadást gerjeszt, hisz ő is, lám, csak
                  gyengeségből vétkezett! A szenvedély, mely őt gonosztettére kényszeríté, erősebb
                  vala, hogysem annak ellentállhatna. Ne vesd meg Nyúzót, mert az igazságot áruba
                  bocsátja... szegény, nem tehet róla! gyengeség, semmi más... Hiába, a pénznek nem
                  tud ellentállani!... Nincs ok, miért a hazugot utáld, őt is csak képzete ragadta
                  el, vagy oly körülményekben él, hol az igazság kimondására erőt magában nem érez.
                  Fogadd el a gyengeséget mentségül, s a különbség, mely jók s rosszak között
                  létezik, megszűnt; nincs gonosztett, melynek elkövetője iránt másra, mint
                  sajnálkozásra érezhetnéd feljogosítva magadat, hisz bűnének oka nem más, mint hogy
                  érdeke vagy szenvedélyei őt szerencsétlenségére rossz irányban ragadták el.</p>
				<p>- Távol legyen tőlem, hogy ezt tegyem - mondá Vándory nyugodtan -; jól tudom, hogy
                  az erény nem más azon erőnél, mellyel elveinkhez ragaszkodunk... s nem akarom
                  védelmezni Rétyt azokért, miket tett. Csak azt állítom: hogy bármi menthetetlen
                  legyen is gyengesége, van egy bizonyos pont, melyen túl az bizonyosan terjedni nem
                  fog, s hogy sem neje befolyása, sem más érdek őt olyakra nem bírhatja, miket
                  felőle feltevél. Nyúzóra nézve nem vagyok meggyőződve erről.</p>
				<p>- Ez az, miben csalódol - szólt a jegyző felgerjedve. - Réty, mint Nyúzó, s ez,
                  mint a többiek; ha az egész megyén végig mégysz, nem fogsz találni hármat, kik oly
                  ember iránt, ki magát nemesi kiváltsággal nem védelmezheti, a legkisebb kíméletre
                  érzenék lekötelezve magokat; s ez az, mi, ha eszembe jut, hogy fiam hihetőképp a
                  nemtelenek sorához tartozik, szívemet keserűséggel tölti.</p>
				<p>Vándory szólni akart, Tengelyi szenvedéllyel folytatá:</p>
				<p>- Tudom, mit akarsz mondani. Mi gazdagok vagyunk szabadelvű emberekben... nemcsak
                  a hazában, itt e megyében is szebbnél szebb kijelentéseket hallhatsz
                  mindenfelől... A szabadság, az egyenlőség, a népnek jogai... mit tudom én!... A
                  mívelt világban nem hangzik szép frázis, melyet nem fordítunk le, melyet nem
                  hirdetünk tátott torokkal, de tekints a szavak értelmére, s ha magadat ámítani nem
                  akarod, mit találsz? Szabadságot s egyenlőséget? igen, azon szabadságot, mellyel a
                  nemes saját s a népnek dolgait viszi, anélkül, hogy tőle istenen kívül valaki
                  számot kérhetne!... azon egyenlőséget, melynél fogva az utolsó kortes a jobbágyra
                  szint azon megvetéssel néz, mint a zászlós úr!... A népnek jogait? igen, azon
                  népét, melyről Werbőczi szól, s mely alatt a nemesség értetik! tovább e szabadelvű
                  urak nagylelkűsége nem terjed. Hisz a magyar paraszt nem szavaz tisztújításoknál,
                  nem éljenez, nem szokott fáklyászenéket csinálni, miért keresse valaki
                  kegyeit?!</p>
				<p>- Fel vagy gerjedve - mondá Vándory -, nem szólnál másképp ily általánosságban.
                  Vannak egyesek, ezt, ha igazságos vagy, nem tagadhatod, kikre vádjaid nem
                  illenek.</p>
				<p>- Egyesek? - szakítá félbe Tengelyi - igaz, vannak, kikre szavaim nem illenek s
                  kik undorral fordulnak el a tömegtől, mely körülöttük zajog. De az, hogy e hazában
                  néhány száz vagy legfeljebb ezer ember van, ki úgy érez, mint mi, kiknek lelke,
                  midőn ez óriási hazugságot, mely között élünk, látja, fáj, mint a mienk,
                  vigasztalhat-e? Fiam kevesebbé fog-e megfosztatni polgári jogaitól, kevesebbé
                  fog-e megvettetni, lábbal tiportatni?</p>
				<p>- Fiad nem fog lábbal tiportatni senki által - mondá Vándory nyugodtan. - Bármi
                  szomorú legyen az állapot, melyben hazánk nem nemes lakói jelenleg vannak, az nem
                  tarthatja fel magát többé... s ki tudja, nem fognak-e jőni idők, hol fiad áldani
                  fogja végzetét, mely által nemességétől megfosztva, a nép soraiba löketett vissza,
                  de csak hogy egész osztályával azon állásra emelkedjék, melyet egykor mint
                  kiváltságost elfoglalt, s melyet ezentúl mint jogot követelhet? Megengedem, hogy
                  azok, kik most a szabadság elveit leginkább hangoztatják, nem komolyak
                  szándékukban; de vajon a szó, melyet kimondanak, nem győz-e meg ezereket
                  mindamellett?... s ha a kő akaratuk nélkül, sőt ellene indult is meg, nem fog-e
                  azért mégis odagördülni, hová azt természetes súlya vonja, elragadva mindent, mi
                  neki ellentállni akarna?!... Igen, barátom - tevé hozzá, lelkesedéssel megragadva
                  Tengelyi kezét -, szebb napok közelgnek, e nemzet minden osztályaira szebb jövő
                  vár, s bár hajam ősz, én még látni reménylem az időt, midőn jelen állapotunk, egy
                  nehéz álomként elvonulva, majdnem hihetetlennek fog látszani még azok előtt is,
                  kik egész éltöket benne tölték.</p>
				<p>Tengelyi éppen válaszolni akart, midőn az ajtó megnyílván, Liptákné rohant a
                  szobába. - Az istenért, jöjjön a nemzetes úr mindjárt haza - mondá az asszony
                  lélegzetén kívül.</p>
				<p>- Mi történt? - kérdé Vándory s Tengelyi majdnem egyszerre, megijedve mindketten a
                  módon, melyen Liptákné szólt, s mely bennök azon gondolatot támasztá, hogy a
                  jegyző házánál szerencsétlenség történt.</p>
				<p>- A főbíró s esküdt jöttek a házhoz - válaszolt amaz, még mindig az előbbi
                  hangon.</p>
				<p>- Jó asszony, mi lelte kendet? - szólt Vándory bámulva. - Mi rendkívüli van abban,
                  hogy a főbíró barátom házához jő? Nem jő-e hivatalos dolgaiban hússzor
                  évenként?</p>
				<p>- De tudja-e a tiszteletes úr, miért jött? - mondá Liptákné. - A főbíró azt
                  mondja, hogy a fiskálist, azt az átkozott Macskaházyt, a nemzetes úr ölte meg! s
                  ott van esküdtjével s hajdúival, s minden egyes embert egyenként kikérdez.</p>
				<p>Tengelyi megszokta a sors csapásait; ő annyiszor érezte az emberek
                  igazságtalanságát, hogy, mint többször mondá, semmi rosszat tőlök tapasztalni nem
                  fog, min bámulna; azonban e hír, melyet Liptákné hozott, mégis készületlenül
                  találta őt. - Ez sok! - mondá, s hangja remegett - el voltam készülve mindenre, de
                  hogy valaha gonosztettel fogok vádoltatni, hogy valaha bíró előtt aziránt leendek
                  kénytelen védeni magamat, hogy gyilkosságot nem követtem el, ezt nem hittem
                  soha!</p>
				<p>- Lehetetlen! - szólt Vándory, ki barátjánál nem kevésbé megindulva, kalapját s
                  botját keresé, hogy Tengelyit házához kövesse. - Az egész csak félreértés
                  lehet.</p>
				<p>- Én is azt gondoltam eleinte - mondá Liptákné szomorúan. - Mikor a főbíró a
                  nemzetes asszonynak mondta, hogy Tengelyi úron nehéz gyanú fekszik, s hogy őt
                  vallatni fogja: azt hittem, csak tréfál; de mikor a szolgálót behítták, és a
                  bérest és a szomszédokat, és egyiket a másik után kikérdezték, míg az esküdt
                  minden betűt felírt, láttam, hogy a gazember csakugyan úgy tetteti magát, mintha e
                  szörnyű dolgot hinné. A nemzetes asszony, mikor őt akarta kikérdezni, mondta, hogy
                  ő nemesasszony, s másra felelni nem tartozik, mint amire felelni akar; a főbíró
                  azt felelte, hogy a nemzetes úr nem nemes többé, s hogyha nem felel, majd ő tudni
                  fogja, miként kényszerítse. Mikor ezt hallottam, elfutottam ide a nemzetes úrért,
                  hogy csak valaki legyen a háznál, ki ilyen törvényes dolgokat ért.</p>
				<p>- Hisz látod, minden rendiben van - mondá Tengelyi barátjához keserűen -, miért is
                  fáradtak volna annyit, hogy nemességemtől fosszanak meg, ha nem az vala szándékuk,
                  hogy annyival jobban üldözhessenek?</p>
				<p>- De... - szólt Vándory.</p>
				<p>- Csak jerünk, jerünk - szakítá félbe Liptákné -, midőn a háztól elmentem, éppen
                  az alispán is odajött.</p>
				<p>- Jerünk! - mondá Tengelyi a lelkészhez még nagyobb keserűséggel - hallod, nincs
                  mit aggódnunk, ott van Réty barátunk is, kinek pártolására számolhatunk. - S ezzel
                  a férfiak Liptáknétól követve a jegyző házához mentek.</p>
				<p>Itt a dolgok azalatt Tengelyire nézve mindég rosszabb alakban tűntek fel. Erzsébet
                  szilárdan ragaszkodva nemesi kiváltságához, nem bírathatott arra, hogy a főbíró
                  kérdéseire feleljen; de minden, mit a többi kihallgatott vallott, egyiránt a
                  jegyző ellen szólt. A szomszédok bizonyságot tettek a szóvitáról, melynek
                  következtében Macskaházy a házból tegnap bottal űzetett ki. Az egyik világosan
                  emlékezett Tengelyi szavaira, melyekben Macskaházyról szólva mondá: hogy ez ember
                  még kezei által fog meghalni. A szolgáló urát tizenegy óra felé ki látta menni a
                  házból, mi egyébként soha szokása nem vala. Az előmutatott pálcát az egész háznép
                  a jegyző tulajdonának ismerte, szóval minden oly összhangzásban volt, hogy az
                  alispán, ki Nyúzót minden lehető kíméletre intve, a vallatás nagy részénél jelen
                  volt, ámbár bensőleg meggyőződve Tengelyi ártatlanságáról, nem tagadhatá, miként a
                  külső jelek csakugyan ellene bizonyítanak.</p>
				<p>Midőn Tengelyi Vándorytól követve a szobába lépett, minden szem feléje fordult, s
                  Nyúzót kivéve nem vala senki, ki a szenvedélyes keservet, mellyel Erzsébet férje
                  nyakába borult, közönyösen nézte volna.</p>
				<p>- Nyugtasd meg magadat - mondá Tengelyi nyugodtan -, nem ma tapasztaljuk az
                  emberek üldözését először, s jó lelkiismeret mellett, isten segedelmével, most sem
                  fogunk elnyomatni ellenségeink által.</p>
				<p>A méltóság, mely Tengelyi egész magaviseletében mutatkozott, nem hatott senkire
                  inkább, mint az alispánra, ki egykori barátjához közelítve, érzékeny hangon
                  bizonyossá tevé, miként csalódik, ha a főbíró ittlétét üldözésnek tekinti. -
                  Különös körülmények találkozása által - így szóla tovább - a legbecsületesebb
                  ember azon kénytelenségbe juthat, hogy magát igazolnia kell, s ez, meg vagyok
                  győződve, Tengelyi úrnak a jelen esetben nem sok fáradságába fog kerülni.</p>
				<p>- Nagy köszönettel tartozom - mondá Tengelyi szárazan - a jó véleményért, melyet a
                  tekintetes úr irántam nyilvánítani méltóztatott, s meg vagyok győződve, hogy ha a
                  teins úrtól függ vala, azon eljárás követtetett volna irányomban is, melyet
                  hasonló esetben minden jóhírű ember joggal követelhet; azonban legyen szabad a
                  főbíró úrtól kérdenem: mik hát azon viszonyok s körülmények, melyeknél fogva reám
                  Macskaházy meggyilkoltatására nézve, mert azt hallom, ezzel vádoltatom, a
                  legkisebb gyanú háramolhatik?</p>
				<p>- Mindjárt szolgálunk Tengelyi úrnak - mondá a főbíró ki most, mint minden
                  hivatalos eljárásnál, esküdtjét odaértve mindig pluralisban szólt, s Nyúzó
                  egyenként elsorolá azon olvasóim által ismert körülményeket, melyek Tengelyire
                  gyanút vetettek, míg esküdtje minden egyes pontnál fejét hajtogatá, mintha
                  legalább jelek által akarna részesülni az eddig oly ügyesen vitt vizsgálódás
                  dicsőségében. - Már miután Macskaházynak gyilkosa nem ismertetik - így végzé
                  előadását -, miután rablás nem történvén, senki nem tudatik, kinek e férfiú halála
                  érdekében feküdhetett volna, ellenben Tengelyi úrnak iránta való gyűlölsége
                  köztudomású dolog, melynek legújabb bizonyságára csak a jegyző úr tegnapi
                  kitöréseit említjük, melyek között, mint több tanú állítja, világosan azt mondá:
                  hogy a most meggyilkolt még a jegyző úr kezei által fog meghalni; miután tudatik,
                  hogy a meggyilkolt iránt azon igazságtalan gyanúban élt, mintha némely irományai
                  általa raboltattak volna el, s így e gyilkolás igenis érdekében feküdhetett: mi a
                  legsúlyosabb gyanú okát találjuk Tengelyi úr ellen, annyival inkább, minthogy a
                  gyilkosság éjjeli fél tizenkét óra felé történvén, egy tanúnak vallomása szerint a
                  nótárius úr házát aznap éjjeli tizenegykor szokása ellen elhagyá, s midőn a rabot
                  üldöző kocsis és révész még néhány társaikkal éjfél felé e házhoz jött, Tengelyi
                  úr ismét szokása ellen még ébren, felöltözve és pedig egészen összesározott
                  ruhákkal találtatott, főképp miután nemcsak a gyilkolás színhelyén lelt irományok,
                  hanem a bot is, melyet a gyilkost üldöző révész a Tisza partjától Tengelyi úr
                  házához vezető úton talált, a jegyző úrnak valóságos tulajdonához tartoztak. Mit
                  mond nótárius úr ezekhez?</p>
				<p>E hosszú előadás, mely, mint olvasóim látják, egészen a magyar törvényszéki
                  ítéletek írásmódján mondatott el, azaz melynél a lehetőségig sok mindenféle tárgy
                  a lehetőségig kevés pont felhasználása mellett adatott elő - Nyúzót magát kivéve,
                  talán nem bámultatott senki által annyira, mint hív esküdtje által; azonban ennyi
                  bűnjeleknek ily módoni összeállítása nem kis hatást tett másokra is, s főképp
                  Tengelyi, ki azoknak egész fontosságát érezve átlátá önigazolásának nehézségeit,
                  nem titkolhatá el meglepetését, s egy percig hallgatott.</p>
				<p>- Ne méltóztassék megzavarodni Tengelyi úrnak - mondá Nyúzó gúnyosan -, csak a
                  tiszta igazságot méltóztassék előadni. Mi, amint nótárius úr látja, minden
                  udvariassággal kérdezünk.</p>
				<p>- Ne felelj neki egy szót se - szóla közbe Tengelyiné szenvedélyesen -, még hála
                  istennek, nem mutatta meg senki, hogy nem vagyunk nemesemberek, téged szólásra nem
                  kényszeríthetnek.</p>
				<p>- Én szólni akarok - mondá Tengelyi, ismét visszanyerve nyugalmát -, szólni fogok;
                  nincs ember a világon, kit, ha tudnám, hogy ellenem ily gyanúban van, nem tartanék
                  érdemesnek arra, hogy vele a dolgok való állását megismertessem.</p>
				<p>- Hisz látja, Tengelyiné asszonyom, férje minket feleletére érdemeseknek tart -
                  szólt a főbíró mindig gúnyolva, mert miután az alispán által kíméletre intetett,
                  csak ily módon töltheté bosszúját. - Hadd szóljon, fogadok, mihelyt beszél, minden
                  tisztába jő, úgyis ami a nemesi kiváltságot illeti, már elébb mondám, ahol a
                  nemesség mellett írás nem szól, mi jó kálvinista létünkre az ily tradícióra nem
                  sokat tartunk.</p>
				<p>- Ha Nyúzó úr azt hiszi - mondá Tengelyi, kinek vére arcaiba nyomult -, hogy e
                  gúnyoló szeszély hivatalos állásának tekintélyét nevelheti, a teins alispán úr
                  talán kegyes leend őt tévedéséről meggyőzni. Mi magát a dolgot illeti - tevé
                  hozzá, erőt véve magán -, nem tagadom, hogy sok körülmény első tekintetre ellenem
                  látszik szólni: egyébiránt, a dolgok való állásának előadása, úgy hiszem, meg
                  fogja győzni még a főbíró urat is, hogy csalódott. - S itt Tengelyi körülményesen
                  előada minden történteket. A gyanú, melyet irományainak elrablása iránt Macskaházy
                  ellen nyilvánított, a kislaki törvényszéknél történtek után helyzetében csak
                  természetes vala, valamint e gyanúnak alaposságát semmi nem bizonyíthatá inkább,
                  mint az, hogy az ügyész szobájában oly irományok találtattak, melyeknek birtokához
                  Macskaházy csak e rablásban való részvétele által juthatott. Annak magyarázatára,
                  miért hagyá el házát tegnap szokása ellen oly későn, s miként történt, hogy a
                  révész s kocsis által összesározott ruhákkal találtatott, a jegyző elmondá a
                  levélnek foglalatját, melyet Violától oly rejtélyes módon kapott.</p>
				<p>- És ugyan honnan van - kérdé Nyúzó, ki egész idő alatt kételkedő mosolygással ült
                  ott -, hogy Tengelyi úr Viola meghívását azonnal követte? hogy késő éjszaka
                  egészen magányosan s fegyver nélkül, mint mondá, egészen magányos helyre ment,
                  csak azért, hogy az ország legnagyobb zsiványával találkozzék, kitől mások
                  harmadmagokkal is félnek?</p>
				<p>- Én soha életemben Violát nem bántottam - válaszolt Tengelyi -, s azért nem is
                  féltem tőle, főképp miután a hozzám írt soraiból látám, hogy magát irántam
                  háladatosságra kötelesnek érzi. Azonkívül, mit tehettem egyebet? más módot, mi
                  által a tőlem elrablott irományokhoz juthattam, nem ismerék, elfogadtam azt, mely
                  ajánlkozott.</p>
				<p>- És ugyan kérjük - mondá ismét Nyúzó - a levélkét, melyről szó van, nem lehetne
                  látnunk? érdekes volna, hacsak már azért, hogy a híres zsivány kezevonásával
                  megismerkedjünk.</p>
				<p>- A levélkét az író kérése szerint azonnal elégettem - válaszolt Tengelyi.</p>
				<p>- Az igen kár volt - szólt Nyúzó -, főképp ha Tengelyi úrnak ez igen rendkívüli és
                  legalábbis csudálatos mesének, vagy akarom mondani, előadásnak bebizonyítására,
                  két jólelkű részrehajlatlan tanúja nincs, kikkel Violától vett levelét közlé.</p>
				<p>- Én a dolgot csak Vándory barátommal közöltem ma reggel.</p>
				<p>- Igen, ma reggel, értem - folytatá az előbbi -, mikor már a faluban voltam s
                  vizsgálataimat megkezdém. Más mondanivalója Tengelyi úrnak nincs?</p>
				<p>Tengelyi kijelenté, hogy elmondott mindent, mi a dologhoz tartozik.</p>
				<p>- Azokból, miket hallánk - szólt a főbíró esküdtjéhez fordulva -, annyi legalább
                  Tengelyi úr önvallomása szerint is bizonyos, hogy ő a gyilkolásnak szándékát
                  ismerte.</p>
				<p>Tengelyi megjegyzé: miként ő, mennyire emlékezik, ezt szóval sem mondta.</p>
				<p>- Úgy tartom, e részben minden tagadás feleslegessé vált - mondá éles hangon a
                  főbíró. - Jegyző úr elismeri, hogy irományait Macskaházy birtokában gondolá. Már
                  ha ez így van, Viola sorait véve... ha azok csakugyan írattak volna... miként
                  gondolhatott csak egy pillanatig mást, mint hogy a zsivány erőszakos módon fog ez
                  irományokhoz jutni? Sőt - folytatá a főbíró rövid hallgatás után, mely alatt
                  szemeit a jegyzőre szegezé -, már önvallomása szerint majdnem a bizonyosságig
                  kisül, hogy a gyilkosságnak elkövetését nemcsak előre tudta, hanem benne mint
                  felbujtó részt is vett, miután Viola maga sem az irományoknak becsét nem
                  ismerheté, sem magát megszerzésökért ily veszélynek, minő e gonosztettével össze
                  vala kötve, ki nem tette volna, ha arra más valaki által nem buzdíttatik... s hogy
                  ez csak a jegyző úr lehetett, világos, minthogy ez irományok megszerzése senki
                  másnak érdekében nem feküdt.</p>
				<p>Tengelyi szólni akart, Nyúzó folytatá: - És ki teszi ezt? ki követi el e szörnyű
                  bűnt? Kérdem: egy jegyző, oly ember, kinek a gonosztevők üldözése kötelességében
                  áll, s ki a bizodalmat, mellyel iránta a megye s nagyságos urasága viselteték,
                  arra használja fel, hogy házát gonosztevők tanyájává tegye. Ez súlyosabb eset -
                  szólt esküdtjéhez fordulva, tovább -, hogysem mi róla végezhessünk. A vádlottat be
                  kell küldenünk a megyeházához, s pedig jó őrizet alatt, nehogy Viola s cimborái,
                  kik, amint látszik, vele szoros összeköttetésben állnak, őt az igazság kezei közül
                  kiszabadítsák.</p>
				<p>Az alispán, ki a dolgok kifejlődésében érzékeny részt vett, Nyúzót figyelmessé
                  tevé, hogy erre semmi szükség nincs, miután Tengelyi úrért, ha úgy kívántatnék, ő
                  szívesen ma is felvállalja a kezességet; de Nyúzó, ki eddig az alispán kívánatát
                  teljesítendő, mind azon durvaságtól, mellyel máskor hasonló alkalommal élni
                  szokott, visszatartóztatá magát, nem tartá szükségesnek, hogy elöljárójának e
                  pontra nézve is engedjen, s ünnepélyesen kijelenté, miként a feleletteher rajta
                  fekszik s ő ehhez hasonló esetben kezességet elfogadni nem fog, ha Tengelyinek
                  nemessége nem vonatott is volna kétségbe, miután nyilvános rablók cimboráinak
                  letartóztatására nézve még a nemesi kiváltság sem vétetik tekintetbe.</p>
				<p>- Hogy merészel az úr engem rablók cimborájának nevezni! - kiálta Tengelyi, ki a
                  mérsékletet, melyre magát eddig kényszeríté, tovább fenntartani képes nem volt -
                  ön, kiről az egész megye tudja, miként nem egyszer hivatalát orgazdaságra
                  használta fel?</p>
				<p>Ami Tengelyinek ezen vádját illeti, meg kell vallanunk, a jegyző alig mondhatott
                  volna olyat, mely az érdemdús főbírót, főképp alispánja s ennyi emberek
                  jelenlétében, kellemetlenebbül érinthette volna, miután a megyében csakugyan több
                  esetről beszéltek az emberek, hol az elrablott marha a tulajdonosok által
                  állítólag Nyúzó istállóiban találtatott meg, min természetesen ez emberek annyira
                  elbámultak, hogy első pillanatban nem tudva, mit mondjanak, elhallgattak, s ha
                  később valamely tanúval az istállóba visszatértek, a marhát soha többé nem
                  találták ott. Azonban, a pillanatnyi zavar, melybe a főbíró hozatott, csak arra
                  szolgált, hogy elfojtott dühét kitörésre ingerelje, s minden kímélettel
                  felhagyjon, mellyel magát eddig viselte. - Hogy merészelem így nevezni?! - kiálta
                  a felbőszült tisztviselő - hogy merészelem én így nevezni, ki a tekintetes nemes
                  megyének főbírája vagyok? s ha a teins alispán úr iránt kímélettel nem vagyok,
                  régen vasra verettem volna, miután tudva való dolog, hogy mikor Violát múlt
                  restauráció előtt itt a faluban kerestük, a zsivány az egész idő alatt e házban
                  rejtve volt, hová midőn őreimmel belépni akartam, a nótáriusné még oppozícióval
                  szemtelenkedett fenyegetni.</p>
				<p>- Ki mer házam ellen ily rágalommal fellépni? - kérdé a jegyző mindig hevesebben.
                  - Viola az én házamban?... Felfogadtam nejét s gyermekeit, mert nyomorúságban
                  voltak; a zsiványt nem láttam soha!... Szólj te, Erzsébet - mondá nejéhez fordulva
                  -, volt-e Viola valaha házunkban?</p>
				<p>Erzsébet, ki mint Tengelyi maga, arról, hogy Viola Vilma megegyezésével Liptákné
                  által a házban elrejtetett, mit sem tudott, esküvéssel bizonyítá, hogy az üldözött
                  soha, mióta rossz életre adta magát, e házban nem volt; mire a főbíró gúnyosan
                  mosolyogva Liptáknét hívatá elé, ki azt, mit a rögtönítélő törvényszék előtt
                  esküvéssel vallott, többé vissza nem veheté. - Igazság, teins uram - mondá az
                  asszony sóhajtva -, hogy mikor Violát a faluban üldözték, szegény az egész idő
                  alatt itt a házban volt. Én magam rejtettem el a kamarába a hordók alá, de sem a
                  nemzetes úr, sem a nemzetes asszony nem tudtak semmit felőle, annyira féltem, ha
                  megtudják, hogy még azt sem beszéltem el nekik, amire szegény Viola, mikor elment,
                  kért, hogy megmondjam: hogy a nemzetes úr írásaira vigyázzon; s pedig ha elmondom,
                  ki tudja, mennyi bajt kerülhettünk volna ki.</p>
				<p>- Aki hiszi, üdvezül - mondá a főbíró gúnyosan -, miként vezethetted volna a
                  zsiványt e ház kamarájába, anélkül, hogy valaki tudná?</p>
				<p>- Ki mondta azt, hogy senki nem tudta? - válaszolt Liptákné. - Én csak azt
                  mondtam, hogy a nemzetes úr nem tudta, s a nemzetes asszony sem, ki akkor már
                  alunni ment. Mikor szegény Viola a házhoz jött, csak Vilma kisasszony s én voltunk
                  ébren. Éppen Zsuzsi ágya mellett ültünk, mikor az utcán a lármát hallottuk. Én
                  kimentem a kertbe, s ott találtam Violát, körül volt véve a ház mindenfelől, sehol
                  menekülés, azt tudtam, ha megfogják, fel fogják akasztani, s kértem Vilmát, hogy a
                  szegényt a házba hozhassam. Az angyali leánynak megesett szíve szerencsétlenségén,
                  s megengedte. Ez az egész; ne üdvezüljek, ha kívülünk más valaki tudta, hogy az,
                  akit keresnek, itt van. Ha rosszul cselekedtünk, hogy Violát elrejtettük, ám nem
                  bánom, csináljanak velem, amit akarnak, úgyis elég vén vagyok, s nem bűnös senki
                  más, mint én!</p>
				<p>- Ne félj, meg fogsz lakolni te is, vén boszorkány! - mondá a főbíró mérgesen. -
                  Most még csak a kisasszonyt kell kérdenünk, úgy látszik, az egész család
                  egyetértésben van. Hívja be leányát - tevé hozzá Tengelyinéhez fordulva -, hadd
                  kérdezzük meg azt is.</p>
				<p>- Mit, az én leányomat?! - szólt Erzsébet szenvedéllyel - abból ugyan nem lesz
                  semmi! Leányom Réty Ákosnak jegyese, azt próbálja valaki megsérteni, ha
                  merészli... Vilmám ily emberek előtt! vallatva, mint a gonosztevő! - S a jámbor
                  asszony hihetőképp még többet mondott volna, ha Tengelyi maga nem kéri, hogy
                  menjen leányáért, mint kívántatott.</p>
				<p>- De meggondoltad-e, kedves Jónásom? - kérdé Erzsébet, bámulva férjét.</p>
				<p>- Mondom, menj szobádba, s hídd ki leányodat - válaszolt Tengely komolyan -, én
                  meg vagyok győződve, hogy Liptákné hazudik. Soha leányom nem titkolt semmit
                  előttem.</p>
				<p>Erzsébet kiment, s rövid idő múlva leányával tért vissza a szobába. A szépségnek
                  hatalma ellenállhatatlan, s maga Nyúzó, minden természetes nyersesége mellett,
                  midőn a hölgyet látá, ki anyjától vezetve előtte megjelent, e halvány szabályos
                  arcnak szelíd kifejezése előtt elveszté bátorságát, s váratlan nyájassággal mondá:
                  miként bizonyos környülményeknek felvilágosítása szükségessé teszi, hogy némely
                  kérdésekre feleljen - azaz ha e pillanatban ellenére nincs, mert azon esetben ő
                  kikérdeztetését szívesen máskorra is halaszthatná.</p>
				<p>- Nem lesz szükséges - mondá Tengelyi szárazan. - Szólj nyíltan - tevé hozzá
                  Vilmához fordulva -, igaz‑e, hogy Viola, mikor a faluban kerestetett, házunknál
                  elrejtve volt?</p>
				<p>- Atyám - szólt Vilma, s halvány arcait egyszerre pirosság futotta el.</p>
				<p>- Ne félj semmit, kedvesem - folytatá amaz biztató hangon -, lám, te jó kedves
                  leányom voltál mindig, soha semmit szüleid előtt nem titkoltál el. Mondd meg
                  tartózkodás nélkül: igaz-e, hogy Viola házunknál volt, s hogy te ittlétére
                  engedelmet adtál?</p>
				<p>Vilma hallgatott, a szegény leány egész testén remegett, s maga Nyúzó sajnálni
                  kezdé a hölgyet, midőn a hatást látá, melyet e kérdések reá tettek.</p>
				<p>- Mondom, ne félj, Vilmám - folytatá Tengelyi ismét -, én tudom, hogy az egész
                  csak rágalom. Tudom, hogy nem lettél volna képes ily valamit tenni engedelmem vagy
                  legalább anélkül, hogy később tudósítanál. Lám ez asszony itt - tevé hozzá,
                  Liptáknéra mutatva -, kitől mást vártam s érdemeltem, azon hazugsággal mentegeti
                  magát, hogy Violát engedelmeddel rejtette el házunkban.</p>
				<p>A gondolat, hogy az igazságnak nyílt megvallása Liptákné igazolására szükséges,
                  Vilma szívében háttérbe szorítá a gyermeki félelmet, mely őt eddig
                  visszatartóztatá, s a szegény leány, könnytelt szemeit apjára emelve, bizonyságot
                  tett, hogy ez asszony igazat mondott. - Bocsánatot, kedves apám! - tevé hozzá
                  könyörgő hangon - a szerencsétlenségnek egyedüli oka én vagyok. Én magam mondtam
                  Liptáknénak, hogy ha lehet, Violát rejtse el házunkban; én magam kértem őt, hogy
                  csak apámnak ne mondjon semmit, mert tudtam, hogy bármi természetes, ha mindent
                  elkövetek, hogy egy szerencsétlent halálától megmentsek, mégis apám, mert Violát
                  gonosztevőnek mondják, ez esetben neheztelni fog.</p>
				<p>- Aki hiszi, üdvezül! - mormoga Nyúzó fogai közt, míg Kenyházy nagyokat sóhajtott,
                  s Réty megjegyzé, hogy az egész előadásban semmit, mi azt valószínűtlennek tenné,
                  nem lát.</p>
				<p>Tengelyi, ez egész idő alatt szemeit éghez emelve, hallgatott, de arcának
                  kifejezése mutatá, hogy lelkén azon fájdalmaknak egyike vonul át, melyeknek
                  kimondására nyelvünknek szók, szemeinkben könnyek hiányzanak. Vilma néma
                  kétségbeeséssel függeszté szemeit apjára, s a kínos hallgatást csak Vándory
                  szakítá félbe, ki midőn barátjához közelített s kezét fogá, kéré, hogy ne nyomassa
                  el magát fájdalma által.</p>
				<p>- Ne félj - mondá Tengelyi komoran -, ha oda kelle jutnom, hogy tulajdon
                  leányomtól csak úgy hallhatok igazságot, ha bíró előtt kérdezem, nincs többé, min
                  e világon bámulhatnék. De hagyjuk ezt! - tevé hozzá egy sóhajjal, a főbíró- s
                  esküdtjéhez fordulva - vessünk véget e kínos jelenetnek. Amit a teins urak
                  vizsgálatuk által megtudni kívántak, tudják, a bűnjelek mind ellenem szólnak,
                  nincs ok, miért többé fáradjanak. Engedjenek két órát, hogy dolgaimat rendbe
                  szedve családomtól búcsút vegyek; nem bánom, őriztessék házamat addig, amint
                  tetszik, s azután vitessenek be Porvárra.</p>
				<p>- Ha Tengelyi úrnak mentségére semmi több mondanivalója nincs - szólt Nyúzó
                  felkelve -, csakugyan véget vethetünk az egésznek. A dolog világos. Két óra múlva
                  szekere készen lesz, addig rakja össze holmiját, s előre mondom, jól fogja tenni,
                  ha hosszabb maradásra készül.</p>
				<p>- Mi vele megyünk! - mondá Erzsébet könnyekre fakadva - én férjemet nem fogom
                  elhagyni végső nyomorúságában.</p>
				<p>- Kedves Erzsébetem - szólt a jegyző meghatva -, maradj te itt házamnál. Miután
                  ily terhes vád emeltetik ellenem, szükség, hogy védelmemre készüljek, s legjobb,
                  ha egy ideig magamra hagytok.</p>
				<p>Erzsébet még inkább sírt, s Nyúzó, miután még megjegyzé, hogy úgysem tudja,
                  mennyire egyezett volna meg a tömlöc szabályaival, hogy a vádlott családjával
                  szólhasson, esküdtjével együtt a szobát elhagyá; s én, részemről azt hiszem, hogy
                  valamint e viszonyok között a jegyző családjának semmi kedvesebbet, úgy önmagára
                  nézve semmi célirányosabbat nem tehetett volna, miután alig hagyá el a házat,
                  midőn Ákos a legnagyobb felgerjedésben a szobába lépett.</p>
				<p>Ákos, ki, miután Vándoryval tegnap este mátkájától hazatért, a fél éjet szobájában
                  fel s alá járva boldog ábrándok között tölté, midőn szerencséjének érzetében végre
                  lefeküdt, oly édes álomba szenderült, hogy noha szobája a lelkész szobájához a
                  második vala, sem Tengelyi, sem Liptákné jöttéről mit sem hallott, s csak most,
                  midőn az öreg János által felébresztetett, tudá meg mind az elkövetett
                  gyilkosságot, mind azon lépéseket, melyeket a főbíró Tengelyi ellen tesz. - Az
                  érzelmeket, melyek Ákos szívét e híreknél eltölték, s melyekkel midőn a jegyző
                  házához sietett, kedvesét halványan, síró anyja mellett látá, nem fogom leírni. -
                  Az istenért, mi történt itt? - mondá, mihelyt a szobába lépett.</p>
				<p>- Kedves Ákosom - szólt kezét megragadva Erzsébet -, odavagyunk, nevünk
                  megbecstelenítve. Férjemet gyilkossággal vádolják, s a megye tömlöcébe fogják
                  vinni... - itt könnyei elfojták szavait.</p>
				<p>- És apámat én rontottam meg - szólt kétségbeesve Vilma. - Ákos! Ha valaha
                  szeretett, mentse meg őt... - s ezzel a szerencsétlen leány magánkívül az ifjú
                  karjai közé rogyott.</p>
				<p>Ákos, Erzsébettől követve, kedvesét a mellékszobába vivé; a jegyző hallgatva
                  nézett utánok, s szemében könny ragyogott, midőn Vándorynak kezét szorítva halkan
                  mondá: - Ha elmegyek, légy te e szegényeknek apjok.</p>
				<p>Réty mélyen meghatva állt ott az egész jelenet alatt; azonban a hideg formaság,
                  mellyel Tengelyi, valahányszor az alispán mellette szót emelt, pártfogását
                  visszautasítá, visszatartóztatta őt e részvétnek nyilvánításától. Most erőt véve
                  magán, midőn a jegyző- s Vándoryhoz közelített, megindulásától elfojtott hangon
                  kéré, hogy bármi történt is közöttök eddig, most legyen meggyőződve, miként ő
                  mindent el fog követni, hogy egykori barátját e szerencsétlen helyzetből
                  megmentse.</p>
				<p>- Igen köszönöm a meleg részvétet, mellyel a tekintetes alispán úr helyzetem iránt
                  viseltetik - mondá Tengelyi hidegen, midőn a szólóhoz fordult. - Megvallom, nem is
                  vevém észre, hogy még szerencsénk van, úgy hivém, hogy miután a dolog, mely
                  érdekét ébreszté, bevégeztetett, a főbíróval együtt eltávozott. Hisz a teins úr
                  látja, minden rendiben van, a gonosztett, úgy látszik, egészen kisült ellenem.</p>
				<p>- Tengelyi! - mondá Réty mélyen meghatva - ne legyen igazságtalan irántam! Engem e
                  házhoz semmi más nem vezetett, mint hogy jelenlétem által önnek, ha lehet,
                  hasznára legyek, s Nyúzót azon kíméletre bírjam, melyet hivatalának teljesítése
                  ily esetben megkíván.</p>
				<p>- Ha a teins úrnak ez vala szándéka - szólt Tengelyi keserűen -, egyszerűbb lett
                  volna, ha a tisztújításnál nem használja befolyását arra, hogy oly szolgabíró
                  választassék, kit csak elöljárójának jelenléte tartóztathat vissza attól, hogy
                  hivatalával vissza ne éljen.</p>
				<p>- Nem fogok önnel erről vitatkozni - válaszolt az alispán zavarodottan -, csak
                  arról akarom biztossá tenni, hogy bármi súlyosaknak látszassanak a jelek, melyek
                  ön ellen szólnak, én ártatlanságáról meg vagyok győződve; reám számolhat.</p>
				<p>- Teins uram - mondá Tengelyi komolyan -, volt idő, hol a számolás ezen nemével
                  foglalkoztam. Barátaim elég jók voltak meggyőzni, hogy azon véghetlen s
                  határtalan érzés, melyet barátságnak nevezünk, sokkal fenségesebb, semhogy reá e
                  földön számolhatnánk. Rövid idő múlva talán meg fogok jelenni bíráim előtt, s ha a
                  teins úr elég erőt érez magában megfeledkezni a barátságról, mellyel irántam
                  eddig viseltetett; örömmel fogom látni közöttök; most megbocsát, ha távozom. Csak
                  két órát tölthetek házamban, s azt családommal akarom tölteni. - S ezzel mélyen
                  meghajtva magát, Tengelyi, Vándoryt magával vezetve, a mellékszobába ment.</p>
				<p>Réty sokáig utána nézett, azután mélyen felsóhajtva a házat elhagyá.</p>
			</div>
			<div type="chapter">
				<head>32</head>
				<p>Minden elválás bánatos érzéssel tölti lelkeinket. Kevés napok leforgása alatt
                  annyi történhetik, hogy még a boldogabb ember is, midőn kedveseitől búcsút vesz,
                  alig titkolhatja el megindulását, midőn barátja kezét utolszor szorítja. - De mi
                  ezen érzés ahhoz képest, mely a keblet eltölti, midőn kedveseink körét életünk
                  szomorú pillanatainak egyikében kényteleníttetünk elhagyni!... A szív, mely a
                  múltat s jövőt mindig a jelennek világításában látja, csak fenyegető veszélyeket
                  sejt maga előtt ily pillanatokban, s nem szabadulhat a gondolattól: hogy a kört,
                  melyből habár csak napokra kilép, mikor visszatér, úgy, mint elhagyá, nem fogja
                  többé feltalálni. Hogy Tengelyi veszélyes állásában mindezt kettősen érezé,
                  természetes; s valóban egész férfiasságára vala szüksége, hogy kesergő családja
                  számára vigasztaló szavakat találjon, hol semmit, mihez reményei horgonyát
                  köthetné, maga előtt nem látott, s főképp leányának vigasztalatlansága szívét soha
                  nem érzett keserűséggel tölté el.</p>
				<p>- Ne sírj, kedves leányom! - mondá Vilmához fordulva. - Lám, apád ártatlan, azt
                  tudhatod. Kevés nap, s a dolgok való állása ki fog világlani, s akkor visszatérek
                  hozzátok, s te ismét szép víg leányom léssz, nemde?</p>
				<p>- Oh, atyám! - szólt Vilma s hangja remegett - te tömlöcben, ott a rossz emberek
                  között, ha csak egy napra, egy órára is, s ha meggondolom, hogy mindennek én
                  vagyok oka!</p>
				<p>- Te, leányom? - kérdé Tengelyi bámulva - miképp kínozhatod magadat ekképp? Azt
                  gondolod talán, hogy vallomásod helyzetemet nehezítheti?</p>
				<p>- Atyám - mondá a hölgy szomorúan -, ne szóljon ily nyájasan velem, én nem
                  érdemlem szeretetét. Nem fogják-e most e rossz emberek atyámra fogni, hogy Viola
                  elrejtését maga is tudta, s csak el akarja titkolni, s ha ez nem lenne is, mi
                  hozta mind e szerencsétlenséget reánk, ha nem az, hogy Zsuzsit s gyermekeit
                  házunkhoz fogadtuk? s azt én tevém!</p>
				<p>- S éppen mert ez oka szerencsétlenségteknek - szólt közbe Vándory -, isten nem
                  fog elhagyni bajaitok között. A gondviselésnek útjai csudálatosak, de jótett soha
                  embert nem vezetett még romláshoz.</p>
				<p>Tengelyi e szavaknál mélyen felsóhajtott; de Vilma nyugodtabbnak érzé magát, s
                  maga Erzsébet csendesebben zokogott, midőn Vándory által arra emlékeztetett, hogy
                  talán éppen ez igazságtalan vád leend az út, mely ellenségeinek megszégyenítéséhez
                  vezetend, s melyen talán elrabolt irományaihoz juthat.</p>
				<p>Tengelyi maga azzal vigasztalá nejét, hogy fogsága mindenesetre csak rövid lehet,
                  s hogy addig is, miután Vándory nálok marad, nem fognak pártfogó barátok nélkül
                  hagyatni.</p>
				<p>Erzsébet újra kéré, hogy őt Porvárra követhesse, de a jegyző érzé, hogy ha azon
                  kínos pillanatokban, midőn lába a tömlöc küszöbén átlép, családja keservét látná
                  maga körül, szilárdsága megtörne ennyi szenvedés alatt, s Vándory segedelmével
                  arra bírá feleségét, hogy legalább most az első napokban álljon el
                  feltételétől.</p>
				<p>- Ha, amitől nem félek - tevé hozzá -, rabságom tovább tartana, bejöhettek később.
                  Az első napokban szükség, hogy egészen enhelyzetemmel foglalatoskodjam. Völgyesy,
                  mennyire ismerem, becsületes ember, s szívesen magára vállalandja védelmemet. Ákos
                  módot fog szerezni, hogy tőletek minél többször tudósítást kapjak. De hol van
                  Ákos?</p>
				<p>Erzsébet mondá, hogy midőn az alispán elment, ő is eltávozott, hihetőképp, hogy
                  vele szóljon, s rövid idővel ezután, melyet Tengelyi a kevés holminak
                  összerakására használt, mit magával vinni szándékozott, Ákos maga lépe a szobába.
                  Az ifjúnak arcai lángoltak, szemein látszott, hogy sírt.</p>
				<p>- Szóltál apáddal? - kérdé Erzsébet a belépőt élénken.</p>
				<p>- Szóltam! - mondá emez remegő hangon.</p>
				<p>- S mit mondott? - kérdé Erzsébet s Vándory majdnem egyszerre.</p>
				<p>- A legszebb, legépületesebb dolgokat, arról meg lehettek győződve - válaszolt
                  Ákos keserűen. - Sírt, valósággal sírt, nyakamba borult, kedves fiának nevezett;
                  mondá, hogy Tengelyinek ártatlanságáról meg van győződve, hogy szíve vérzik, ha
                  arra gondol, miként ily becsületes ember s ki egykor barátja volt, ennyire
                  szerencsétlen helyzetbe juthat. Mit tudom én! Ő elmondott mindent, mi akárkit a
                  világon meggyőzhetne, hogy Tengelyi ártatlan, s hogy minden becsületes ember
                  kötelessége pártját fogni; de mind e szép beszédnek vége az vala, hogy kérésemet
                  nem teljesítheti, s miután Nyúzó kezességet elfogadni nem akar, ő nem
                  kényszerítheti reá - szóval, hogy nem tehet semmit. Hisz nem mondta-e, hogy szíve
                  vérzik... mi többet kívánhatunk tőle?</p>
				<p>- Azt előre mondhattam volna - szólt Tengelyi nyugodtan.</p>
				<p>- Nem, barátom! - folytatá Ákos indulattal - azt te nem mondhattad volna előre. Ha
                  istennek angyala jő le, s azt mondja nekem, hogy apám így fog felelni kéréseimre:
                  én nem hiszek neki. Ti nem tudjátok, miként kértem őt. Sírtam, mint a gyermek,
                  lábaihoz borultam, anyámnak emlékére hivatkoztam; mondtam: ha életében valaha
                  szeretett, ha tőlem örökre megválni nem akar, ha nem akarja, hogy átkozzam
                  végzetemet, mely őt adta apámnak, csak ez egy kérésemet teljesítse... s ő
                  megtagadta!</p>
				<p>- S ki tudja - mondá Vándory, kinek a keserűség, mellyel Ákos apjáról szólt, fájt
                  -, nem szólt-e igazat, midőn mondá, hogy kérésedet nem teljesítheti?</p>
				<p>- Hát azt gondolod - válaszolt Ákos még keserűbben -, ha apám Tengelyiért
                  csakugyan kezességet vállalt volna, vagy ha mit tőle később kértem, őt tulajdon
                  házának valamely szobájában akarja őriztetni, míg e szerencsétlen dolog
                  világosságra jő, Nyúzó ellent merne állni kívánatának? Igen, de mit fog mondani a
                  nagyméltóságú főispán? Nem veszik-e rossz néven a teins Karok és Rendek, ha ő
                  Tengelyinek, kit e megyében sokan gyűlölnek, pártját fogja? ez az, mi apámat,
                  most, mint mindig életében, meggyőződésének követésétől visszatartóztatá, miért
                  fiát magától eltaszította.</p>
				<p>- Ne ítélj apádról ily szigorúan - mondá Vándory meghatva -, ki tudja, mily nehéz
                  küzdelmeibe került, hogy kérésedet megtagadja.</p>
				<p>- Hagyjuk ezt! - szakítá félbe Ákos. - Mikor a háztól elmenék, Nyúzó már a
                  kocsikat rendelé. Kevés időnk marad; ne keserítsük ezt oly vitatkozásokkal, melyek
                  semmihez nem vezethetnek. Ha megengeded - szólt Tengelyihez fordulva -, veled
                  megyek Porvárra.</p>
				<p>A jegyző ismétlé, mit már családjának mondott, s csak arra kéré Ákost, hogy
                  amennyiben lehet, őt fogsága alatt Vilma s Erzsébet hogylétéről tudósítsa. - Hogy
                  pártfogásodba ajánljam - tevé hozzá mosolyogva -, nincs szükség.</p>
				<p>- Oh, bár e pártfogásra még több jogom volna! - mondá Ákos Tengelyinek kezét
                  szorítva - bár Vilmát nőmnek nevezhetném! Ki tudja, mit apám fia boldogságáért nem
                  tett, azt talán megtenné nevéért.</p>
				<p>- Értelek - válaszolt Tengelyi nyugodtan. - De, hála az égnek! ártatlanságom
                  bebizonyítására pártfogóra szükségem nincs; becsületes nevénél nem adhatok
                  leányomnak más hozományt, de mielőtt azt helyreállíthatám, nem fogom soha engedni
                  egyesülésteket.</p>
				<p>Ákos felelni akart; a kocsi zörgése, mely a ház előtt hallatszott, minden
                  gondolatoknak más irányt adott.</p>
				<p>Tengelyi, nehogy családja könnyeit látva elcsüggedjen, sietve megölelé nejét s
                  leányát, s felvéve bundáját, a kocsiba veté magát, melyet Réty érte küldött,
                  Nyúzónak nem kis bosszúságára, ki a jegyzőt teljességgel szekeren s vasban akará
                  Porvárra vitetni.</p>
				<p>Tengelyi mellé az esküdt ült. A kocsis mellett s hátul a bakon egy-egy hajdú
                  foglalt helyet... s a szerencsétlen jegyző áldá istenét, midőn Ákosnak még egyszer
                  kezét szorítva, a lovak végre elindultak s őt kétségbeesett családjának látásától
                  elvonák. - Bármi vár reá ott, hová megy, jobb embernek semmi kínzóbb e világon nem
                  lehet, mint ha keservekben kell látnia azokat, kiket szeret.</p>
				<p>Hagyjuk most Vilmát anyjával s Ákossal, kikhez később Etelka jött, fájdalmukban, s
                  kövessük a jegyzőt a megye házához.</p>
				<p>Midőn lord Byron Velencében az úgynevezett “fohászok hídján” állt, a gondolat,
                  hogy minden oldalán palotát s tömlöcöket lát, a nagy költőnek szép elmélkedésekre
                  adott alkalmat:</p>
				<p>I stood in Venice on the bridge of sighs A palace and a prison
                     on each side.</p>
				<p>A velencei dózsepalota, mint tudva van, egyiránt híres pompás termei s szörnyű
                  börtönei által, melyek fenn az ón tető, s lenn a kanális alatt a palota fényét
                  szenvedésekkel keríték be. Való képe ez sok közállománynak, hol, kik a boldog
                  középnél magasabban vagy alantabb állnak, az állomány áldásainak élvezetéből
                  kizáratnak; s mondhatlan szenvedéseket látunk mindenfelől, melyek között egypár
                  száz bohóc vagy ámító a szabadság feltartásáról tanácskozik. Velence kétségen
                  kívül szép, szép a dózse palotája, szépek Byron sorai is, melyek az utasnak - ha
                  gondoláján a szomorú híd alatt, melyen a velencei rab bírája elébe, vagy a
                  halálhoz vezettetett, átmegy - akaratlanul eszébe jutnak; de abban, hogy a
                  dózsepalotában palotát s tömlöcöt együtt látunk, magyar ember csakugyan semmi
                  bámulásra méltót nem találhat; sőt nálunk minden gyermek tudja, miként a tömlöc
                  nem is lehet máshol, mint a megye palotájában vagy legalább palotája alatt, mi
                  kétségen kívül a legcélszerűbb, már csak azért is: mert miután a karok és rendek
                  valahányszor nagy számmal összegyülekeznek, előre gondoskodnak, hogy
                  tanácskozásaik alatt szomjúság által ne kínoztassanak - a megyeházban borpincére
                  szükség nincs, s így a rabok számára oly helyet, mely minden másra
                  haszonvehetetlen, a pincéken kívül alig találni.</p>
				<p>Vannak emberek - mert e kétlábú tollatlan állatnak, miként Pláto az embert
                  értelmezé, mi nem jut eszébe, főképp miután természetének hiányát a jámbor lúd
                  tollaival pótolá, s ezekkel emelkedik? - Mondom, vannak emberek, kik tömlöceink
                  ezen helyzetét rossznak hirdetik. Hígvelejű ábrándozók, mizerikordiánus fráterek,
                  politikus különcök... kiknek gyenge fejökbe nem fér, hogy minden dolgok között
                  éppen tömlöceink igénylik legkevésbé figyelmünket; s kik, midőn örvendenek, hogy a
                  pest-budai part lánchíddal köttetik össze: egyszersmind nem tartják közönyösnek,
                  hogy rabjaink - s közöttük talán sok ártatlan - harminc vagy még több fontos
                  láncokkal járnak körül. De az ildomos többség, hála végzetünknek! nem hallgat e
                  holdkórosok szavára, s Taksony megye rendei börtöneiket eddig minden haszontalan
                  újításoktól menten tartották.</p>
				<p>Tagadni nem lehet, itt is történtek újabb időben dolgok, melyek nemzetünk
                  géniuszából fejlődött büntetési rendszerünket veszéllyel fenyegeték. Nemrégen
                  ezelőtt egy fiatal táblabíró utazott keresztül a megyén, csak azért, hogy
                  tömlöceit megtekintse; s noha a várnagy ez napon minden rabnak egy fél messzely
                  pálinkát adatott, s rájok parancsolt, hogy valamennyien kártyázzanak, csakhogy az
                  idegen meggyőződjék, mi jól bánik Taksony megye rabjaival: ez, magyarázhatatlan
                  vakságában, sokat lármázott Karvaly úr tömlöctartása ellen. Még nagyobb veszély
                  fenyegeté a régi állapotot, midőn éppen e látogatást követő télen, egyik szomszéd
                  megye börtönében öt vagy hat rabnak lába megfagyott. Mert ámbár a megye minden
                  tőle kitelhető gonddal járt el, s az illető lábakat fafűrésszel levágatá, s ámbár
                  a betegek, kiken e sebészi műtét véghezvitetett, egyen kívül mind meghaltak s így
                  nem panaszolkodtak, s ámbár ehhez hasonló esetek már többször történtek s soha
                  elébb különös figyelmet nem gerjesztének, most az egész hazában egyszerre
                  hallatlan lárma támadt az említett megye rendeinek kegyetlensége ellen. Mintha
                  bizony ők lennének okai, hogy az említett tél rendkívül hideg volt, s mintha éppen
                  akkor, mikor az alsó tömlöcben e lábak elfagytak, fenn, hol egy szobában nyolcvan
                  rab együtt tartatott, nem panaszkodott volna mindenik a hőség ellen, világos
                  tanúságul, hogy ily gonosz emberek a legellenkezőbb vádakkal lépnek fel
                  felsőbbségök ellen. De miután az idegen táblabíró, ki a porvári kaszinóban a
                  börtönök mikénti javításáról szép felolvasást tartott, tovább utazott, s a
                  szomszéd megye azok irányában, kik az elfagyott lábakról kérdezősködtek, fel tudta
                  tartani autonómiáját, úgyszintén az ezen esetből támadt lárma megszűnt, s az erre
                  vonatkozó parancsolatok a levéltárba tétettek - Karvaly úr is megmaradt régi,
                  tisztán magyar rendszerénél, melynek célirányossága mellett már az is szól, hogy e
                  nevelő-intézetnek (hisz minden börtön újabb időben annak tekintetik) növendékei
                  évről évre szaporodnak.</p>
				<p>Olvasóim tudják, hogy megyeházaink nemcsak tanácskozó helyül szolgálnak. Ez
                  épületek, melyeket ha nem is a nemesség épített, kizárólag a nemesség használ -
                  kivéve a tömlöcöt, hol a nem nemest is eltűri ‑, kellemesb célokra is
                  használtatnak. Például a nagyterem - melynek zöld asztala mellett reggel a
                  legszebb hazafiság szavai hangzanak, vagy néha illő komolysággal (melyet, mint
                  tudva van, semmi a pipázásnál inkább nem nevel) halálos ítéletek mondatnak ki -
                  kétségen kívül a legillendőbb hely, hol az alispán nagy ebédjeit tarthatja... Ez
                  azon hely, hol a rendnek hiányát, melyet reggel a tanácskozásnál tapasztalánk,
                  helyrehozza - az esti táncvigalom, midőn száz pár, a hegedűk és brugók hangjainál,
                  a legszebb tánc-rendben mozog. A megyeház ezen mellékes céljainak egyik legfőbbike
                  az: hogy találkozó helyül szolgáljon... s noha a megyei főhelyeken egy idő óta
                  majdnem mindenütt kaszinók jöttek létre, s a táblabírák társalkodásra más termeket
                  is találhatnának, a legkényelmesebb mégiscsak a megyeháza marad, melyet hosszú
                  megszokás mindenkinek kedvessé tett; s alig mehetünk jegyzői vagy főügyészi
                  hivatalba anélkül, hogy a dolgozó egyedeket egész társaságtól ne találnók
                  körülvéve, mely, hogy a munkán segítsen, beszélgetve s pipázva szobában fel s alá
                  jár. A magyar nemességben sok van, mi Rómára emlékeztet... s ilyen azon hajlamunk
                  is, melyet követve a lehetőségig legtöbb időnket megyeházainkban töltjük. A római
                  csak forumán érzé jól magát - a táblabírónak a megyeházánál kedvesebb helye nincs.
                  Itt mulat, itt dolgozik, nem eszik sehol jóízűbben, mint azon az asztalon, mely
                  mellett tanácskozott, nem kártyázik senkinél szívesebben, mint a főügyész vagy
                  főadószedő hivatalában. E szokás divatozott Taksony megyében is, s így olvasóim
                  nem bámulhatnak, ha Nyúzó - ki mihelyt vallatását Tengelyi házánál bevégezé s az
                  alispánnét annak eredményeiről tudósította Porvárra indult - itt megérkezve a
                  főügyész szobáiban egész társaságot talált, s mely, miután a főbíró által a
                  történtekről értesíttetett, ott maradt, hogy az egykor oly büszke s most rabságra
                  jutott falusi jegyzőnek megérkezését várja. A háziúr közelében a megye egykori
                  adószedője Sáskay, Zátonyi táblabíróval, egymásnak burnótszelencéjöket kínálva, a
                  mostani világ romlottságáról szólnak. A kandalló mellett Bántornyi James néhány
                  al- s a főjegyzőnek, ki székén elaludva nem távozhatott, a zsürinek eljárását
                  magyarázá meg, tudományos előadását egyes igen érdekes s épp azért már sokszor
                  elmondott angol példákkal világosítva fel; míg egy nyugalmazott kapitány, ki
                  Porváron élt, ezen esetet is a jelen büntető eljárás felette nagy szelídségének
                  tulajdonítá, s néhány táblabíró, fejét hajtogatva, mélyeket sóhajtott, vagy
                  legfeljebb egyes felkiáltásokkal, mint: bizony igaz! már két esztendeje, hogy nem
                  fejeztek le senkit! végre minket is megölnek! - buzdítá a szenvedélyes előadású
                  szónokot. Maga Völgyesy, ámbár ily társaságoknak nem nagy kedvelője, ma jelen
                  volt, s a többiek - főképp Nyúzónak - nagy megbotránkozására többször kijelenté
                  azon meggyőződését, hogy Tengelyit e vádra nézve egészen ártatlannak tartja.</p>
				<p>Porvár előkelőbb férfiai közül csak a másodalispánná lett Krivér hiányzott, ki,
                  miután Nyúzótól hallá, hogy az alispánné a rabot a lehető legnagyobb szigorúsággal
                  kívánja tartatni, míg az alispán ellenkezőleg a legnagyobb kíméletet parancsolta,
                  ily ellenkező kívánatokat egyesíteni nem tudván, sokkal célirányosabbnak tartá, ha
                  a megyeháztól távozik és Tengelyi fogadását másokra hagyja.</p>
				<p>Kenyházynak belépte s a hír, hogy rabjával együtt szerencsésen megérkezett, minden
                  egyes beszélgetésnek véget vetve, a közfigyelmet az esküdtben központosítá, s
                  mondhatom, hogy Bandi, minden érdemei mellett, fellépése soha ily nagy hatást nem
                  tett, még akkor sem, mikor szürke báránnyal bélelt mentéjét, melyben most a szoba
                  közepén áll, először húzta fel. Van egy római közmondás, hogy: ki jól el tudott a
                  világ figyelme elől rejtőzni, jól élt; s én, részemről, nem vonom kétségbe ez
                  állítás valóságát. Természetünkben fekszik, hogy a tapshoz, melyet ez élet
                  színpadán találunk, éppoly könnyen szokunk, mint nehezen azon tojás- s rothadt
                  almával való dobáltatáshoz, mely szinte e mesterséggel jár; - s úgy hiszem, kevés
                  ember tüntette ki magát, ki élete végén be nem vallotta volna legalább önmaga
                  előtt: hogy sokkal jobb vala elrejtve maradnia. Nálunk azonban, úgy látszik, e
                  régi közmondás nem nagy meggyőző erővel bír, s alig van valaki, ki magát
                  kitüntetve látván, a dolgot oly felette kellemetlennek hinné... s midőn a világ
                  által mázsának tartatik - mindamellett, hogy oly könnyen érzi magát, mintha csak
                  egy fél fontot nyomna - mégis ne nézne éppoly megelégedéssel maga körül, mint
                  Kenyházy e pillanatban.</p>
				<p>- Bizony nehéz út volt! - mondá, midőn homlokát ráncokba vonva, képének a
                  lehetőségig ünnepélyes kifejezést ada. - Sohasem hittem volna, hogy ennyi bajunk
                  lesz!</p>
				<p>- Hát volt baj? - kérdé Nyúzó élénken - mindjárt gondolám! sokkal későbben jössz,
                  mint vártalak. Tudtam, hogy valaminek kell lenni, mi utadban feltartóztatott.</p>
				<p>- Feltartóztatott? - válaszolt az előbbi - és még mennyire! Ha két hajdú nincs
                  velem, nem tudom, mi történik.</p>
				<p>- Mi a manó! - szólt a főbíró bámulva - hát a nótárius végre ellentállt? vagy
                  csakugyan megszabadítására tétetett kísérlet?</p>
				<p>- Nem éppen ez - felelt az esküdt, ki az érdeket látva, melyet e kérdések a
                  jelenlevőkben gerjesztének, igen sajnálá, hogy azokra tagadólag kell felelnie -,
                  de elakadtunk. A hidak egyikét most igazítják, a kocsisnak le kellett menni a
                  töltésről, s a hintó tengelyig süllyedt a sárba. Ha mint mondám, két hajdúm nincs,
                  s én s a nótárius maga nem segítjük a kocsit tolni, holnapig ott maradtunk volna,
                  s akkor a zsiványok, úgy hiszem, a rabnak megszabadítását megkísértették volna. De
                  csak próbálták volna meg - tevé hozzá öklét felemelve hősi kifejezéssel -, majd
                  meglátták volna, kivel van dolguk!</p>
				<p>Későbbi érkezésének ezen magyarázata sokkal természetesebb vala, semhogy a
                  hallgatókat egészen kielégíthetné; azonban a főérdek, mely Tengelyi személyében
                  központosult, megmaradt, s három-négy hang egyszerre kérdezé: a nótárius útközben
                  mit csinált? Miről beszélt? Hogy viselte magát?</p>
				<p>- Hát sehogy se! - válaszolt a kérdezett - miután a teins alispán nagyon szívemre
                  kötötte, hogy rabommal a lehető legnagyobb kímélettel bánjak.</p>
				<p>- Micsoda! - vágott szavába a főügyész, kire e szavak még több hatást tevének,
                  mint minden jelenlevőkre - az alispán úr csakugyan ezt parancsolta volna?</p>
				<p>- Éspedig mennyire! - válaszolt az előbbi. - Soha oly határozottan nem hallám
                  beszélni, mint mikor azt mondá, hogy: Tengelyi úr... még úrnak is nevezte, úgy
                  tudom, mintha most szólna... hogy Tengelyi úrnak, mondá, ártatlanságáról meg van
                  győződve, s hogy mindent elkerüljek, mi úgyis kínos helyzetét még kellemetlenebbé
                  tehetné.</p>
				<p>- Csudálatos! - mondá fejét csóválva Sáskay.</p>
				<p>- Én is annak tartottam - folytatá az esküdt -, de mert már a teins alispán úr úgy
                  kívánta...</p>
				<p>- Én a teins alispánnak ezen intését igen természetesnek tartom - szólt közbe
                  Nyúzó, ki a hatást, melyet esküdtje szavai főképp a főügyészre tettek, látván,
                  bensőképp átkozá Bandiját. - Szegény, mit tegyen? Fia belébolondult a nótárius
                  leányába. Ha most, midőn Tengelyi bajba keveredett, nem tetteti magát, mintha
                  mellette mindent elkövetne, Ákos, szenvedélyességében, ki tudja, mire
                  vetemedhetnék. Azonban én ismerem való gondolkozását e tárgyban... A nagyságos
                  asszony, még mielőtt elmentem, különösen megkért, hogy a gonosztett
                  kinyomozásában, mely által leghívebb emberétől fosztatott meg, a legnagyobb
                  szigorúsággal járjak el, s tudva van, hogy az alispán nejével soha ellenkező
                  véleményben nincs.</p>
				<p>- Én nem tudom - mondá fejét vakarva az esküdt -, meglehet, hibát követtem; de
                  mikor a teins alispán nekem ezeket mondta, biz én még nem is kötöztettem meg, s
                  minden becsülettel bántam vele. Beszélni is akartam mindenféléről, de alig
                  felelt.</p>
				<p>- A rossz lelkiisméret - mondá Sáskay sóhajtva.</p>
				<p>- Magam is azt hiszem - folytatá az előbbi -, mikor még pipázni sem akart, pedig
                  háromszor is megkínáltam.</p>
				<p>- Az esküdt úr el is hagyhatta volna - mondá Zátonyi komolyan. - Rabok irányában
                  mindig fel kell tartanunk auktoritásunkat... mindig egy bizonyos gravitással kell
                  fellépnünk, másképp még egészen hasonlóinknak képzelik magokat.</p>
				<p>- No, sebaj! - mondá Nyúzó jókedvűen, midőn ez intésnél esküdtjének levertségét
                  észrevevé - hiába, te Bandi, mindig galant gyerek voltál. Hozasd fel rabunkat,
                  hadd adjuk által; itt, ne félj, majd a kellő gravitással bánnak vele.</p>
				<p>Az esküdt kiment, s kevés perccel később Tengelyi a várnagy s egy hajdú
                  kíséretében lépett a szobába, Völgyesytől követve, ki mihelyt érkezéséről hírt
                  vett, a szobát elhagyva eleibe ment. A jegyzőnek magaviselete komoly s férfias
                  vala, mint mindig, egyenlőn távol kérkedéstől s alázatosságtól, s a nyugalom,
                  mellyel azok előtt megjelent, kiktől sorsa nagy részben függött, Zátonyit s Nyúzót
                  kivéve, a többiekre nem maradt hatás nélkül.</p>
				<p>- Nézd csak, mily átkozott büszke - mondá a főbíró a főügyészhez halkan -, majd
                  megtörjük!</p>
				<p>- Persze, persze! csak az alispán ne vette volna pártfogása alá - válaszolt emez
                  sóhajtva.</p>
				<p>A rab s irományok átadásának s átvételének formasága hamar be vala végezve, s
                  Tengelyi hallgatva várá a pillanatot, melyben mint rab tömlöctartója által
                  börtönébe vezettetik, midőn Karvaly azon kérdéssel fordult a főügyészhez, mily
                  vasat veressen rabjára.</p>
				<p>E kérdés Karvaly helyzetében igen természetes vala, nemcsak, mert tapasztalásból
                  tudta, hogy vannak az életben oly körülmények, midőn az elszökéshez rendkívüli
                  hajlandóságot érzünk magunkban, de mert Taksony megyében, mint e haza igen sok
                  törvényhatóságaiban, a vas és vas között nem kis különbség létezett, s a rabra
                  nézve nem lehetett közönyös: ha egypár fontos lánc vagy azon félmázsás békók
                  egyike veretik-e lábaira, melyek e megyében oly erőseknek mutatkoztak, hogy
                  nemcsak a rabok szabadulási kísérleteinek, hanem azon felsőbb parancsoknak is
                  ellentálltak, melyek által ily nehéz vasak használata tiltatott. Való, e megyében
                  eddig azon szokás divatozott, hogy a láncok megválasztása Karvalynak bölcs
                  belátására bízatott, s ő ismét e jogát egészen a hajdúkáplárnak adta által; de a
                  jelen eset, hol az alispán, mint Kenyházytól hallá, a legnagyobb kíméletet
                  kívánta, azok közé tartozott, melyekben Karvaly a felelet terhét inkább másra
                  akarta hárítani.</p>
				<p>Bármi természetes vala tehát e kérdés, mégis a főügyész látszólag megzavarodott
                  rajta, s csak azt jegyzé meg: miként részéről jónak tartaná, ha a vasraveretéssel
                  a másodalispán visszatéréseig várnának.</p>
				<p>- Már minek? - mondá Nyúzó türelmetlenül - a rab a főügyésznek adatik által, s nem
                  látok semmi okot, melyért e dolog elhatározásával várni kellene. Veress reá
                  akármicsoda vasat, egyet a nyolc vagy tíz fontosak közül, s azzal vége.</p>
				<p>Mielőtt még a főügyész e felszólításra felelhetne, Völgyesy lépe fel azon
                  véleménnyel, hogy a vas felveretésében csak hasztalan kínzást lát, mennyiben az a
                  rabnak biztos letartóztatására nem szükséges.</p>
				<p>- Úgy látszik - mondá Zátonyi rosszkedvűen -, Völgyesy úrban minden gonosztevő
                  pártfogóra talál.</p>
				<p>- Minden gonosztevő nem - válaszolt emez komolyan -, de azt, ki valamely
                  gonosztettel vádoltatik, s kinek ártatlanságáról meg vagyok győződve, védelmezni
                  dicsőségemnek tartom, s ezen oknál fogva magam kértem meg Tengelyi urat, hogy
                  ügyét reám bízza.</p>
				<p>- Így hát alügyész úrban Tengelyi prókátorát van szerencsénk tisztelni? - mondá
                  Nyúzó, megvető mosollyal tekintve Völgyesyre.</p>
				<p>- Desperatarum causarum advocatus! - nevete Zátonyi. - Csak Viola ne szökött volna
                  meg, majd megláttuk volna, védelmének mi hasznát veszi.</p>
				<p>- Mily hasznát veszik védelmemnek, nem tőlem függ - mondá Völgyesy, megvetéssel
                  nézve a szólóra -, én csak azt nyilatkoztathatom ki: miként kötelességem szerint
                  mindent el fogok követni, hogy azt, kinek védelmét magamra vállaltam, minden
                  sanyargatástól megoltalmazzam, melyet sem törvényeink, sem a környülményeink nem
                  kívánnak... s meg vagyok győződve, hogy e részben tisztelt alispánunk egész
                  támogatására számíthatok.</p>
				<p>Ez utolsó szavak a főügyészre nem hibázták el hatásukat... s miután Tengelyit a
                  hajdúkkal kiküldé, a rövid tanácskozásnak, melyet a jelenlevőkkel nagy részint
                  halkan tartott, az lőn eredménye, hogy Tengelyi további rendelésig csakugyan vas
                  nélkül zárassék el.</p>
				<p>Karvaly s Nyúzó igen rosszkedvűen hallák e határozatot, s főképp az első
                  megjegyzé, mi borzasztó igazságtalanság (midőn az egész feleletterhe rajta
                  fekszik), hogy Tengelyi elszökése ellen azon óvószereket nem használhatja, melyek
                  nélkül rabot biztosan tartani nem lehet. Azonban az alispánnak akarata, főképp pár
                  héttel választása után, többet nyom, semhogy ellene egy várnagy okai győzhetnének,
                  s Karvaly ellenmondásával csak azt nyeré, hogy Sáskay által arra emlékeztetett,
                  miként rabot tömlöcben tartani sokkal könnyebb, mint bizonyos embereket a
                  csatamezőn... s az általános hahota alatt még elmés feleletét sem teheté
                  érthetővé, mely szerint a megyeházban minden tárgynál kettős vigyázat kívántatik,
                  tudva levén, hogy bizonyos pénztárnak tartalma, noha lábatlan volt s vasban
                  tartatott, mégis bizonyos emberek kezelése alatt eltűnt.</p>
				<p>A várnagy megvető tekintet vetve maga körül, vállait vonítá, s miután a közvígság
                  megszűnt, s maga a nyugalmazott kapitány valamivel mérsékeltebben nevetett, csak
                  azon óvását adá elé, hogy miután a teins alispán azt kívánja, hogy Tengelyivel
                  minden kímélettel bánjanak, legalább nem őt okolhatják, ha e parancsolat nem
                  egészen teljesíttetik, természetes lévén, hogy mivel a rab vas nélkül záratik el,
                  őt csak a legerősebb alsó tömlöcöknek egyikébe teheti.</p>
				<p>Olvasóim nem érthetik e szavak értelmét, s főképp a borzadást nem, mely Völgyesy
                  arcain mutatkozott, midőn azokat hallá - ha velök Taksony megye börtöneit meg nem
                  ismertetem. Ne higgye az olvasó, hogy midőn ezeket leírom, talán azon
                  törvényhatóságra célzok, melyben ő él, vagy hivatalt visel. Én a taksonyi
                  tömlöcöket írom le; nem hibám, ha hazánk sok megyéjének fogházai hozzá mindmaiglan
                  hasonlók maradtak.</p>
				<p>Hajdanában a rabokat föld alá zárták, nincs is semmi célszerűbb. Ily eljárás
                  mellett az ártatlanul láncokat viselőnek szenvedései botrányt nem okozhattak; a
                  vétkesnek sorsa pedig még elijesztőbb példaként hatott, ha titkon elfogatva, zárt
                  ajtók megett tanú nélkül elítélve, földalatti börtönbe vezettetett, s senki azt
                  sem tudta, hova tűnt el. Kik a szentírás szavai szerint: nem a gonosznak halálát,
                  hanem azt kívánták, hogy megjavuljon s éljen, azzal vigasztalhaták magokat, hogy
                  pincében a bor megjavul, s hogy ugyanez történik talán oly emberekkel is, kiket
                  sokszor éppen a bor vezetett gonosztetteikhez. Kik kevésbé érzelgően gondolkoztak,
                  elmondhaták, hogy miután a pokol köztudomás szerint alant fekszik, ők rabjaiknak
                  csak az utat rövidítették meg, mely oda vezet.</p>
				<p>Alkotmányunk, mint egy elmés barátom minap megjegyzé, a középkor alkotmányaihoz
                  tartozik... s igazsága van! Megromlott prózai századunk nem is érdemli, hogy fiai
                  ily alkotmánnyal bírjanak, annyira szép s regényes az! Földmívelésünk állapotja,
                  s a törvények, melyek azt előidézték; közlekedési eszközeink, akár vízen, akár
                  szárazon; iskolai rendszerünk; azon szabadság, melyet mi nemesek élvezünk, s
                  melyet hazánkban még másoknak hasonló szabadsága sem korlátoz; polgári s büntető
                  törvénykezésünk... lehet-e valami mindennél költőibb? Valóban, csak Scott kellene,
                  s hazánk Skóciát regényességre nézve háttérbe szoríthatná, anélkül, hogy a
                  költőnek szüksége volna történetével pár századdal hátramenni. A középkorban
                  egyeseknek adott várhatalom nálunk még divatban van; s a regényes középkori kínpad
                  helyett, dereseinkben legalább, igen szép pótlékra tettünk szert. Hazánk tehát,
                  amint mondám, középkori alkotmánnyal bír; az egész, hogy új hasonlattal éljek,
                  gyönyörű, egészen gót ízlésben készült épület! - Való, vannak egyes részei, melyek
                  az úgynevezett parókamodorra emlékeztetnek, de az majdnem minden gót épületnél
                  így van. Az is igaz, itt-ott ez épület düledezni kezd, úgyhogy csak támaszok által
                  tartatik, melyek miatt néha alig mozdulhatunk belsejében... de végre gót, s ez a
                  fődolog, nemcsak regényíróra nézve, ki sehol jobban nem érezheti magát, mint
                  hegyes ívek alatt, de azoknak megnyugtatására is, kik nem foghatják meg, rabjaink
                  miért tartatnak sok helyen föld alatt? holott köztudomású dolog, miként gót
                  épületben, minő állományunk, a rabot máshol tartani nem is lehet.</p>
				<p>Taksony megye, noha minden magasabb szellemi kérdésekre nézve a haladás zászlaját
                  tűzte ki, aljas anyagi dolgokat, főképp, ha azok pénzbe kerültek, nem tartá
                  figyelemre méltóknak; s így a múlt században megyeházával együtt épült földalatti
                  tömlöceit is változás nélkül tartotta meg. Ne képzeljenek magoknak olvasóim - kik
                  közül sokan tömlöcöket csak a színpadon láttak - hosszú magas bolthajtást, melynek
                  félhomályában az egyetlen rabon kívül, ki nagy lépésekkel fel s alá jár, csak egy
                  ágyat, vízkorsót s darab kenyeret látnak. A porvári börtön félig sem oly
                  borzasztó. Az udvaron van egy ajtó, ha azt felnyitják, tizenkét lépcsőt látunk
                  magunk előtt. Ha ezeken lemegyünk, folyosóra jutunk, s hosszán végig tekintve,
                  húsz vasrostélyt veszünk észre, melyeknek mindegyike egy-egy külön börtönbe
                  nyílik. Ez az egész. Sehol rémséges magasságú boltozat, melynek zárkövét a szem a
                  homályban alig érheti el. - A porvári börtönök szép alacsonyak, valamivel magasabb
                  ember nemcsak szemével, de kezével is felérheti. Sehol vízkorsó, hanem, amennyire
                  a rabok pénzzel győzik, borkulacsok s egész palackok pálinkával. Semmi magányos
                  fel s alá járás - mi az elzártak száma miatt nem könnyen volna eszközölhető,
                  miután minden egyes három öl hosszú, s másfél öl széles börtönben nyolctól
                  tizenkét rab található -; hanem a legmulatságosabb társaság, kényelmes pipázás s
                  heverészés, hatalmas káromkodások, s ének... szóval, minden, mit magyar ember csak
                  kívánhat. A porvári alsó tömlöcök, mint olvasóim ezekből láthatják, azokra nézve
                  legalább, kiknek számára építtettek, korántsem voltak oly borzasztók, mint azt
                  némelyek hirdetik; tanúk s vádlottak azonban, kik tömlöci élethez nem szokva,
                  annak társasági örömeit nem élvezék, s néha hónapokig ide zárattak, mégis
                  panaszkodni szoktak. Nem mintha attól kellene tartaniok, hogy tömlöctartójok által
                  elfelejtve szomjan halhatnak meg, mert az utcára menő ablakokon esős napokon
                  mindig elég víz folyt be börtönükbe, de főképp a levegő ellen, mely - mindig csak
                  azokról szólok, kik hozzá nem szoktak - rossznak látszott, s talán oka volt, hogy
                  e tömlöcben a skorbut soha meg nem szűnt, s az úgynevezett börtönláz évenként
                  uralkodott.</p>
				<p>Ennyire egészségtelen tömlöcök minden kérdésen kívül igen kellemetlenek, főképp
                  miután előítéleteinknél fogva szokássá vált minden beteget orvossággal ellátni, s
                  a gyógyszertárak oly méregdrágák; azonban nem hiszem, hogy ez maga Taksony megye
                  rendeit új börtönök építésére bírta volna. Midőn a gyógyszertári árjegyzékek
                  szerfölött magasra emelkedtek, a közgyűlés, a főorvos ellenmondásának dacára,
                  elhatározta, hogy bizonyos drágább orvosságok ne használtassanak... később pedig,
                  szinte határozatilag, börtönei számára a homoeopathiát fogadta el, mi által a
                  költség igen mérsékelt mennyiségre szállíttatott le, úgyhogy az új börtönök
                  felállítását bizonyosan nem aljas pénzérdek javaslá. - De van bizonyos szám,
                  melyen túl bizonyos nagyságú börtönbe még Taksony mindenható rendei sem zárhatnak
                  el többet, s egyedül ezen körülménynek lehete köszönni, hogy a megye, ámbár
                  rabjainak felét kezesség mellett mindig szabadlábon tartá, végre mégis tömlöc
                  építésére határozta el magát. Az újabb tömlöcök, mint felvilágosodottabb korunkhoz
                  illik, már nem föld alá, hanem emeletes ház formájában építtettek, s mindössze
                  nyolc középszerű s egy nagyobb szobából állottak, melyeknek elsőiben mindig
                  huszonöttől negyven, utolsójában ötventől nyolcvan rabig tartatott. A rabok
                  egészségi állapotja ez új, úgynevezett felső tömlöcben nem vala kedvezőbb, mint az
                  elébb leírt pincékben, mi az idősebb táblabíráknak egy részét teljesen meggyőzé,
                  miként a számos betegségi esetek csakugyan nem a tömlöcök rosszaságának
                  következései.</p>
				<p>Ilyenek voltak a tömlöcök, melyekben Taksony megye ötszáz rabját tartá; s olvasóim
                  nem bámulhatnak, ha Völgyesy borzadott a gondolatnál, hogy Tengelyi ezeknek
                  akármelyikébe záratik. A megyeház első emeletében azonban e tömlöcökön kívül még
                  négy kisebb szoba volt, mely oly rabok elzárására használtatott, kik vagy polgári
                  állásuk, vagy más tekinteteknél fogva a közös tömlöctől felmentettek; s a fiatal
                  ügyész védettje részére azt követelé, hogy míg pere tart, ezeknek egyikében
                  helyeztessék el.</p>
				<p>- Majd bizony! - mondá Zátonyi nevetve - magányos börtön egy falusi jegyzőnek!
                  hallott-e ilyet a világ?</p>
				<p>- I say - szólt közbe Bántornyi James -, Völgyesy úrnak igazsága van. Minden rabot
                  magányosan kell elzárni, solitary confinement. Benn csak egy ágya van, faszék és
                  asztal, melyen dolgozik, a szentírás, vagy ha pápista, nem bánom, egy feszület;
                  nincs ennél jobb, magam láttam Angliában. Nem olvasta senki a második reportot,
                  Second Report on prison discipline?</p>
				<p>- Ugyan hagyjon fel a teins úr ezekkel az angol haszontalanságokkal - vágott
                  szavába türelmetlenül Zátonyi -, hála istennek, Magyarországban élünk.</p>
				<p>- De kérem, I say - mondá ismét az előbbi -, a solitary confinementnál nincs
                  szigorúbb büntetés; az auburni rendszer, melyet Bridewellben láttam, semmi hozzá
                  képest.</p>
				<p>- Persze, még cukrot, kávét kellene adni rabjainknak - szólt ismét nevetve Zátonyi
                  -, és rizskását, mint minap valaki Amerikáról beszélte, hol az a tömlöcrendszerhez
                  tartozik. De ugyan kérem, domine spectabilis, mikor az egész megyeházban mindössze
                  harminchárom börtön van, miként fog ötszáz rabot úgy elzárni, hogy mindenik
                  külön-külön lakjék? Hisz nincs hely!</p>
				<p>- Nincs hely? - szólt itt a nyugalmazott kapitány szokott indulatos hangján - és
                  miért nincs hely? Mert ahelyett, hogy az embereket, mint kellene, felakasztanák,
                  ide zárják, ez az ok! Csak függne tőlem, majd lenne hely, jótállok. Ötven bot vagy
                  akasztófa! a többi mind szamárság.</p>
				<p>- Én éppen nem ellenezném, hogy Tengelyi magányosan zárassék el - mondá most
                  Völgyesyhez fordulva a főügyész, kire, úgy látszott, a hír igen hatott, hogy az
                  alispán Tengelyivel minden lehető kímélettel kíván bánatni -, de valóban, nincs
                  helyünk... a négy kisebb tömlöc, melyet magányos elzárásra használunk, el van
                  foglalva.</p>
				<p>- Tehát mégis négy tömlöc, melyben a rabok magányosan záratnak el! - vágott
                  szavába élénken James úr. - Mit mondtam? végre oda jutunk mi is, hol Anglia áll. A
                  solitary confinement be van hozva négy rabra nézve; lassanként ki fog terjedni a
                  többiekre is. Én, mint O’Connel, elfogadom a legkevesebbet is részfizetésként.</p>
				<p>- Igazságod van! - mondta a főügyész már félve, hogy Millbanke tömlöcének
                  századszor fogja hallani leírását - de mit tehetünk róla, hogy négy szobába
                  egyenként elzárva csak négy ember fér, s hogy e magány-börtönök el vannak
                  foglalva.</p>
				<p>- Elfoglalva! s ugyan ki által? - kérdé James, kit, mint mindig mondá, semmi a
                  tömlöctartásnál inkább nem érdekelt, majdnem éppen úgy, mint mindenikünket az
                  érdekli, mi vele halála után történni fog, anélkül, hogy kíváncsiságát tapasztalás
                  által kielégíteni vágyódnék.</p>
				<p>- Hát, teins uram - válaszolt Karvaly -, az elsőben a bárót tartjuk. Szegény úr,
                  már harmadik esztendeje, hogy itt van, pedig biz az ártatlanul szenved.</p>
				<p>- Indeed? ártatlanul? - kérdé James.</p>
				<p>- Biz úgy! - válaszolt sóhajtva a várnagy, ki minden rabjai közül talán ez iránt
                  érze könyörületet. - A báró heves ember volt, s néha bizony megtörtént, hogy
                  egyet-mást a parasztok vagy cselédek közül megveretett vagy maga is megzsákolt. Ki
                  tehet róla? mikor a parasztokkal másképp bánni nem lehet! más becsületes emberen
                  is megtörténik, s senki sem szól felőle. Ő szerencsétlen volt! Már vagy harminc
                  esztendeje lehet, mikor egyik inasát oly erővel főbe ütötte, hogy véletlenül
                  meghalt, s akkor mindjárt pert kezdtek. A per alatt, mely csendesen tovább folyt,
                  s melyet már mindenki felejteni kezdett, a báró szerencsétlenségére újabb bajba
                  keveredett. Igen sokat tart kertjére, s a parasztok egyre lopták gyümölcsét s
                  virágait, úgyhogy végre bosszúságában megesküdött, hogy akárkit lopáson kap, arra
                  negyvenet veret. Másnap szerencsétlenségére egy fiút fogtak, aki éppen cseresznyét
                  szedett a fáról. A báró szavát akarta tartani... s ki tehet róla?... a fiú csak
                  tízesztendős volt... nem tartotta ki, s meghalt. Erre szörnyű lárma támadt... új
                  per, s a nemes megye nem tehetett mást, mint hogy a bárót hathónapi fogságra
                  ítélte; a hétszemélyes tábla az ítéletet négy esztendőre terjesztette ki, pedig
                  már hetven esztendős; valóban szörnyű kegyetlenség, ily embert négy esztendőre
                  elzáratni!</p>
				<p>- Yes, yes! emlékezem - mondá James -, mikor Angliából visszatértem, hallottam
                  felőle beszélni. De azt hívém, hogy a báró régen megszabadult, hisz minap láttam
                  jószágán.</p>
				<p>- Ha néha ki nem eresztjük - mondá a főügyész -, egész gazdasága tönkrejut.</p>
				<p>- A második szobában - folytatá a várnagy - a fiskális van bezárva, aki, mint a
                  teins úr tudja, hamis váltókért záratott el. A harmadikban egy mérnök ül, ki
                  bankócsinálásért került fogságra.</p>
				<p>- No, s mit tapasztalt Karvaly úr? - kérdé James a legnagyobb érdekkel - nemde a
                  magányos elzárás, a solitary confinement, csudálatosan jó hatású a rabokra?</p>
				<p>- Csudálatosan jó hatású - válaszolt a kérdezett egész komolysággal. - A báró,
                  mióta nálunk van, meghízott; nincs is egyéb panasza, mint hogy - amint mondja -
                  soha tarokkban ennyit nem vesztett, mint mióta esténként Sáskayval játszik, s hogy
                  egy idő óta kedve szerinti bort nem találhat... gyengéli mindegyiket.</p>
				<p>- Bor s kártya a solitary confinementhez nem való - jegyzé meg James -, azonban
                  már Angliában is felhagynak a felette szigorú rendszerrel. Hát a másik kettő mit
                  csinál?</p>
				<p>- A fiskális, akit a hamis váltókért zártak be - folytatá az előbbi -, olyanoknak,
                  akik pénzt keresnek vagy pénzt akarnak kiadni, törvényes tanácsokat ad. A
                  bankócsináló pedig egyre ír s rajzol. A teins úr talán látta a quodlibetet, melyet
                  minap csinált. A közepiben az alispán úr arcképe volt, körös-körül mindenféle
                  írások, két vagy három ötös és tizes is, s oly tökéletesen utánozva, hogy senki
                  nem ismerhette volna meg.</p>
				<p>- Már ez jól van! - mondá James helybenhagyólag fejével integetve - munka a
                  prison-disciplinák lelke, csak ez javíthatja meg a gonosztevőt.</p>
				<p>- De kérem - szólt végre Völgyesy, ki az egész beszélgetés alatt alig titkolhatá
                  el türelmetlenségét -, egyik e magánytömlöcök közül üresen áll, miért nem lehetne
                  Tengelyit ide zárni?</p>
				<p>- Lehetetlen - válaszolt a várnagy szárazon. - A teins megye azt határozta, hogy
                  egynek e tömlöcök közül, váratlan esetekre számítván, mindig üresen kell
                  maradnia.</p>
				<p>- De hát ez nem váratlan eset-e? - kérdé Völgyesy.</p>
				<p>- Akár váratlan, akár nem - mondá a várnagy bajszát pödörve s gránátosi
                  méltósággal lenézve a kis ügyészre -, a teins megye azt parancsolta, hogy egy
                  szoba üresen tartassék, s én ehhez tartom magamat. Azonkívül a nótáriust e szobába
                  zárni semmi esetre sem lehet: Rétyné őnagysága három esztendő óta eleségkamarának
                  használja, s a kulcs nála van.</p>
				<p>Ez utolsó ok, mint olvasóim látják, olyan volt, mely ellen Völgyesy nem
                  győzhetett.</p>
				<p>Maga a főügyész sem hivé, hogy a kímélet, mellyel Réty a rabbal bánni kíván,
                  annyira mehet, hogy kedvéért felesége eleségkamaráját kiüríttesse, s azért
                  határozottan ellentmondott fiatal kollégájának, ki valóban rendkívüli
                  tapintatlanságot árult el, midőn a dolgok állását megtudva, még tovább vitatá
                  kívánatát.</p>
				<p>- De végre - mondá Völgyesy, midőn látta, hogy e téren nem győzhet -, ha az
                  alispán úr eleségkamarája csakugyan azon célra, melyre építtetett, nem fordítható
                  többé, mi akadályoztat, hogy inkább a három rab közül, kik úgyis már
                  elítéltettek, kettőt egy szobába ne tegyünk, s az így megürült egyik tömlöcöt
                  Tengelyinek adjuk?</p>
				<p>- Az kellene még! - kiáltott fel Karvaly - a báró szépen nézne szemembe, ha
                  szobájába még valakit hoznék, főképp ha hallaná, hogy ez egy nótárius kedvéért
                  történik.</p>
				<p>Völgyesy még többször emlékezteté a jelenlevőket, mennyire sértő és igazságtalan,
                  ha becsületes ember, minő Tengelyi, elismert gonosztevők közé záratik; de Nyúzó
                  véget vetett e hosszú vitatkozásnak, midőn, oly tekintettel Völgyesyre, melyben
                  megvetés haraggal párosult, megjegyzé, hogy ily gyermekség felett napokig
                  vitatkozni nevetséges; s hogy Völgyesy úr a perben védelmezheti nótáriusát, amint
                  akarja, de jól fogja tenni, ha nem felejti el, miként tiszteletbeli alügyész a
                  megyeházánál nem parancsol.</p>
				<p>- Hadd el, öcsém! - mondá egyik a táblabírák közül, midőn Völgyesy felelni akart -
                  ha megharagítasz, nótáriusodat még vasra veretjük. - S a fiatal ügyész azért
                  csakugyan jobbnak tartá, ha az érzelmeket, melyek keblét szorongatták, magába
                  fojtja.</p>
				<p>- Mindenesetre - szólt most a főügyész Karvalyhoz - oly tömlöcbe kell zárni, hol
                  kevesen vannak.</p>
				<p>- Numero húszba teszem - felelt Karvaly -, ott mindössze csak öten vannak. A vén
                  orgazda, ki most tizenkettedik esztendejét üli, egy gyilkos, egy lótolvaj s két
                  gyerek gyújtogatásért.</p>
				<p>- Jól van - válaszolt helybenhagyólag a főügyész -, ott legjobban elfér. Ha
                  Tengelyinek valamire szüksége van - tevé hozzá -, mindent, mit csak lehet, adni
                  kell neki. A teins alispán akarja, hogy minden kímélettel bánjunk vele.</p>
				<p>Völgyesy szorult szívvel követé Karvalyt a folyosóra, hol Tengelyi, padon ülve,
                  nyugodtan várá a felette tartott tanácskozásnak végét.</p>
				<p>- Bámulom, hogy legalább is félmázsás vasat nem verettek lábaimra - mondá a
                  jegyző, midőn a határozatot hallván, Völgyesyvel a tömlöctartó kíséretében a
                  lépcsőkön lement. - Hatalmukban vagyok; legyen bizonyos a teins úr, ők éreztetni
                  fogják velem.</p>
				<p>Az ügyész mondá, hogy ez embertelen bánásmód legfeljebb csak holnapig tarthat, s
                  hogy maga kimegy az alispánhoz, ki midőn azt üzenteté, hogy Tengelyivel minden
                  kímélettel bánjanak, nem akarta, hogy a legnagyobb gonosztevőkkel együvé
                  zárassék.</p>
				<p>- Kár fáradnia - mondá Tengelyi keserűen -, először, mert lépéseinek nem lesz
                  sikere; másodszor, mert azon ponthoz értem, hol egy szenvedéssel több vagy
                  kevesebb, közönyössé vált. Ön nagy szerencsétlenségnek tartja, hogy gonosztevőkkel
                  egy börtönbe zárattatom... legyen csak ily idős... s látni fogja, hogy ebben a
                  tömlöc az élettől nem annyira különbözik, mint most hiszi. - S ezzel a jegyző nem
                  tűrve, hogy őt a tömlöc ajtajánál tovább kísérje, fiatal barátjának kezét szorítá,
                  s isten szabad ege alatt még egyszer körültekintve, a tömlöctartó- s egy hajdúval
                  a lépcsőkön lement.</p>
				<p>Midőn Völgyesy, ki mély gondolatokba merülve soká a tömlöc előtt állt, végre a
                  nehéz ajtókat becsapni hallván, lassú léptekkel a megyeházat elhagyá, Kislaky
                  Kálmán jött elébe. Tiszarétről érkezett, s mint mondá, azért, hogy Tengelyi
                  mintlétéről kérdezősködjék, miután maga Ákos mátkáját a kedélyállapotban, melybe
                  az utolsó történetek által jutott, elhagyni nem akarta. Az érzeményt, mellyel
                  Tengelyi sorsát hallá, olvasóim képzelhetik. Visszasietett a kocsmába, hol lovát
                  hagyta, s anélkül, hogy a szegény állatot kipihentetné, felült, s ismét Tiszarét
                  felé nyargalt, meggyőződve, hogy az alispán, ha Tengelyi helyzetéről értesíttetik,
                  ez illetlen bánásnak azonnal véget vetend.</p>
			</div>
			<div type="chapter">
				<head>33</head>
				<p>Még a nap nem nyugodott le, midőn Tengelyi Völgyesytől búcsút véve, tömlöcébe
                  vezettetett. Mielőtt a szerencsétlen küszöbön átlépne, még egyszer körültekintve
                  nézé a nap végső sugárait, melyek az őszi ködön napok óta először áthatottak s a
                  megyeház kéményeit fénybe boríták. Szíve szorult a gondolatnál, miként istennek
                  ezen adományai, a napfény s szabad levegő, melyeket minden koldus élvez, tőle
                  ezentúl elvonatnak. Lenn a tömlöcben már sötét vala. Az alacsony ablakok mocskos
                  üvegtábláin kívül, melyek itt-ott papírral beragasztva a világosság kiszorítására
                  már magokban is elégségesek lettek volna, erős vasrostélyzat s drótfonás a nap
                  sugárait e szerencsétlen helyről annyira kizárák, hogy ott még déltájban is
                  legfeljebb félhomályt lehete találni. Alkonyat felé, mint most, az, ki a világos
                  udvarról lejött, míg szeme lassankint a homályhoz szokott, tökéletes setétben
                  érezte magát. E setétség, főleg pedig a nedves rosszbűzű levegő, melyet a belépő
                  már a negyedik lépcsőn érezni kezde, annyira lenyomó hatást gyakoroltak
                  Tengelyire, hogy a tömlöctartó biztatásait alig hallá, ki minden vagyonosabb
                  rabban jövedelmi kútforrást látva, iránta sem mulasztá el ily alkalommal
                  közönséges udvariasságát. Miután ez érdemes tisztviselő, ki egyébiránt káplári
                  címet is viselt, rabjának a kamarában a lehetőségig jó helyet csinált, hová
                  poggyászát lerakta, s a többi, helyeikből kiszorított rabokat káromkodva
                  megintette, hogy új társuknak semmiképp ne alkalmatlankodjanak, még egyszer kérdé
                  Tengelyit, nem kíván-e semmit éjszakára?</p>
				<p>A jegyző mondá, hogy legfeljebb még egy szalmazsákot vagy matrácot óhajtana.</p>
				<p>- Meglesz - mondá a másik -, természetesen még kölcsön kell kérni valakitől, s az
                  nem tudom, mit fog érte naponként követelni; de ha az úr megfizeti, bizonyosan
                  meglesz.</p>
				<p>A jegyző késznek nyilatkozott.</p>
				<p>- No, semmi baj! - folytatá az előbbi - kinek pénze van, nálunk mindent kap: bort,
                  pálinkát, húst, akármit, csak pénz legyen. Nem rossz lesz - tevé hozzá halkan
                  Tengelyihez -, ha ezeknek itt egy kis bort vagy pálinkát hozat. Valahányszor új
                  rab jő, mindig meg szokták inni áldomását, s ezek ma igen rosszkedvűek, mert
                  helyökből kiszorítottuk. Jó volna egy kissé kedvökbe járni, másképp ezer baja
                  lehet velök.</p>
				<p>Tengelyi mondá, hogy ha jónak látja, hozzon akármit, csakhogy rabtársai által
                  békében hagyassék.</p>
				<p>- Természetesen az illendő fizetés mellett.</p>
				<p>Tengelyi kérdé, mennyire lesz szükség? s a kívánt pénzt azonnal kezeibe adá.</p>
				<p>- Halljátok-e! - szólt most a tömlöctartó - ez az úr jó becsületes ember. Ma
                  lámpagyújtáskor bort s pálinkát hozat nektek, igyátok ki egészségére, s hogy senki
                  ne háborgassa semmiben. - S ezzel a tömlöctartó, míg a setétben több hang az
                  ígéret felett zajosan kinyilatkoztatá örömét, a vasrostélyt bezárva eltávozott.
                  Tengelyi leült poggyászára, s fejét kezére támasztva, szomorú gondolatokba
                  mélyedett.</p>
				<p>Ha volt valaha ember, ki szilárd jelleme által a férfi nevet megérdemlé, ő vala
                  az. Elhagyatva barátjaitól, vagyon s pártfogó nélkül, üldözve a sors által,
                  Tengelyi eddig férfiasan megküzdött végzetével, s habár sokszor remény nélkül,
                  soha a bizodalmat önmagához nem vesztette el... most először érzé elcsüggedni
                  lelkét. Helyzete szörnyebb vala, mint hogy azt átgondolva vigasztalást találhatna.
                  Eddig minden bajai közt legalább szabadságát s becsületes nevét tartotta meg...
                  most megfosztatott ezektől is. Gonosztevők társaságába zárva, minden jobb ember
                  iszonnyal fordul el tőle, s nincs mód kezében, mely által ártatlanságát
                  bebizonyíthatná.</p>
				<p>Midőn Macskaházy meggyilkoltatásának minden környülményeit átgondolá,
                  meggyőződött, hogy hacsak Viola a hatóság kezébe nem kerül, s tettét meg nem
                  vallja - minek mindkettejére semmi valószínűség nem létezett -, a gonosztettnek
                  gyanúja rajta marad, s reá csak becstelen halál vagy élte fogytáig tartó rabság
                  vár; s mi lesz akkor gyermekeiből, kikre egyedüli örökségül csak meggyalázott
                  nevét hagyhatja?</p>
				<p>E szomorú gondolatokból Tengelyit a tömlöc másik oldaláról hozzá intézett szavak
                  ébreszték fel.</p>
				<p>- Nem kell szomorkodni, atyafi - szólt egy rekedt gyenge hang -, itt ez átkozott
                  pincében elég hideg van úgyis; aki búsul, megbetegszik.</p>
				<p>Tengelyi a setétben nem láthatá a szólót, de a megtörött hang, a nehéz lélegzet s
                  köhécselés, mellyel beszélt, meggyőzé, hogy a beszélő igen öreg lehet.</p>
				<p>- Már mit ér ez az örökkévaló hallgatás? - mondá az előbbi, midőn észrevette, hogy
                  az új jövevény válaszolni nem akar. - Ha az ember együtt lakik, meg kell
                  ismerkedni egymással; mi mindössze is nem oly szomorú életet élünk, mint sokan
                  hiszik. Ugye fiúk?</p>
				<p>- Nem bizony! - válaszolt itt egy férfi- s gyermekhang egyszerre a setétből.</p>
				<p>- Nem bizony! - szólt az előbbi rekedt nevetés közt - csakhogy kis Imrécskémet itt
                  minden fertály esztendőben megvesszőzik, Pistát meg, ha ítélete Bécset megjárta,
                  le fogják fejezni, ez egy kis baj!</p>
				<p>- Minek szól kend ilyenről? - mondá most a férfihang, látszólag remegve.</p>
				<p>- No, sebaj! - mondá az előbbi - talán gráciát kapsz. Csak húszesztendős voltál,
                  mikor a tót gyereket megölted; úgyis elég szamárság volt, hogyha már valakit
                  megölni akartál, e haszontalan olajkárost kerested ki magadnak. Csak tizenöt
                  garast láttál volt nála. Én is már kétszer voltam halálra ítélve, s azért mégis
                  itt vagyok; s ha lefejeznek, gondold, édesapádat meg felakasztották, s utoljára
                  talán mégis később halsz meg, mint én. Hej, mikor az ember kilencvenhárom
                  esztendős...</p>
				<p>- Kilencvenhárom esztendős! - sóhajta fel mintegy akaratlanul Tengelyi, kit ez
                  egész beszélgetés borzadással töltött.</p>
				<p>- Kilencvenhárom esztendős - folytatá a másik köhécselve -, ugye sok? s pedig
                  ötvennégy esztendőt töltöttem a tömlöcben... s csak megvagyok... s ha isten éltet,
                  sz. István napjára megint kiszabadulok.</p>
				<p>- Ötvennégy esztendőt?! - kérdé a jegyző bámulva.</p>
				<p>- Bizony, inkább több, mint kevesebb - válaszolt az előbbi. - Lólopásért is voltam
                  zárva; marhalopásért nem tudom hányszor; aztán meg gyilkosságba keveredtem.
                  Kétszer bezártak gyújtogatásért, de akkor ártatlan voltam; most pedig azt fogták
                  rám, hogy a pásti rablásnál, hol három embert megöltek, én voltam az egésznek
                  főmestere. No - tevé hozzá nevetve -, sz. Istvánra kiszabadulok; meglehet, a teins
                  uraknak mégis igazságuk volt, mikor rám fogták.</p>
				<p>- Kend, apó, próbált ember - mondá a gyermeki hang -, ugyan beszélje el azt, mikor
                  a zsidót megölték.</p>
				<p>- Majd neked - szólt köhögve az öreg -, nem látod, hogy köhögök? Kérd meg Pistát,
                  hogy ő beszélje el, miképp ölte meg a tótot.</p>
				<p>- Az nem tud oly jóízűen beszélni, mind kend, apó - válaszolt a gyermek. - Ha kend
                  szól, szinte kedve jő az embernek.</p>
				<p>- No, ne félj, neked is lesz részed benne - mondá az öreg nevetve s köhécselve
                  egyszerre. - Ha te nem ölsz meg valakit, mielőtt még bajszod nő, ne jöjjek ki soha
                  tömlöcömből.</p>
				<p>- Megölök biz én akárkit! - mondá a gyermek dicsekedve - csak eresszenek ki
                  egyszer.</p>
				<p>- Nem mered te azt - mondá az öreg ingerkedve.</p>
				<p>- Nem merem? - szólt a gyerek rikácsoló hangon - majd meglátja kend! Mikor ide
                  zártak, akkor félénk mamlasz voltam, ha csak kést láttam, elfutottam előle; de
                  mióta kend, apó, annyi szép históriát mondott el, egészen megváltoztam. Még
                  éjszaka is a vén zsidóról álmodom, kit az erdőben a fára akasztottak. Csak legyen
                  ismét baltám, én vele fagallyakat nem vágok többé!</p>
				<p>- Jól van, jól! - mondá az öreg - belőled derék gyerek lesz; de mit csinál
                  pajtásod?</p>
				<p>- Megint alszik - válaszolt a gyermek.</p>
				<p>- Megint? - mondá az öreg mérgesen - rántsd meg üstökét, de jól, hogy felébredjen,
                  azután vágd pofon. Utálatos gyerek, sohasem lesz semmi belőle.</p>
				<p>A fájdalmas kiáltozás, melyet Tengelyi most hallott, s a könyörgő hang, mellyel
                  egy más gyermek irgalomért kért, mutaták, hogy a vén gonosztevő parancsolata
                  teljesíttetett; s ámbár a jegyző feltevé magában, hogy rabtársaival semmi
                  érintkezésbe lépni nem fog, a gyermek jajgatásai elfeledteték feltételét. Felkelt,
                  s a tömlöc azon oldala felé menve, honnan a szó hallatszott, haragosan kérdé:
                  miért nem hagyják alunni a szegény fiút?</p>
				<p>- Hagyja békével gyerekeimet - mondá az öreg zsivány nevetve -, néha meg kell őket
                  tépáztatnom, az a neveléshez tartozik. Elég bajom van velök. Imrécskémből talán
                  lesz valami, az becsületemre válik, de ebből az alamuszi fattyúból soha nem lesz
                  semmi. Pedig egy esztendeje, hogy a két gyerekkel bajlódom.</p>
				<p>- Kend is jobban tenné - mondá Tengelyi komolyan -, ha halála órájára gondolna,
                  mint hogy vén korában e szegény gyermekeket rontja.</p>
				<p>- Dehogy rontom - szólt a másik köhécselve -, sőt embereket csinálok belőlök.
                  Megköszönhetik a nemes vármegyének, hogy őket hozzám záratta, itt legalább
                  tanulhatnak valamit.</p>
				<p>E pillanatban a tömlöc nagy ajtajának nyikorgása szakítá félbe beszélgetésüket.
                  Lámpa hozatott, mely a folyosó azon végén függesztetvén fel, hol Tengelyi börtöne
                  állt, az őt környező tárgyakra világosságot vetett. Borzadott, midőn a helyet
                  látá, hová szerencsétlen sorsa s ellenségeinek gonoszsága által jutott. Nem a
                  barna foltok, melyek az alacsony tömlöc falán szemébe tűntek, míg más helyeken,
                  hová a lámpa világított, a leszivárgó nedvesség fényes cseppjei látszottak; nem a
                  helynek elhagyottsága, hol félig rothadt szalmán s egy törött korsón kívül semmi,
                  mi az embernek már szükségessé vált kényelmeihez tartozik, nem vala látható. Nem
                  is az undorító mocsok, mely őt mindenfelől környezé, tölté őt borzadással - mindez
                  csak anyagi szenvedéseket foglalt magában! Minden nélkülözés, a legkínzóbb testi
                  szenvedések, maga a halálnak veszélye, mely őt ez egészségtelen helyen talán
                  környezé, szívét nem ijesztheté meg; de midőn a nehéz vasrostélyra nézve, melynek
                  rúdjai a börtönfalra sötét árnyékot vetének, s lánccsörgést hallva maga körül,
                  rabsága s az ocsmány bűn jutott eszébe, mellyel vádoltatik; midőn körültekintve
                  azokat látá, kikkel együvé záratott: férfikeble nehéz fohásztól emelkedett.</p>
				<p>A börtön egyik szögletét a vén rab foglalá el, kivel Tengelyi imént beszélt.
                  Összezsugorodva szalmája felett, háttal a falnak támaszkodva ült ott, s feje
                  lehajlott, úgyhogy alig lehete látni vonásait; csak ha néha beszéd között
                  feltekintett s villogó szemeit valakire függeszté, tűnt fel ez arc, melyre majdnem
                  százados bűn nyomta rá bélyegét. - Egyike azon arcoknak vala ez, melyeket egyszer
                  látva, felejteni nem szoktunk; s maga a tömlöctartó, minden érzéketlensége
                  mellett, bizonyos félelemmel közelgett ezen rabjához, ki, mint mondá, inkább
                  kísértethez, mint élő emberhez hasonló. A fehér szakáll, mely képének alsó részét
                  majdnem egészen eltakará, a fejéről lelógó ritka ezüsthaj, mélyen beesett szemei s
                  halántékai, minden azt mutatá, hogy oly korhoz jutott, minőt kevesen érnek el, s
                  mely másnál tisztelet, vagy legalább könyörületesség tárgya. Nem úgy ezen
                  embernél. Szemeinek tekintete, melyek, mintha az egész testet túlélték volna, ifjú
                  tűzben ragyogtak hosszú szemívei alatt, s az egész arcnak leírhatlan s ijesztő
                  kifejezést adtak, mutatá, hogy e tömlöc-patriarchánál, ha a gonosz véghezvitelére
                  szükséges erő hiányzik is, legalább az akarat megmaradt; s midőn kiszáradt remegő
                  kezeit feléd emelé, könyörületesség helyett inkább megnyugtatást érezél, hogy e
                  kéz tőrt ragadni nem képes többé. Az elgyengült hang, mely csak múlt
                  gonosztetteinek elmondására s káromlásra használtatott, undorral tölté lelkedet,
                  s bármily boldogtalan helyzetben látád őt, nem kívánhattad, hogy e
                  szerencsétlennek szenvedései, kinek szívéhez soha bánat nem fért, másképp, mint a
                  halállal végződjenek.</p>
				<p>Az öreg mellett térdeire könyökölve s fejét kezeire támasztva, szinte a földön,
                  egy gyermek ült; legalább gyenge tagjai s vékony gyermeki szava szerint ítélve,
                  legfölebb tizennégy évesnek gondolád. - Képén időelőtti vénség látszott. E halvány
                  arcokon az ifjúság szelíd mosolygását hasztalan kereséd; a gyermeki homlokon redők
                  látszottak, s vidám tekintet helyett szemei tompa gondatlansággal néztek körül,
                  kivévén, ha a mellette ülő vén rab által néha nevénél szólíttatott, vagy reszkető
                  kezének érintését érzé, mely haját simogatá. Akkor érzelem kifejezése lelkesíté
                  arcait, s úgy látszott, mintha a gyermek belső ösztön által szeretni kényszerítve,
                  érzelmeinek egész kincsét ez egy alávaló teremtésnek akarná adni. A másik gyermek,
                  kinek jajgatása Tengelyit előbb közbeszólásra bírta, mióta a folyosóra lámpa
                  hozatott, mozdulatlanul állt a vasrostély előtt, s az égő mécsre mereszté szemeit.
                  Ha néha a láng fellobbant, a gyermek arcán leírhatatlan gyönyör látszott,
                  összecsapta kezeit s felkacagott örömében, ha a mécs gyengébben égett, szomorúan
                  panaszkodott, hogy bizonyosan rosszul igazították, s megint el fog aludni, mint
                  minap! - Oh, csak kimehetnék! - sóhajta - csak én gyújthatnám meg! Kihúznám bélét
                  szép magasan, olajt töltenék rá, s lobogna szépen, vörös, sárga, kék lánggal, még
                  szebben, mint most. Ni, ni! hogy felnyúl a láng: csak nőj, nőj, lángocska, fel,
                  fel egész a háztetőig, az egész város fölébe, fényesen s melegen. Oh, nézzék csak,
                  mi szép! - S a szegény fiú a vasrostélyhoz szorítá égő arcait. - Oh, csak közelebb
                  mehetnék! csak hozzányúlhatnék!</p>
				<p>- Majd bizony - mondá az ifjú gyilkos, ki a tömlöc másik szegletében bundájába
                  takarva hevert -, hogy megint az egész tömlöcöt felgyújtsd. Takarodj a rostélytól,
                  kölyök, mert üstöködnél fogva húzlak el.</p>
				<p>- Jól teszed, Pista, ha megüstökölöd - szólt köhécselve az öreg -, minap is majd
                  megfúltunk a füstben. Látod, a gyerek egészen magánkívül van, se nem hall, se nem
                  lát.</p>
				<p>Tengelyi, midőn a fiatal rabot, ki felkelve már a szerencsétlen gyermek után
                  nyúlt, visszatartóztatá, kérdé: miként történhetett, hogy e fiú még a tömlöcben is
                  valamit meggyújtott.</p>
				<p>- Hát soha ilyen gyereket nem láttam - felelt amaz. - Órákig rimánkodott, csakhogy
                  kovám- s acélomat adjam neki. Ha kezébe kapta, erőszakkal kellett visszavennem.
                  Elcsaholt volna reggelig, s valahányszor a szikrákat látta, nevetett s kiabált,
                  mint a bolond. Egyszer egy darab taplót lopott tőlem, meggyújtotta s az öregnek
                  szalmájába dugta, majd megégett.</p>
				<p>- De üsd már nyakon, Pista - mondá az öreg, kiben e veszély emlékénél a gyűlölség,
                  mellyel e gyermek iránt viseltetetett, újra feltámadt, s Tengelyi alig menthette
                  volna meg a szerencsétlent bántástól, ha éppen akkor a tömlöctartó kulaccsal s
                  egy iccés palack pálinkával nem jő a rostélyhoz, s az öreg Pista és a kis Imre
                  gondolatainak más irányt nem ád.</p>
				<p>- Hozd csak ide azt a pálinkát, Imrécske - mondá az öreg -, te meg fogd a
                  kulacsot, Pista, s hadd békével azt a haszontalan gyereket, ha az ott, ki a
                  pálinkát hozatta, úgy kívánja; nem bánom, holnapig bámészkodhatik a lámpásra, csak
                  taplódra vigyázz. Hát kigyelmed nem iszik? - szólt Tengelyihez fordulva, kire,
                  mióta a lámpa hozatott, a legnagyobb figyelemmel tekinte, s kinek felelete, hogy
                  inni nem fog, a tömlöcök régi lakóját talán még nagyobb bámulásba hozá, mint
                  becsületes külseje, s börtönben szokatlan tisztaságú ruhája.</p>
				<p>- Mit bánom én! - szólt végre, miután ismételt kísérletei, melyekkel Tengelyivel
                  beszédbe ereszkedni iparkodott, nem sikerültek -, a pálinkát ő fizette, hagyjuk
                  most békével. Holnap - tevé hozzá halkabban ‑, megkínozhatjátok, míg ismét
                  pálinkát hozat, így pincének használhatjuk, úgy látszik, pénze van. Igyál,
                  Imrécském, csak a pálinkához tartsd magad, már most is félreáll szemed, ne bánd,
                  ehhez is szokni kell, azért mégis legény lesz belőled.</p>
				<p>A vén rab ezen számításának köszönheté Tengelyi, hogy most békében hagyatott, s
                  míg ifjú rabtársai az erős italtól részegülve mindig hangosabb hahotában
                  nyilváníták örömüket, s vén mesterök végre álomba szenderült, szabadon átengedheté
                  magát gondolatainak. Vannak emberek, kik közdolgokkal nem foglalatoskodhatnak
                  anélkül, hogy egy félórában tízszer személyes érdekeik ne jutnának eszökbe... de
                  vannak olyanok is, kiket éppen ellenkezőleg minden gondolat, melyet személyes
                  helyzetök bennök támasztott, általános, az egészet illető tárgyakra vezet, s
                  Tengelyi ezekhez tartozott. A szerencsétlen állapot, melyben magát látá, s a
                  veszélyek, melyek által környeztetett, eszébe juttaták: hány, az övéhez hasonló
                  szenvedések takarvák e haza száz tömlöcfalai által... s a jegyző megfeledkezett
                  személyes bajáról, midőn azon állapotra fordítá gondolkozását, melyben a büntető
                  igazság honunkban majdnem általánosan találtatik.</p>
				<p>És ha vannak tárgyak, melyek a férfiszívet is borzadással tölthetik, ez azokhoz
                  tartozik. Nem szükséges, hogy érzékeny filantrópia szempontjából tekintsük
                  tömlöceinket, hisz tudom, egy idő óta a filantrópia gúny tárgyává vált. Mert az
                  arany között itt-ott hamis érc találtatott, s voltak, kiket gyengeség, vagy mert
                  valódi emberszeretet keblöket nem hatotta által, ez érzeménynek utánzása
                  túlságokhoz vezetett - napjainkban mindenki szabadkozik a filantróp nevezettől. De
                  vessünk, mint hideg számolók, csak egy tekintetet börtöneinkre, s vajon mi, kik
                  haladásunkban büszkélkedünk a tizenkilencedik század közepette, még tovább
                  tűrhetjük-e ezen állapotot?</p>
				<p>Miután jelen szociális viszonyaink mellett sokan vannak, kik hosszú meggondolás
                  után sem igen láthatják által, hogy a jogállapotok fenntartása az ő érdekökben is
                  fekszik, átlátom, hogy állományainkban szigorú büntetések kívántatnak. De vajon,
                  hát szükséges-e azért, hogy a rab börtöne homályában büntetésén kívül ezer
                  szenvedéseknek tétessék ki, melyeket sem ő, sem bírája, sem azok, kiknek büntetése
                  például szolgálhatna, nem gyanítanak? vajon szükséges-e, hogy a rab sorsa inkább a
                  tömlöctől, melybe véletlenül került, vagy hajdúi kedélyétől, mint bírájától
                  függjön? hogy míg gyűléseinkben a halálos büntetés megszüntetéséről szebbnél szebb
                  beszédeket tartunk, a tanácskozó terem alatt rabjaink ragályos betegségeknek
                  áldozatai legyenek? - Legyenek büntetéseink szigorúak, kegyetlenek, nem bánom. -
                  Léptessük életbe Dráko törvényhozását, mely szerint minden bűntett halállal
                  fenyíttetett. Közbátorságunk egyedüli védője legyen a bakó; legyen államunk
                  talpköve az akasztófa - borzadni fogunk ily törvényektől, de a kegyetlenség csak
                  látszólag nagyobb. Napjainkban nem végezzük ki rabjainkat hóhérpallossal, de ki
                  tömlöceink küszöbén átlép, morális halálra ítéltetett, s a vesztőhelyet, melyen
                  életét egy percben végzené, sokszor csak hosszú nyomorral cserélte fel, mely őt
                  kínosabb úton sírjához vezeti. - S hány ártatlan, ki, mint Tengelyi, csak azért,
                  mert valamely gonosztettel vádoltatott, hány, kinek bűntette csak pillanatnyi
                  szenvedély vagy véletlennek vala eredménye, lakja tömlöceinket!</p>
				<p>Ne vegyék olvasóim egészen eltérésnek a mondottakat. Azon szerencsés helyzetben
                  vagyok, hogy nézeteim e tárgyra nézve hősöm nézeteitől nem különböznek, s a
                  fönnebbiekben körülbelöl azon gondolatok foglaltatnak, melyek Tengelyi lelkén a
                  pillanatban, hová történetünk jutott, átvonultak.</p>
				<p>Ez álmélkodásokból, melyekben, miután lerészegült tömlöctársai álomba merültek,
                  senki által nem zavartatott. Tengelyi a tömlöcajtók isméti felzárása s egy rabnak
                  belépte által ébresztetett fel, ki, midőn Tengelyi mellé madrácot, takarót s
                  vánkosokat rakott le, magát, mint Csavargós Gazsit, e tömlöcnek lakóját, jelenleg
                  pedig a főügyész konyhás rabját mutatá be, s még egy kis kosarat húzva ki a
                  vánkosok közül, melyben egy palack bor, kenyér és sült vala, a jegyzőt tudósítá,
                  hogy mindez Völgyesy úrtól jő, s hogy csak ma legyen béketűréssel, holnap külön
                  szobát kap. - Majd megcsinálom én az ágyat - tevé hozzá jókedvűen -, hogy király
                  is elfeküdhetnék rajta. A fiskális úrnak is én csináltam.</p>
				<p>- Nem akar kend valamit enni? - mondá Tengelyi, ki miután egész napon át ételhez
                  nem nyúlt, minden szomorúsága mellett jóízűen falatozni kezdett.</p>
				<p>- Köszönöm alássan - válaszolt amaz -, jóllaktam. Ma este a főjegyzőnél vacsora
                  volt, s ott szolgáltam én is... akár holnaputánig koplalhatnám. Reménylem, csak jó
                  a bor? mondá, egyszerre megállva ágyvetésében, midőn észrevette, hogy Tengelyi
                  borát alig kóstolja. - Völgyesy úr különösen szívemre kötötte, hogy a legjobból
                  hozzak. Magam voltam a kocsmában, s ha én megyek, a kocsmáros nem szokott
                  tréfálni, tudja, ha egyszer megcsal, mindjárt az “Oroszlánhoz” járok.</p>
				<p>Tengelyi alig nyomhatá el mosolygását, midőn e rabot hallá. - Győződjék meg kend
                  maga - mondá a palackot odanyújtva -, én úgysem iszom többé.</p>
				<p>- Köszönöm alássan - szólt a rab a palackot ajkához emelve. - Ah - tevé hozzá,
                  midőn ivott -, ez már bor! Isten tartsa Völgyesy urat s a nemzetes urat is. Ha
                  mindennap ily bort adnak, életem fogytáig nem mennék el.</p>
				<p>- Kend, úgy látszik, megelégedettnek érzi magát fogsága alatt? - szólt
                  Tengelyi.</p>
				<p>- Nem oly rossz dolgom van, mint akkor gondoltam, mikor behoztak - válaszolt a
                  másik jókedvűen. - Szolgaember voltam egész életemen át, most konyhás rab vagyok,
                  a különbség nem nagy. Sőt néha rossz időben, ha én szárazon a konyha ajtajában
                  ülök, s eszembe jut, hogy hajtottak máskor télben-nyárban munkára, úgy látszik,
                  soha jobb dolgom nem volt. Koszt jó, ruha jó, néha egy kis borravaló, és a hajdúk
                  se bántanak... szegényember ily szolgálattal mindig beérheti.</p>
				<p>- De hát nem jut-e kendnek eszébe a szabadság? - kérdé Tengelyi élénken. - Nem
                  vágyódik-e, hogy e láncoktól szabaduljon?</p>
				<p>- A láncok, az igaz, néha bosszantanak - válaszolt a másik nyugodtan -, főképp ha
                  csizmát váltok, nem hiszi senki, mennyi bajom van velök, pedig már a legkönnyebb
                  vasat verték reám. De ki tudja, ha a láncokat leveszik rólam, nem kell-e, csakhogy
                  mindennapi kenyeremet szerezzem, sokkal nagyobb terheket cepelni vállamon?... És a
                  szabadság? no, ha igen szép idő van, főképp csillagos estéken, néha eszembe jut,
                  hogy jó volna pajtásaimmal a mezőn körülnyargalni; s néha otthon is szeretnék
                  lenni, mert ott a csapszékben a bor jobban esett, mint ez átkozott porvári
                  kocsmárosoknál. De hát a szabadságnak is megvan rossz oldala... az embernek
                  szolgálatba kell menni.</p>
				<p>Tengelyi felsóhajtott. - No, nem kell szomorkodni - mondá Csavargós, ki e
                  pillanatban mindent inkább gondolt volna, mint hogy a jegyző az ő erkölcsi
                  romlottsága felett sóhajtozik. Holnap az urat külön szobába teszik, s nem lesz
                  semmi baja. Ha Völgyesyt vallotta prókátorának, megszabadul, oly bizonyosan, mint
                  én itt vagyok. Ebben a pincelyukban az ördög sem tartaná ki; nincs egy
                  valamirevaló ember az egész tömlöcben.</p>
				<p>- A társaság másokban sem lehet igen jó - szólt közbe Tengelyi, ágyára
                  feküdve.</p>
				<p>- Dehogynem! - mondá a másik. - Voltam én tömlöcben, hol egész boldogság volt
                  lenni. Csupa próbált ember; soha szebb históriákat nem hallottam. Az egyik alig
                  végzette, már a másik kezdte; még asszony is volt köztünk. De itt az embernek
                  kétségbe kellene esni.</p>
				<p>- Hát ez nem a kend tömlöce? - kérdé Tengelyi.</p>
				<p>- Nem bizony - válaszolt a másik -, én közönségesen a fiskális úr konyhájában vagy
                  az udvaron hálok. Ma csak azért jöttem le, mert Völgyesy úr mondta, hogy
                  vigyázzak, hogy a nemzetes úrnak valami baja ne történjék.</p>
				<p>- Bajom?</p>
				<p>- Ettől a vén gazembertől minden kitelik - mondá a konyhás rab. - Az egyik
                  gyereket egypárszor úgy megkínozta, hogy majdnem szörnyű nyavalyába esett.</p>
				<p>- De hát miért hagyják e gyereket nála? - kérdé a jegyző borzadva.</p>
				<p>- Hát azt mondják - felelt a másik, ki azalatt szinte bundájára feküdt -, hogy
                  valahányszor csak férfit zártak hozzá, mindenik, mihelyt kiszabadult, nagy
                  gonosztettet követett el. Pistát is azért zárták ide, mert azt, úgymond fiskális
                  uram, bizonyosan le fogják fejezni. Az ilyen gyerek, ha kiszabadul is, nem tehet
                  nagy csínyt.</p>
				<p>- De mi csínyt tehettek azok eddig, hogy rabságra jutottak? - kérdé a jegyző
                  ismét.</p>
				<p>- Az furcsa dolog - válaszolt a kérdezett nagyokat ásítva -, a faluban, honnan
                  valók, egy tűz a másikat érte, s a vizsgálódásnál kisült, hogy csupa gyerekek
                  rakták, mind úgy tizenhárom-tizennégy esztendős suhancok. Völgyesy úr azt mondja,
                  hogy betegség! Meg is hiszem; a gyermekeknek egyike, már mióta fogva van is,
                  gyújtogatott; de akár betegség, akár nem, a szolgabíró a többieket
                  megvesszőztette, s ezt a kettőt, minthogy szüléik nem élnek, beküldte ide hozzánk.
                  Ha felnőnek, szép gazember lesz belőlük. Jó éjszakát! - S ezzel Csavargós
                  bundájába takarózva, rövid idő múlva hortyogni kezde.</p>
				<p>Tengelyi egy ideig ébren maradt, s a mécsnek mindinkább elapadó világánál alvó
                  társait nézé. Végre a fáradtság, melyet szokatlan felgerjedése, az utazás, s az,
                  hogy múlt éjszaka nem aludt, okoztak, meghozták álmát. - Hagyjuk őt pihenni; s
                  adjon az ég boldog álmakat minden szenvedőnek.</p>
			</div>
			<div type="chapter">
				<head>34</head>
				<p>Vannak az emberi életben pillanatok, hol az, ki munkássága céljául dús vagyont,
                  hatalmat vagy kitüntetést tűzött ki, mélyen érzi iparkodásainak haszontalanságát.
                  A széles úton is, melyen a többség a szerencse külső adományai után fárad, van egy
                  pont, hol az, ki rajta halad, midőn annyi fáradság után még mindig távol céljától,
                  midőn a körülötte tolongó tömeg által minden lépésében akadályozva, s mégis
                  magányosan találja magát, azon szomorú meggyőződésre jut: hogy a megelégedés,
                  melyet keresett, ezen úton el nem érhető, s ki a sokaságtól elválva, magányos
                  utakon törekszik felfelé, nem hogy a tömeg fenséges állását bámulja, de hogy
                  önmagát emeltebbnek érezhesse; nem hogy sokaktól láttassék, de hogy szemeinek
                  tágasabb kilátás nyíljék; nem mert magasságáról uralkodni akar, de mert szabadság
                  után vágyódik: az habár a kevesektől járt ösvényen néha erejét lankadni érzi is,
                  soha annyi keserűséggel nem tekinthet múltjára, mint most az alispán, ki
                  szobájában fel s alá járva, midőn jelen helyzetét átgondolá, azon meggyőződéshez
                  jutott, hogy egész életének irányát elhibázta.</p>
				<p>Rétyt a természet nem alkotta érzéketlennek. Fiatalabb korában nem volt senki,
                  kinek másokhoz simulni, kinek sokaktól szerettetni annyira szükséges vala, mint
                  neki. A sors által nem rendkívüli, de nem is középszerű elmetehetségekkel, szép
                  vagyonnal s azon külső tökéllyel ajándékozva meg, melyek arra, hogy szerencsések
                  legyünk, belső jelességünknél talán még szükségesebbek, az ifjú Réty joggal
                  boldognak mondhatá magát. Úgy látszott, személyes tulajdonaiból, valamint
                  helyzetében nem hiányzott semmi, mi őt azzá teheté, s ha természetét követve a
                  körön, melybe a végzet által állíttatott, túl nem emelkedik, most hihetőképp azon
                  szerencsés egyediségek egyikét látnók benne, kiknek az élet majdnem minden
                  kívánságaikat valósítá.</p>
				<p>De volt Réty jellemének egy oldala, mely mind e reményeket meghiúsítá -
                  gyengesége, s mi azt, hol az nem észhiányból ered,
                  közönségesen követni szokta - hiúsága, s ezek nem engedék,
                  hogy azt, mit sorsától nyert, nyugodtan élvezhesse. Kiragadva természetes
                  helyzetéből e hibái által, élte a csalódások s keserűségek hosszú sorává vált.
                  Valamint azon ragaszkodás, melyet rajta iskolatársai s első ifjúságának barátjai
                  tapasztaltak, nem érzékenységének, hanem nagy részint annak volt következése, mert
                  Rétynek mindig szüksége vala valakire, kihez támaszkodhassék, úgy, midőn az
                  egyetemről visszatérve a gyakorlati életbe lépett, szüleinek nézetei s tanácsai
                  nem maradhattak befolyás nélkül az ifjúra; s ámbár ő atyja nagyravágyó terveinek
                  eleinte inkább engedett, mint bennök osztozott, rövid idő kellett, hogy a
                  hiúsághoz hajlandó ifjú a kilátást megkedvelje, mely naponként szemei elébe
                  állíttatott, s azon kitüntetések után maga is vágyódjék, melyeket eleinte csak
                  azért nem taszított magától, mert atyja kívánatainak ellenállni nem tudott.</p>
				<p>Olvasóim tudják, miként Réty mindjárt, első fellépésénél egyetemi barátjával,
                  Tengelyivel jött összeütközésbe. Az ifjú érzé tettének aljasságát, s elkövetett
                  mindent, hogy atyját e szándékáról lebeszélje. Százszor mondá, miként megvetné
                  önmagát, ha legjobb barátja iránt ily bánásra képes volna. De mikor atyjától
                  hallá, hogy ezáltal éltének legszebb reményét hiúsítja meg; mikor anyja
                  rimánkodott, s a férfiak mondák, hogy soha a megyében ily fiatal, az asszonyok,
                  hogy soha ily csinos főbíró nem volt; s valamennyien abban megegyeztek, hogy
                  Tengelyi e hivatalt úgysem nyerheti el: Réty nem állhatott ellent, s minden szebb
                  feltétel s nemesebb érzés, mely keblében felszólalt, csak arra használt, hogy
                  átlátva hibáját barátja társaságát ezentúl kerülje, nehogy előtte megszégyenülve
                  álljon.</p>
				<p>A közélet körébe ragadtatva e lépés által, megszokva azon apró dicsőséget s
                  haszontalan kitüntetéseket, melyeket a megyei élet nyújt, s melyek a hiúságnak
                  inkább ingerül, mint kielégítésül szolgálnak (s felfogásom szerint főokai annak,
                  hogy e hiba nemzetünknél annyira elterjedett), Rétynek természetes hajlama ily
                  körülmények között még inkább kifejlődött; s csak természetes, ha apja után az
                  alispáni széket elfoglalva, magát e helyen, hol őt hódolók fogták körül, teljesen
                  kielégítve érzé.</p>
				<p>Voltak, kik neki már ekkor elvtelenséget vetettek szemére s azt hivék, hogy a
                  tartózkodás, mellyel minden tárgy iránt nyilatkozik, mélyen átgondolt tervből
                  ered, de ők tévedtek. Az alispán sokáig nem kívánt mást, mint hogy Taksony
                  megyében ő legyen az első, ő az, kit leginkább szeretnek s magasztalnak;
                  óvatossága csak onnan származott, mert senkit megsérteni s így magát egy
                  magasztalótól megfosztani nem akará. Hiúsága szerény vala követeléseiben. Azon
                  emberek közé tartozott, kiknek nem nagyszerű dicsőség vagy hatáskör szükséges,
                  hogy magokat kielégítve érezzék, de kik örvendenek, ha lassanként lépcsőről
                  lépcsőre mászhatnak, csakhogy mindig oly embereket találjanak magok körül, kik
                  által bámultatnak; s miután a taksonyi alispánság e követeléseknek megfelelt, s
                  Rétynek eszébe sem jutott, hogy minden párttól egyiránt kedveltetni férfinak a
                  lehető legnagyobb szégyen, ő nem is kívánt egyebet.</p>
				<p>E látszó megelégedés azonban csak addig tartott, míg körülötte senki nem
                  találkozott, ki azt megzavarja, s a hiú férfi csak addig élvezheté jelen
                  kitüntetését, míg benne senki magasabb vágyakat nem ébresztett. Ákos anyjának
                  halála s második házassága előidézte ezt.</p>
				<p>Réty, ki első házasságánál szívét követte, mert szerencséjére szüleinek akarata ez
                  alkalommal önkívánataival ellentétben nem állt - midőn második feleségét választá,
                  csak hiúságának kielégítését kereste, s oly nőt hozott házához, ki noha szegény,
                  nagy családból származott, s részint szépsége, részint esze miatt, mindenkitől
                  egyiránt magasztaltatott. A gondolat, hogy sokak által irigyeltetik, hogy majdnem
                  mindenki bámulja, miként ő özvegy létére a környék legszebb leányát kaphatta meg,
                  szívének minden más boldogságánál jobban esett, s később is, midőn átlátá, hogy
                  neje szépségén s elmésségén kívül még más tulajdonokkal bír, legalább nagy
                  vigasztalásul szolgált. E nő, kit olvasóim ismernek, azon helyzetben, melyet mint
                  Taksony megye alispánnéja elfoglalt, magát megelégedve nem érezheté.</p>
				<p>Fényes, habár elszegényedett családból származva, melynek egyes tagjai magasabb
                  hivatalokat foglaltak el, s így az alispánnét szüntelen nemcsak arra emlékezteték,
                  mennyivel szerényebb helyzetben él ő, hanem egyszersmind férje emelkedésére
                  segédkezeket is nyújthatának, éppen a lehetőség, melyet emelkedésére maga előtt
                  látott, a büszke asszonynak jelen állását tűrhetlenné tevé, s azon pillanattól,
                  melyben férje házába lépett, célul tűzte ki magának, hogy Réty hiúságát azon
                  magasabb nagyravágyássá változtassa által, melyet ő maga érzett.</p>
				<p>Ily befolyás ellenében az alispán megelégedése nem tarthatá fel magát. Ha eddig
                  örült, hogy a megyében elsőnek tartatik, most naponként arra emlékeztetett, mi
                  csekély e dicsőség, s mennyire nem érdemes, hogy egy élet céljaul tűzessék ki. A
                  közszeretet s bizodalom hangos kitörései, melyek, mint a káromkodás, sehol nem
                  közönségesebbek, mint hazánkban, elveszték becsöket Réty előtt, mióta naponként
                  arra intetett, hogy inkább borának, mint érdemeinek köszönheti. A helyzetében
                  szükséges leereszkedés mindig terhesebbé vált a gúny által, mellyel őt neje ily
                  önmegalázásáért - mint azt büszkeségében nevezé - üldözni szokta; szóval az
                  alispán, ki egész élte boldogságát abban kereste, hogy vele mindenki megelégedjék,
                  nejénél most csak elégedetlenséget, gúnyt, s mindazon céloknak, melyek után
                  fáradott - megvetését találá, s mintegy megalázva érzé magát önszemei előtt.</p>
				<p>Csalódik, ki azt hiszi, hogy ki ifjú korában gyengének mutatkozott, később, mint
                  férfiú, szilárdabb jelleművé válik. Sőt valamint az, ki meredek hegyen állva,
                  lefelé kezd sietni, akaratlanabb szaladásnak indul, minél tovább ér: úgy az ember
                  pályája kezdetén könnyebben állhat ellen, mint később, midőn már egy bizonyos
                  irányban elragadtatá magát; s Réty, ha nejét soha forrón nem szerette is, az eszes
                  s mindig egy cél után törekedő asszony nem szűnő befolyása által hamar
                  odavettetett, hogy eddig szerencsésnek tartott helyzetéből magasabbra kívánkozzék.
                  Rétynek élte azóta szerencsétlenné vált. Kit az ég hiúnak teremtett, nem arra
                  való, hogy magának magasabb vagy távolabb fekvő célokat tűzzön ki. A hiúság
                  szüntelen kielégítés után vágyódik, neki minden szavára taps, minden tettéért
                  dicséret, minden pillanatban magasztalók kellenek, s magasabb célok kivívása csak
                  azoknak adatik jutalmul, kik mindezeket nélkülözni készek. Réty tudta, hogyha
                  emelkedni akar, egy bizonyos utat kell választania, de midőn ezt tevé, az
                  általános megelégedés helyett, mellyel hivatalát eddig viselé, egyszerre
                  ellenségeket látott maga előtt, kiknek megtámadása s ócsárlásai őt szerencsétlenné
                  tevék. Ha ismét természetes hajlamának engedve céljairól megfeledkezett, s előbbi
                  modorához, mely szerint minden pártnak megelégedését keresé, visszatért, a
                  köztapsot, melyet rövid időre aratott, elkeseríté nejének elégedetlensége. Az
                  alispán minden tetteiben habozás s bizonytalanság vala észrevehető, s nem érezé a
                  kétes helyzetet, melyet elfoglalt, senki inkább, mint ő maga.</p>
				<p>Mennyivel kellemetlenebbé vált azonban állása, s mennyivel inkább sejdíteni kezdé,
                  hogy közte s azon párt között, melyet új céljainak feláldozott, való kibékülésről
                  többé szó nem lehet; annyival nagyobbá vált a hatalom, melyet felette neje
                  gyakorolt. Annyit áldozott fel megelégedésének, hogy legalább ennek tökéletes
                  elérése után kelle fáradnia, és végre minden hiú ember könnyen változtatja meg
                  hiúsága tárgyait, s ha magát egy téren reményeitől megfosztva látja, vágyait más s
                  néha ellenkező célok felé fordítja - s így Réty is. Meggyőződve, hogy a
                  népszerűség, mellyel egykor bírt, visszaszerezhetlen, ő most egészen osztá neje
                  kívánatát, s majdnem vakon követte tanácsait.</p>
				<p>E gyengeség, mellyel neje iránt viseltetett, Rétyt odavezeté, hogy barátjai tőle
                  mindinkább visszavonultak. Tengelyi, kivel, mióta őt Tiszarét jegyzőnek fogadá,
                  főképp míg első neje élt, s özvegy korában, a régi lábon állt, ismét alig jött a
                  házhoz. Vándory maga, ki nála eddig mindennapos vala, hidegebbnek látszott. Az
                  öreg Kislaky s Bántornyi Tiszarétre, hol előbb sok víg órát töltöttek, ritkábban
                  jöttek. Az alispán körül csak hízelgőinek csoportja maradt. Macskaházy s hozzá
                  hasonló emberek, kik az alispánné hatalmát ismerve, az uralkodó hatalomnak minden
                  módon kedvében jártak, úgyhogy Réty, ha nejének ellent akart is volna állni,
                  senkit, kihez támaszkodhatik, maga mellett nem látott, s nehogy a megalázó
                  akaratlanság, melybe jutott, mások által is észrevétessék, végre a gyengeségnél
                  közönséges színleléssel úgy tetteté magát, mintha az, minek ellent nem állhatott,
                  tulajdon akaratjának lenne kifolyása.</p>
				<p>Olvasóim tudják a részt, melyet Rétyné Tengelyi irományainak elrablásában vett.
                  Midőn Viola vallomása által, mely, mint mindenki gondolhatja, titokban nem maradt,
                  az egész dolog közbeszélgetés tárgyává vált, nem volt senki a megyében, ki a
                  zsivány előadásának hitelt adva, az alispánt az egész terv részesének nem
                  gondolná. - Ezen szigorú ítélet azonban ismét igazságtalan vala. Réty, nejének
                  tervét, mielőtt az véghezvitetett, nem ismerte, sőt bármennyire érzé azon
                  irományok fontosságát, melyeket Vándory s később Tengelyi kezében tudott, az
                  alispán minden hibái mellett becsületesebb, s ha ez nem volna is, sokkal gyávább
                  vala, hogysem a gonosztettben, melyet neje céloz, valaha megegyezett volna. Miután
                  azonban a dolog megtörtént, s neje által Viola vallomásáról tudósíttatott, mit
                  tehetett?</p>
				<p>Elborzadva kérdé nejét: vajon a zsivány igazat mondott-e?</p>
				<p>- És ha minden, amit a zsivány mondott igaz volna - válaszolt neje -, ha azt,
                  mivel vádoltatom, tettem, nem tettem-e családod javára, nevednek fenntartására,
                  érdekeid előmozdítására? Fel fogsz-e lépni ellenem? Bíró elébe fogod-e idézni
                  nődet, mint rabot? Önmagad fogsz-e gázolni a névben, melyet viselsz? -
                  Tönkreteszed magadat, s még ártatlanságodat sem fogod elhitetni az emberekkel. Az
                  egész világ most is inkább téged, mint engem vádol. Ha ellenem fellépnél is, a
                  világ ebben is egy új alávalóságot s nem bűntelenségedet fogja látni. Előtted egy
                  út áll, az egyedüli, melyen becsületedet megmentheted, az, hogy egész befolyásodat
                  e szerencsétlen történet elpalástolására használd.</p>
				<p>Réty soha szerencsétlenebbnek nem érzé magát, mint e pillanatban. Lelke
                  eliszonyodott a gondolattól, hogy gonosztevőkkel akaratlan cimboraságba jutott. Ő
                  előre látá mindazon nehézségeket, melyekbe e tett elpalástolása által jőni fog.
                  Sejdíté, hogy éltének nyugalma elveszett, s hogy mint a gonosztevőnek, ezentúl
                  minden pillanatban a szörnyű titok felfedezésétől kell remegnie - s mégis mit
                  tehetett? - Neje helyesen fogta fel állását. Vagy mint a gonosztett üldözője, vagy
                  ha azt eltitkolni segíté, mint részese kelle fellépnie; középút nem volt. Hogy e
                  kettő között Réty a másodikat választá, jelleménél fogva természetes. A befolyás,
                  melyet neje felette évekig gyakorolt, meggondolása annak, hogy a tett eltitkolása
                  lehetséges, s ha az sikerül, becsületes nevét s jelen állását megtarthatja, holott
                  ellenkező esetben, ha az egésznek felfedezéséhez segédkezeket nyújt, legtitkosabb
                  családi viszonyai közbeszélgetés tárgyává válnak, s ő maga, ha nem is a bíró -
                  legalább a közvélemény által elítéltetik, alig engedett választást, s az alispán
                  oly irány követésére látá magát kényszerítve, melyet rosszallt, sőt melytől egész
                  valója borzadott.</p>
				<p>Macskaházy meggyilkoltatása által ezen állás még nehezebbé vált. Macskaházy
                  szobájában egyes irományok találtattak, melyek Tengelyi sajátjai voltak. Míg
                  Tengelyi tartatik a gyilkosnak, ez irományoknak ottléte azáltal magyarázható, hogy
                  a jegyző azokat gonosztette elkövetésénél ott vesztette; de ha ő felmentetik, nem
                  válik-e ezen irományok ott-találása által a vád valószínűbbé, mely az alispán
                  ellen ez irományok elrablása iránt emeltetett? nem fogja-e maga Tengelyi e
                  körülményt annak bebizonyítására használni? - Vesztőhelyre hozni egy oly embert,
                  kinek ártatlanságáról meg vagyok győződve, ki egykor barátom volt, s kinek leánya
                  fiam neje lesz, vagy enmagamat örök gyalázat-, sőt szigorú büntetésnek kitenni: ez
                  a választás, mely számomra marad - így szólt Réty magában, s szívét leírhatlan
                  kínok tölték el.</p>
				<p>Réty, mint gyenge emberek közönségesen, azt, kinek hatalmától megmenekülni nem
                  tudott, azaz nejét, nem szerette soha; a hidegség, mellyel iránta viseltetett,
                  most gyűlöletté változott. Elhagyva barátjaitól, megvetve s talán gyűlölve
                  tulajdon gyermekei által, megfosztva a közbecsüléstől, mely után egész életén át
                  vágyódott, kitéve veszélynek s gyalázatnak - ez vala a helyzet, melyben magát
                  látá; s Réty annyival inkább gyűlölte nejét, mennyivel kevesebbé bocsáthatá meg
                  önmagának a gyengeséget, mellyel eddig tanácsait követte.</p>
				<p>Az alispánné sokkal inkább ismerte férjét, semhogy a változást, mely kedélyében
                  történt, észre nem vette volna. A büszke asszony azonban e látszó hidegséget azon
                  megvetéssel viszonzá, mellyel oly emberek, kik bár rosszat, legalább erősen akarni
                  tudnak - olyanok iránt viseltetnek, kik magokat általuk eszközül használtaták, s
                  meggyőződve arról, hogy férjének jóléte önterveinek sükerülésétől elválaszthatlan,
                  közönyösen látá annak haragját.</p>
				<p>Az alispánnak nyugtalanságát, melyet helyzete eléggé megmagyarázhat, ez alkalommal
                  azonban úgy látszott, nem kevéssé nevelé egy levél, mely asztalán feküdt, s
                  melyet, midőn a szobában körüljárva, néha asztala mellett megállt, időről időre
                  fölvett, s látszólag a legnagyobb felgerjedésben helyenként újra olvasott.</p>
				<p>A levél, mint írásából láthatjuk, Vándorytól vala, s miután regényolvasók mindig
                  azon kiváltsággal bírnak, melyet egyes kormányok néha igénybe vesznek, hogy
                  mindenkinek legtitkosabb leveleit szabadon elolvashatják, legcélirányosabbnak
                  tartom, ha a levelet, mely Rétyt oly nyugtalanságba hozá, itt egész kiterjedésében
                  előmutatom.</p>
				<p>A levél így szólt: </p>
				<p>Kedves öcsém!</p>
				<p>Tudod, nem szoktam visszaélni e névvel, mely egykor szívemnek
                     kedves vala, de mellyel élni megszűntem, mióta meggyőződtem, hogy használása
                     neked káros lehet. Testvéred vagyok, de nem követeltem soha más jogot, mint
                     melyet szíved ád, s most is csak azért akarlak emlékeztetni e viszonyunkra,
                     hogy szavam, ha lehet, az ösvényről, melyen jársz, visszatérítsen.</p>
				<p>Te egy örvényen állsz, Sámuelem! Tekints körül! még egy lépés, s
                     a rossz, mit tevél, talán helyrehozhatlan; becsületed, mely most
                     veszélyeztetik, talán elveszett; lelkedet oly tettek fogják terhelni, melyeket
                     késő bánatod helyre nem hozhat többé. Oh, térj magadba, öcsém! s gondold meg,
                     azon külső fény s földi vagyon, melynek már ennyit áldozál, megérdemlik-e, hogy
                     értök lelked nyugalmát örökre kockáztasd?</p>
				<p>Volt egy idő, hol Tengelyit barátodnak nevezted; de hagyjuk ezt!
                     Jónak látád szétszakítani e kötelékeket, s ámbár egy becsületes embernek
                     barátsága éppoly jótéteménye az istennek, mintha egy nagy férfi szeretetét
                     nyerhettük meg, te eltaszítád e jótéteményt magadtól, ám legyen; de ha Tengelyi
                     soha barátod nem lett volna, ha ellenségednek tartod, vajon nem szólal-e fel
                     szíved, midőn őt ezen helyzetben látod? Meg vagy győződve ártatlanságáról,
                     ismered a viszonyokat, melyeknek ő áldozatja, tudod, mindezen
                     szerencsétlenségnek kik okai, ismered az alávalókat, kik, hogy
                     öngonosztetteiket elpalástolják, ellene vádat emelnek; tűrheted-e, hogy e föld
                     legbecsületesebb embere ellenei által így elnyomassék? hogy a legjobb,
                     legszeretőbb család ennyit szenvedjen, miután segíthetsz, miután ennyi embernek
                     megmentése csak tőled függ?</p>
				<p>Nem gondoltam, hogy azt, mit tőled legszorosabb kötelességed
                     kíván, kérni kényteleníttessem; meg voltam győződve, hogy miután Tengelyi
                     szenvedéseinek oka nagy részben magad vagy, mindent el fogsz követni, mi
                     önvétked helyrehozására kívántatik; úgy látszik, csalódtam, sőt tulajdon fiad
                     kérései nem bírhattak arra, hogy e szerencsétlen, általad megrontott család
                     sorsát csak enyhítsed is. Lelkemnek fáj, de szükséges, hogy emlékeztesselek
                     azon sokszor tett ígéretedre, miszerint semmi igazságos kívánatomat megtagadni
                     nem fogod; hogy eszedbe juttassam azon kötelességeket, melyekről, mint
                     annyiszor állítád - soha megfeledkezni nem akarsz.</p>
				<p>Igen, Sámuel, ha a múlt időre visszatekintesz, nem tagadhatod,
                     hogy mindig testvérileg bántam veled, s javadra sokat áldoztam fel, mi az
                     emberek nézete szerint nagy beccsel bír.</p>
				<p>Még gyermek valék, midőn anyám meghalt, de már eléggé
                     kifejlődve, hogy a változást észrevegyem, mely, főképp miután apánk másodszor
                     házasodott meg, helyzetemben történt. Mióta anyád e házba lépett, jó napjaim
                     elmúltak. Mielőtt gyermeke született gyűlölt, mert arra emlékeztetém, mi után
                     leginkább vágyódott; később pedig, mikor a világra jöttél: mivel félt, hogy
                     apám örökségét meg fogom osztani veled. Az egész világ sajnálta helyzetemet,
                     nem hiányoztak, kik ellened gyűlölséget igyekeztek bennem ébreszteni; de én
                     forrón szerettelek, mindemellett. Nekem úgy látszott: mindazon kínzás, melyet
                     apám házában, mióta te a világra jöttél, tűrök, semmi az örömhöz képest, melyet
                     élvezék, ha karjaim közé szoríthattalak, ha bátyádnak neveztél, ha egyes
                     szavakra vagy valamely játékra taníthattalak. Mostohám üldöz, így gondolám
                     magamban, apám nem véd, szidnak és kínoznak, de végre van testvérem, s ha majd
                     az felnő, mi boldogok leszünk egymással.</p>
				<p>Gyermekségem annyira szerencsétlen volt, hogy reményeimmel
                     mindig a távol jövőben kelle tévelyegnem, s minél idősebb levék, annyival
                     tűrhetetlenebbnek tetszett állapotom. Hétesztendős korodban hozzád nevelő jött,
                     s elválasztattam tőled is. Apám egész szeretetét benned központosítva, irántam
                     naponta hidegebbé vált. Anyád mindinkább gyűlölt, magok a szolgák
                     visszavonultak tőlem, s úgy látszott, közmegvetés és üldözés tárgya lettem. Nem
                     tűrhettem többé helyzetemet. Tizenhat éves korában mindenikünk többet remél az
                     élettől, s inkább bízik magában, mint hogy merész feltételektől visszaijedne. A
                     kötelékek, melyek mindenikünket később oly ellenállhatlanul láncolják
                     munkássága köréhez - még gyengék, s az ifjú nem gyanítja, hogy midőn más
                     pályára lép, bajait közönségesen csak újakkal cseréli fel, s hogy az örömek,
                     melyeket élvezett, kipótolhatlanok. Hosszú küzdés után elhagyám e hazát, s a
                     külföldön kerestem nyugalmat s szabadságot.</p>
				<p>Hosszú évek múltak, mióta ezt tevém, de ha szobádon
                     körültekintek, mely akkor apámé volt, s a pillanat jut eszembe, melyben kezét
                     utólszor ajkaimhoz szorítám, lelkemet még most is bánat tölti el. Ha egy
                     szerető szót szól, ha nyugtalanságomat észrevéve, látva az el nem titkolható
                     könnyeket, melyek arcaimon lefolytak, ahelyett, hogy mint máskor tevé, a
                     pityergő gyermeket türelmetlenül elküldi, csak egyszerűen szomorúságom okáért
                     kérdez: soha határozatom véghezvitelére nem érzettem volna erőt magamban. Én
                     apámat szerettem még e pillanatban is, egy meleg szó ajkairól, s nekem mennyi
                     önszemrehányás, apámnak talán mennyi bánat meg lett volna kímélve.</p>
				<p>Apám, mint sokszor mondád, szeretett, s én elhagyám őt. Oh,
                     Sámuel, ez fáj lelkemnek! s noha még félig gyermek valék, fájt már akkor, midőn
                     házunkat elhagyám. De ifjúságunk napjaiban, hol magunk előtt, mit szívünk érez,
                     nem titkolhatjuk el, ki gyanítja, hogy a szerelem, melyet mások irántunk
                     érzenek, hidegség palástjába rejtőzhetik? S én azon meggyőződéssel mentem el,
                     hogy senki által nélkülöztetni, senkitől visszakívántatni nem fogok, téged
                     talán kivéve, ki gyermekjátékaid között észre fogod venni a hiányt, mely
                     távozásom által történt, s ki talán vissza fogod óhajtani bátyádat.</p>
				<p>Anyámnak egy közel rokona, ki mindig különös szeretettel
                     viseltetett irántam, s ki miután a módot látá, mellyel velem mindenki bánt, e
                     lépésre leginkább bátorított, segédkezet nyújtott célom kivitelére is. Ő szerzé
                     meg a szükséges irományokat, melyekkel azon név alatt, melyet most viselek,
                     külföldre meheték; neki köszönöm, hogy távollétem első éveiben, noha majdnem
                     pénz nélkül indultam el, szükséget nem ismerék. Három év leforgása után e
                     bátyám meghalt, s oly sebesen és váratlanul, hogy hollétemről senkit nem
                     tudósíthatván, segélyezésem iránt rendeléseket nem tehetett, s Göttingában,
                     hol akkor éppen egyetemi éveimet kezdém, egyszerre önerőmre hagyatva látám
                     magamat. Senki a hontalanságnak kínjait nálamnál fájdalmasabban nem érzé.
                     Könnyen simulok bárkihez, s mire később tapasztalás tanított, azt már félig
                     gyermekkoromban sejdíteni kezdém: hogy alig van ember, kiben közelebbi
                     ismeretség után igen sok szeretetre méltót nem találhatnánk, s így nem voltam
                     barátok nélkül külföldön sem; de a gondolat, hogy mindezen kötelékek, melyek
                     szívemet egyes emberekhez fűzték, végre, ha hazámba visszatérek, mégis meg
                     fognak szakadni; hogy azok, kiket szeretni tanultam, nem ugyanazon körben
                     fogják később használni erejöket, mint én; hogy semmi maradandó viszonyba nem
                     léphetek: elkeseríté minden örömeimet. Olyanhoz valék hasonló, ki e földön élve
                     halhatatlanságot nem hisz, s így félve a haláltól s azt gondolva, hogy ez
                     mindennek véget vet: nem örülhet létének, mely ez élet szűk határai közé
                     szoríttatik. Ha társaim hazájokról szólván, lelkesedésökben részt nem vehettem;
                     ha láttam, miként köztök azok is, kik egymástól távol álltak, legalább honuk
                     múltjában s jövőjében egy közös emlék- s reménykincset bírnak, mely őket
                     egybefűzi, s melyben csak én, a számkivetett, nem részesülhetek - lelkemben
                     véghetlen vágy támadott távol hazám után. - De nem bíztam atyám szeretetében,
                     nem hittem, hogy gondatlan lépésemet megbocsáthatja, s magamba fojtám vágyamat.
                     Az, hogy bátyám halála után senki által nem segíttetém, határozatom
                     megváltoztatására indokul nem szolgálhatott. Kevés szükségeim voltak, s azoknak
                     fedezésére munkám elég vala; sőt, mint hasonló helyzetben minden ifjú, a
                     gondolat, hogy mindent magamnak köszönhetek, az önmegelégedésnek egy nemével
                     tölté szívemet, melyet semmivel nem cseréltem volna fel.</p>
				<p>Tíz évnél többet töltöttem így. Honi emlékeim távolabb estek
                     tőlem, s kevesebb fájdalommal töltének. Maga nyelvünk, melyet csak ritkán
                     gyakorolhaték, szokatlanná vált, s egyetemi gradust véve, új hazámban
                     otthonosnak kezdém érzeni magamat; s habár a reményről, hogy szülőföldemre
                     egykor visszatérek, le nem mondék, legalább már nyugodtan várám a pillanatot,
                     melyben ezt tehetem, midőn hírt vevék, hogy a heidelbergi egyetemre jöttél. Az
                     ottani deákok névsorában olvastam nevedet. Más Réty Sámuel is lehetett a
                     világon, de nekem szívem mondta, hogy testvéremet fogom találni. Felhagytam a
                     magántanítással, melyből Göttingában éltem, félbeszakasztottam minden
                     összeköttetéseimet, s hozzád jövék, hogy éltem tapasztalásait s azt, mit
                     tanultam, hasznodra fordíthassam.</p>
				<p>Nem azért írom mindezeket, hogy szemrehányásokat tegyek - úgy
                     hiszem, a szorgalom, mellyel egyetemi éveid alatt segítélek, nem volt egészen
                     hasztalan, és szeretetem a messze idegen földön szívednek jólesett -, de tudom,
                     helyzetemben mindenki szintúgy cselekedett volna, s ha érdemem volt, azt bőven
                     megjutalmazá a boldogság, melyet társaságodban élvezék. Honi nyelvemen
                     ifjúságom boldog emlékeiről szólhattam ismét, kérdéseimre testvérem felelt, s
                     évek óta először ismét azon meggyőződés ébredt keblemben: hogy nem állok
                     egészen elhagyatva a világon. Nem, Sámuelem, nem szemrehányásokat akarok tenni,
                     de vissza akarlak emlékeztetni a boldog napokra, melyeket együtt tölténk - a
                     napokra, hol közöttünk titok nem vala, hol az, hogy én tőled valamit kérjek,
                     minek megadása neked kellemetlen volna, éppoly valószínűtlennek látszott, mint
                     az, hogy te kérésemet megtagadhatnád.</p>
				<p>A viszonyt, melyben egymással álltunk, senki nem gyanítá, sőt
                     voltak, kik bámulák, hogy annyira különböző korunk mellett ennyire barátok
                     lehetünk. Maga Tengelyi, ki előtt egyébiránt titkunk nem vala, soha nem
                     sejdíté, hogy testvérek vagyunk. Csak magunk között határoztuk el, hogyha
                     egyetemi esztendeid elteltek, együtt térünk meg apám házához, együtt kérjük
                     bocsánatát a meggondolatlan lépésért, mellyel agg napjait elszomorítám.</p>
				<p>Az ég másképp rendelé. Ismerted az angyalt, kinek szeretete
                     minden egyéb kötelékeket velem elfelejtete, s azon határozatra bírt, hogy
                     Németországot válasszam hazámnak. - Cselekvésem vétkes vala kétségen kívül;
                     bármi csekély legyen az erő, melyet magában érez, elhagyni hazáját nem áll soha
                     senkinek szabadságában, s vétkezik, ki az isten által számára kijelelt
                     napszámot elhagyva, más térre fordítja talán csak itt valóban használható
                     tehetségeit. Tudtam általad azt is, hogy apám vágyódik utánam; de egyszer
                     szerettem éltemben, s midőn választanom kelle szerelmem s kötelességeim között,
                     ennyi boldogságnak feláldozására nem éreztem keblemben erőt. Ha a hölgyet, kit
                     magamnak választék, mint nőmet apám házához vezetem, ő, kinek büszkeségét
                     ismerém, öröm helyett csak új fájdalmat fogna érzeni. A gondolat, hogy fia egy
                     mesterember leányát választá párjául, nézetei szerint nagyobb szerencsétlenség
                     vala, mint mit fiának megtalálása pótolhatna, s te magad jobbnak látád, ha a
                     kis hivatalt, melyet nyertem, elfogadva, álnév alatt egy ideig még külföldön
                     maradok.</p>
				<p>Emlékszel-e még elválásunk pillanataira, Sámuel? A gondolat,
                     miként egymást sokáig látni nem fogjuk, fájdalommal tölté szívünket, szemeink
                     könnyekkel teltek, midőn utolszor kezet nyújtánk, s mégis boldogok valánk. Te
                     egy munkás élet küszöbén látád magadat, melyben ifjúságod feltételeit
                     valósíthatni gondolád; én szerényebb kilátásokkal, a viszonzott szeretet egész
                     boldogságát hordva keblemben, tekinték a jövőnek elébe.</p>
				<p>E legboldogabb korszaka életemnek, mint tudod, rövid vala. Kevés
                     hónap múlva, miután te hazádba visszatértél, nőm meghalt, s annyi szerencséből,
                     mellyel magamat környezve látám, csak emlékeim maradtak. Te, kinek bánatomat
                     legjobban elpanaszolhattam volna, távol voltál; Tengelyi, ki, mint tudod,
                     kívüled szívemhez legközelebb állt, még előtted tért vissza hazájába. Volt idő,
                     mikor azon élvezet, melyet a tudományokban találtam, s azon örömek, melyeket az
                     ismerőseimmel való társalkodás nyújta, lelkemet kielégíték; de a szív hamar
                     megszokja a szerencsét, s most, miután a szeretet boldogságát ismerni tanultam,
                     s tőle egyszerre megfosztatám, lelkemet leírhatlan szomorúság, ellentállhatlan
                     vágyódás tölté el. Elhatározám, hogy hazatérek, s anélkül, hogy szándékomról
                     tudósítanálak, útnak indultam.</p>
				<p>Látni akartam apámat s házi viszonyait, mielőtt magamat előtte
                     fiának vallom. Amit e házban találtam, midőn kívüled senkitől nem ismerve
                     küszöbén először átléptem, meggyőzött, hogy jobban teszem, ha míg atyám él:
                     magamat nem nevezem meg. Ha nevem- s követeléseimmel fellépek, anyádnak
                     gyűlölsége talán újra fel fogott volna támadni ellenem, s vesztett fiának
                     feltalálása csak apám végnapjainak nyugalmát zavarhatá. Feltettük, hogy nem
                     szólunk, s miután közbenjárásod által e falu lelkészének nevezve itt
                     telepedhettem le, minden ok megszűnt, melyért e helyzet változtatását
                     kívánatosnak tarthatám. Mint a családnak egyik tagja éltem házunkban, apám, kit
                     talán természetes ösztöne vezérlett, határtalan szeretettel fogadott, s bár nem
                     ismerve, arra szentelhetém napjaimat, hogy végső éveit derültebbekké
                     tegyem.</p>
				<p>Végre anyád meghalt, kevéssel utána apám is, kinek hátralevő
                     erejét a fájdalom, melyet neje vesztén érzett, hamar felemészté. Midőn
                     végórájához közelgett, ágyához borultam, s elmondva titkomat, bocsánatáért
                     kértem. Szemeiben könnyek ragyogtak, végső erővel kebléhez szorított, fiának
                     nevezett, s áldást monda fölöttem. Te a szobádban voltál; atyánk ágyához hítt
                     téged is, s mindkettőt kezünknél fogva kért, hogy egyetértők legyünk, s egymást
                     soha el ne hagyjuk.</p>
				<p>Atyám halála után, annak, hogy álnevemet letéve mint testvéred
                     lépjek fel a világ előtt, semmi útjában nem állt. De az idő alatt, melyet
                     veletek töltöttem, sokat tapasztaltam, mi e természetesnek látszó lépéstől
                     visszatartóztatott. Atyám nem volt takarékos, s vagyonát adósságokkal terhelte.
                     Te magad nőddel többet költöttél, semhogy, míg apánk élt, szinte adósságokban
                     nem keveredtél volna; ha most, mint testvéred lépek fel s az apai örökségnek
                     felét követelem, oly vagyonbeli állapotba hozlak, melyben megszokott
                     életmódodat nem folytathatod. Fellépni nevemmel s nem követelni örökségemet,
                     nem vala kivihető, nemcsak mert ily lemondás által magadat a jövőre biztosítva
                     nem érezhetéd, de mert nem akartam, hogy a világ előtt irántam ennyire
                     lekötelezettnek látszassál. Azonfelül, az idő alatt, melyet mint lelkész a
                     faluban töltöttem, megtanultam kedvelni új hivatásomat, s érzém, hogy azt
                     családi nevem alatt, anélkül, hogy különcnek neveztessem, nem folytathatom
                     többé. Maga a lárma, melyet Réty Boldizsárnak fellépése okozni fog, az, hogy
                     közbeszélgetés tárgyává válok, visszatartóztatott titkom felfedezésétől, s két
                     nappal apám halála után magam kértetek, hogy valóságos viszonyunkról senkinek
                     ne szólj. Hisz veled maradhattam, testvérileg szerethettelek így is, s nekem
                     más nem kellett.</p>
				<p>Nagylelkűségről szóltál akkor; amit tettem, az talán nem vala
                     az. Megvallom, voltak percek, mielőtt magamat e lépésre határozám, hol az, mit
                     tenni akartam, áldozatnak látszott. Nincs ember, ki néha életében vagyon után
                     nem vágyódott volna, s míg emberek lesznek, kiknek szenvedéseit vagyonunkkal
                     enyhíthetjük, e vágyban nincs, mit szégyenlenünk kellene. Miután azonban egész
                     helyzetemet meggondolám, az okok, melyek azt javaslák, hogy benne megmaradjak,
                     számosabbak voltak, s valamint soha tettemet meg nem bántam, úgy akkor
                     önmegtagadás nélkül határozám el magamat. Biztosítva voltam a szükség ellen, s
                     te önként ígérted, hogy soha semmit tőled nem kérhetek, mit te megtagadnál; így
                     ha néha valakit segíteni akartam, saját birtokra nem vala szükségem.</p>
				<p>Igen, Sámuelem, te nekem megígérted ezt; az idő eljött, hol
                     téged ez ígéretre emlékeztetlek.</p>
				<p>A világ fogalma szerint sokat áldoztam neked. Nevet, melyre
                     magad is büszke vagy, szép vagyont, polgári állást, melyet irigyelhetőnek
                     mondhatni; bármi távol van lelkemtől a nagyravágyás, nem egyszer érzém
                     életemben, hogy embertársaimnak inkább használhattam volna, ha születési
                     jogaimról le nem mondok. Oh, öcsém, ne ébreszd bennem a meggyőződést, hogy
                     mindezt érdemetlenért tettem, hogy mindenemről csak azért mondottam le, hogy
                     általad rosszra használtassék!</p>
				<p>Tengelyi sorsa tőled függ, megmentheted s visszaszerezheted
                     megtámadt becsületét. Nem szükséges, hogy a módokat elmondjam; de ha valaha
                     szerettél, ha apád végkérése szent előtted, ha nem akarod, hogy a pillanatot
                     átkozzam, melyben szeretetem által arra bíratám magamat, hogy önérdekeimet
                     jólétednek alája rendeljem: gyermekeid boldogsága-, önnyugalmadra kérlek, tedd
                     azt, mit tőled kötelesség- s önlelkiisméreted kíván, mit tőled az kér, ki,
                     miként minden vagyonát, úgy életét neked áldozta volna s áldozná, ha javad
                     kívánja</p>
				<p>bátyád: Boldizsár.</p>
				<p>Az alispán éppen ismét e levél végső sorait olvasva át, székére veté magát s
                  szemeit az égő gyertyákra meresztve szomorú gondolatokba mélyedett, midőn az ajtó
                  megnyílt, s egyszerre bátyja állt előtte.</p>
				<p>Kálmán Porvárról visszatérve egyenesen Vándory házához ment, s elbeszélé neki
                  Tengelyi helyzetét. S a lelkész azonnal az alispánhoz sietett, hogy vele barátja
                  iránt szóljon.</p>
				<p>Vándory jötte meglepé az alispánt; nem vala elkészülve, hogy bátyjával most
                  szóljon, s látszó zavarban nyújtá kezét a belépőnek. A lelkész nem fogadá el
                  kezét, s közönségesen oly szelíd arcain ünnepélyes komolyság vala észrevehető.</p>
				<p>- Boldizsár - szólt az alispán szomorúan, rövid szünet után, mely alatt szemeit a
                  lelkészre függeszté -, nem fogadod el kezemet, melyet szeretve nyújtok feléd?</p>
				<p>- Sámuel - mondá emez komolyan -, ha a szívek megváltak, minek fogóddzanak
                  kezeink? ezek az egymástól távozókat nem fogják együtt tartani.</p>
				<p>- Hát te is - szólt az alispán fájdalmasan, midőn magát székébe visszaveté -, te
                  is eltaszítasz magadtól?! Oh, Boldizsár! ha még te is, ki oly irgalmas s oly
                  szerető vagy mindenki iránt, fölöttem pálcát törtél!</p>
				<p>- Én nem törtem pálcát senki fölött - válaszolt Vándory mélyen meghatva a fájdalom
                  által, mely testvére arcain mutatkozott -, s elhiheted, nem jöttem volna hozzád,
                  ha nem lennék meggyőződve, hogy a jóindulat, melyet isten kebledbe teremtett,
                  győzedelmeskedni fog a bűnös szenvedélyek fölött, melyeknek magadat átengedéd. De
                  nincs időd késni, ha magadhoz nem térsz, a rossz, mit tevél, talán
                  helyrehozhatatlanná válik. Tengelyi tömlöcben...</p>
				<p>Ritka az, ki azon ember iránt, kit megsértett, főképp ha hibáját jóvá nem teheti,
                  néha a gyűlölségnek egy nemét nem érzené keblében. Vétkes tetteinknek érzete oly
                  kínzó, hogy tőle menekülni akarván, mindenhez folyamodunk, s inkább igazságtalanná
                  válunk az egész világ iránt, hogysem a kínzó igazságot önmagunknak megvalljuk; nem
                  bámulhatjuk tehát, ha Réty Tengelyi nevénél e pillanatban hasonló érzelmekkel telt
                  el; s csak arra emlékezve, mit a jegyző végett szenvedett, Vándoryt
                  félbenszakasztá. - Ne nevezd őt - mondá türelmetlenül -, bár soha nem hallottam,
                  volna nevét életemben!</p>
				<p>- Hát annyira jutottál - sóhajtott Vándory -, hogy tetteid megbánása helyett
                  gyűlölséggel szólsz arról, kitől bocsánatot kellene kérned?!</p>
				<p>- Bocsánatot tőle?! - szólt Réty, s arcai lángoltak. - Ki dúlta fel életem
                  csendjét, mint ő? kinek köszönhetem, hogy egyetlen fiam házamat haragban hagyta
                  el, s fülem hallatára átkozá végzetét, mert neki engem adott apául? ki foszt meg
                  benned az utolsó szívtől, melyet eddig bírhattam? Mutass egyet fájdalmaim között,
                  melyet nem általa vagy miatta szenvedek, s térden állva bocsánatot fogok kérni
                  tőle.</p>
				<p>- És ki mindennek oka? - kérdé Vándory nyugodtan. </p>
				<p>Az alispán hallgatott.</p>
				<p>- Ki oka - folytatá Vándory feddő hangon -, hogy a szelíd kötelék, mellyel egykor
                  az élet kettőtöket összefűze, szétszakíttatott? ki üldözé a másikat?</p>
				<p>Az alispán szólni akart, Vándory félbeszakasztá.</p>
				<p>- Tengelyi tömlöcben, a legnagyobb gonosztevőkkel egy börtönbe zárva, s te, a
                  megye alispánja, csak arra használod istentől adott hatalmadat, hogy kínoztad azt,
                  ki egykor barátod volt, s kit most gyűlölsz, mert minden rosszat, mit neki tevél,
                  elfelejteni nem tudsz. Kinek van itt oka panaszra?</p>
				<p>- Én Tengelyi szenvedéseinek oka nem vagyok - mondá az alispán türelmetlenül -,
                  meg vagyok győződve ártatlanságáról, de az igazság karját, habár látnám, hogy
                  hibázik, én nem tarthatom fel.</p>
				<p>- Sámuel - szólt a lelkész szomorúan -, e mentség jó lehet emberek előtt, de
                  fogsz-e vele felléphetni isten előtt, ha tőled majdan Tengelyi szenvedéseiért
                  számot kér?</p>
				<p>- Én mindent tettem, amit csak tehettem - válaszolt Réty mindig nyugtalanabbul -,
                  tulajdon kezességemet ajánlottam; kértem Nyúzót, meghagytam esküdtjének, hogy míg
                  Tengelyi rabsága tart, vele minden lehető kímélettel bánjék; többet józanul senki
                  nem kívánhat tőlem.</p>
				<p>- Én sem, testvéred sem kívánhat tőled többet? - mondá Vándory szemeit öccsére
                  függesztve - az, ki érted mindent feláldozott, mit mások e világon becsesnek
                  tartanak?</p>
				<p>Réty látszó zavarral tekinte körül.</p>
				<p>- Ne félj - mondá a lelkész, s évek óta talán először keserű mosolygás játszék
                  ajkai körül -, nincs senki a szobában, ki szavaimat hallhatná, ki előtt magadat
                  szégyenlened kellene, midőn arra emlékeztetlek, hogy testvéred szól hozzád.</p>
				<p>Réty szólni akart, Vándory félbeszakasztá.</p>
				<p>- Igen, testvéred. Az irományok, melyekkel születésemet bebizonyíthatnám,
                  elvesztek, s világi bíró talán elutasítana, ha most egyszerre nevemet s birtokomat
                  követelve lépnék fel. Te tudod, hogy valót mondok, s nem fogod tagadni, hogy
                  testvérileg bántam veled.</p>
				<p>Réty háladatosságáról rebegett valamit.</p>
				<p>- Ez háladatosságod? - kérdé Vándory keserűen - ez azon testvéri szeretet, melynek
                  birtokában, minden egyébről lemondva, magamat gazdagnak érzém? ez teljesítése azon
                  nem kért, de általad számtalanszor adott ígéretednek, hogy soha semmit, mi
                  emberileg lehetséges, tőled nem kívánhatok, mit te megtagadnál?</p>
				<p>Réty szólni akart, Vándory félbeszakasztá.</p>
				<p>- Én bíztam szavadban, bíztam annyival erősebben, mennyivel inkább meg valék
                  győződve, hogy semmit tőled kérni nem fogok, minek teljesítése nagy áldozatodba
                  kerülne. Boldogok voltunk mindketten e viszonyok alatt, s én midőn a befolyást
                  látám, melyet helyzetemben a földmívelő nép jobblétére gyakorolhaték, nem egyszer
                  áldám istenemet, hogy magamat e pálya elhagyására elcsábíttatni nem engedém. Maga
                  a viszony, melyben egykor Tengelyihez álltunk, helyreállt. A derék férfiú mindent,
                  mit általad szenvedett, megbocsátva, szilárd lelkének egész barátságával fogott
                  körül, s úgy látszott, a szeretet, mely közted s közte az egyetemen szinte
                  közmondássá vált, tovább fog élni gyermekeitekben. S ki oka, hogy e szerencsés
                  napok megváltoztak?</p>
				<p>Réty ismét szólni akart.</p>
				<p>- Nem akarok senkit vádolni - folytatá Boldizsár -, csak kérdeni akarlak: ha ezen
                  időt későbbi életeddel összehasonlítod, hol lelkedet nagyravágyás ragadta meg s
                  terveidnek szívedet feláldozád, mikor voltál boldogabb?... Sóhajtsz! - tevé hozzá
                  rövid szünet után, mely alatt, mintha feleletét várná, szemeit reá függeszté. -
                  Oh, Sámuelem, miért nem hittél akkor nekem, miért nem követted benső érzésedet,
                  mely tetteid ellen felszólalt?... Nem szólok a szívtelen módról, mellyel
                  Tengelyivel bántál. Ákos Vilmát szereté. Tudtad, éltem leghőbb kívánata, hogy e
                  két fiatal ember, kiket én neveltem, s kikről tudtam, hogy egymást boldogítandják,
                  el ne választassék egymástól; de büszkeséged nem tűrheté, hogy fiad egy jegyző
                  leányát vezesse az oltárhoz, s Tengelyi, kit egész életedben barátnak neveztél,
                  megszégyenítve küldetett el házadtól.</p>
				<p>- Nem ismertem nőm szándékát - szakítá félbe Réty a szólót -, másképp bizonyosan
                  nem tűrtem volna, hogy Tengelyivel így bánjék.</p>
				<p>- Hagyján! - folytatá az előbbi, ki mindig melegebben, majdnem indulatosan kezde
                  szólni - nem fogok veled vitatkozni arról, mennyiben egyezik meg ezen állításod
                  azokkal, miket később tettél. Bármennyire ferde a nézet, apának a világ fogalmai
                  szerint, joga van gyermekeinek jövőjéről határozni, s én nem fogok
                  szemrehányásokat tenni, ha e joggal visszaéltél is. De vajon irományaim
                  elrablása...</p>
				<p>Réty görcsösen megragadá a lelkész kezét, arcai égtek. - Hát te is?! - mondá
                  fájdalmas hangon - te is képesnek tartanál ily ocsmányság elkövetésére?!</p>
				<p>- Isten látja lelkemet - szólt szemeit az éghez emelve az előbbi -, midőn házamnál
                  az első rablási kísérlet tétetett, a gondolat távol vala tőlem. Önként lemondék
                  minden követelésekről, melyekhez születésem feljogosított, miként juthatott volna
                  eszembe, hogy valakinek érdekében lehet engem azon irományoktól megfosztani,
                  melyekkel jogaimat bebizonyíthatám; a levelek, melyeket egykor tőled vagy nőmtől
                  kaptam, magamon kívül ki előtt bírhattak beccsel? Mennyire nem gyanakodtam
                  irántatok, láthatád abból, hogy midőn a történet után irományaimat Tengelyi
                  gondjára bíztam, e határozatomat előtted s nőd előtt magam beszéltem el. De miután
                  a rablás Tengelyi házában megtörtént, miután Viola vallomásában egyenesen
                  Macskaházyt s nődet vádolá, miután meggondolám, hogy Tengelyi irományai senki
                  előtt annyi beccsel nem bírhatának, hogy ily gonosztett elkövetésére birják, s
                  leveleid, melyek kezemben voltak, születésem bebizonyítására csakugyan elégségesek
                  lettek volna...</p>
				<p>Vándory, mielőtt mindezen egyes tételeknek következését kimondaná, elhallgatott;
                  Réty kezével takarta el arcát.</p>
				<p>- Nem vagyok természetemnél fogva gyanakodó - mondá a lelkész, midőn a fájdalmat
                  látá, melyet szavai Rétynek okoztak -, életem legnagyobb keserve, hogy felőled
                  csak egy percig ekképp kelle gondolkoznom. Magyarázd meg mind e szörnyű
                  körülményeknek találkozását, s én áldani fogom istenemet, ha tőled
                  igazságtalanságomért térden állva bocsánatot kérhetek.</p>
				<p>Réty fölkelt, s szobájában egypárszor a legnagyobb felgerjedésben fel s alá járt.
                  Azon pillanatok egyikéhez jutott ő, hol a szív, tovább nem viselhetve terhét,
                  kitárja legtitkosabb érzelmeit. Ha bírája előtt áll, ha vallomása életébe kerülne,
                  a szerencsétlen férfi elmondott volna mindent. Minden tűrhetőbbnek látszott, mint
                  hogy senkivel helyzetéről ne szóljon. - Vess meg - mondá szenvedéllyel, miután
                  elbeszélte, mi részt vett neje az irományok elrablásában, mit ő csak a tett
                  elkövetése után tudott meg -, vess meg, bátyám, vond el tőlem örökre szeretetedet,
                  melyre úgyis érdemes nem vagyok, de én nem cselekedhettem másképp. Szerencsétlen
                  végzetem úgy akarta, hogy e szörnyeteget válasszam nőmnek. Családi
                  összeköttetései, szépsége s a magasztalók, kik őt az egész vidék legkitűnőbb
                  hölgyének nevezék, elvakítának. Mielőtt őt az oltárhoz vezettem, nehogy
                  határozata, melyre, mint jól tudtam, vagyonom befolyás nélkül nem volt,
                  megváltozzék, nem említém soha testvéremet; miután nőmmé vált, napról napra
                  felvetém magamban, hogy őt e titokba beavatom, napról napra vártam a kedvező
                  alkalmat, s mindig elhalasztva feltételemet, soha annak kivitelére elég
                  bátorsággal nem bírtam; így történt, hogy nőm e viszonyról mindaddig semmit sem
                  tudott, míg annak felfödözését, meggyőződésem szerint, továbbra nem halaszthatám.
                  Észrevéve Ákos szerelmét e szerencsétlen asszony, ki büszkeségének mindent
                  feláldozni képes, azt kívánta tőlem, hogy Tengelyit vagy inkább leányát kitiltsam
                  házamból. Megvallom, szerettem volna, hogy fiam másképp válasszon, de részint mert
                  téged, ki iránt annyi köszönettel tartozom, megsérteni nem akartalak, részint mert
                  fiam önbelátásától vártam szándéka megváltoztatását, mindig elleneztem nőm
                  akaratát. Ekkor ő, hogy - mint mondá - gyengeségemet jóvátegye, önmaga tette azt,
                  mire engem nem bírhatott. A gondolat, nem fogsz-e te, midőn legjobb barátodat
                  általam megbántva látod, annyira neheztelni, hogy megbánod nagylelkű tettedet,
                  melyért ily hálátlansággal fizeték, mondhatlan aggodalommal tölté lelkemet.
                  Szemrehányásokat tettem feleségemnek, s miután általa kigúnyoltatám, hogy egy
                  szegény lelkész- s egy falusi jegyzőtől annyira félek, elmondtam a viszonyt,
                  melyben hozzád állok, s miként, ha a hatalmadban levő irományokkal, melyeknek nagy
                  része saját kezemmel írt levelekből áll, élni akarsz, csak tőled függ, hogy
                  jószágaink felének birtokába helyezzed magadat. A szerencsétlen asszony nem
                  bízott nagylelkűségedben, s elcsábítva az alávaló által, ki teljes bizalmát bírá,
                  gonosztettekre vetemedett. Mondd magad, előre láthattam, vagy csak képzelhettem-e,
                  hogy midőn a viszonyt, melyben hozzád állok, nőmmel közlöm, szavaimnak ez lesz
                  következése?</p>
				<p>- Szegény Sámuelem! - sóhajta Vándory.</p>
				<p>- Oh, bátyám - folytatá a másik, szemeit ég felé emelve -, nem sejdíti senki, mit
                  szenvedek! Gyermekeim megvetéssel fordulnak tőlem el, becsületes nevem veszélyben
                  forog, te magad gonosztevők cimborájának gondolsz.</p>
				<p>Vándory szólni akart.</p>
				<p>- Ne szólj, ne vigasztalj - mondá emez. - Gonosztevők cimborájának! s hát nem
                  vagyok-e az, kényszerítve helyzetem által, hogy minden befolyásomat ez alávalóság
                  elpalástolására használjam?</p>
				<p>- Való, a kötelékek szentek, melyek nődhöz kötnek - mondá a lelkész rövid
                  gondolkozás után ‑, te el nem hagyhatod őt bajában, sőt bármi mélyre süllyedett,
                  te őt, amennyire lelkiismereted engedi, védelmezni tartozol! Fel szabad, sőt fel
                  kell áldozni önmagadat, ha java kívánja; de hol egy embernek élete forog
                  veszélyben, s vétkes nőd büntetlensége csak úgy érethetik el, ha érte az ártatlant
                  áldozod fel...</p>
				<p>- Értelek - válaszolt a másik -, s hidd el, ha nőm feláldozása Tengelyinek
                  hasznára lehetne, egy percig sem kételkedném. Én ez asszonyt ismerni s gyűlölni
                  tanultam. De ha nőmet a bíró elébe állítom, ha tulajdon, ha gyermekeim nevét
                  megmocskolom, mit használok? Mennyivel bizonyosabb, hogy Tengelyi irományai
                  ügyvédünk által nőm parancsára raboltattak el, annál valószínűbbé válik a bíró
                  előtt, hogy a gyilkolás, mellyel vádoltatik, csakugyan Tengelyi által követtetett
                  el.</p>
				<p>Vándory átlátá e nézet helyességét, s midőn maga is meggyőződött, hogy az alispán
                  Tengelyi megszabadítására jelenleg semmit nem tehet, szomorúan csak arra kérte,
                  hogy a jegyzőt fogsága alatt legalább minden haszontalan kínzástól oltalmazza
                  meg.</p>
				<p>Réty bámulva hallá a módot, melyen Tengelyi iránt adott parancsai teljesíttettek,
                  s megígéré, hogy holnap maga Porvárra megy, s a szerencsétlen rabot minden lehető
                  kényelemmel látja el.</p>
				<p>- Így, Sámuelem - szólt Vándory meghatva -, tégy mindent, mit szegény Jónásunk
                  sorsának enyhítésére tehetsz; a többit bízd istenre.</p>
				<p>Réty felsóhajtott.</p>
				<p>- Ne mondj le reményeidről - folytatá az előbbi biztató hangon -, meglátod, végre
                  minden jó lesz.</p>
				<p>- Bátyám - mondá Réty szomorúan -, kit önkeble vádol, annak nincsenek
                  reményei!</p>
				<p>A hang, mellyel e szavak mondattak, mélyen hatott Vándoryra. Azért jött, hogy
                  öccsének szemrehányásokat tegyen, de mihelyt fájdalmát látá, e föltétel feledve
                  volt, s a jámbor lelkész most csak vigasztalásra érzé fölhíva magát. Elmonda
                  minden lehetőséget, mely által Tengelyi szomorú helyzetéből megmenekülhet;
                  emlékezteté öccsét azon üdvös befolyásra, melyet ő mint a megye alispánja a
                  vádlott sorsára gyakorolhat; szólt azon boldogabb napokról, melyek bizonyosan jőni
                  fognak, hol Ákos- s Vilmának szeretete felbonthatatlan kötelékekkel fogja újra
                  összefűzni az egykori barátokat. - Valamint a félelem, úgy ragályos a remény is, s
                  Réty nem állhata ellent a bizodalomnak, mellyel bátyja a jövőről szólt, s végre
                  önmaga is nyugodtabbá lett.</p>
				<p>- Boldizsárom - szólt végre -, mi boldog vagy te, kinek keblét annyi bizalom tölti
                  el, hogy a kincs, melyet magadban hordasz, elterjed azokra is, kik hozzád
                  közelítenek.</p>
				<p>- Boldog? igen, Sámuel, én az vagyok - válaszolt emez testvére kezét fogva -, de
                  hidd el, ti is azzá lesztek. Optimistának szoktál nevezni; meglátod, hogy
                  életnézetem nemcsak a legboldogítóbb, de a leghelyesebb. Kinek hite nem puszta
                  szavakban áll, az nem kétkedik isten jóságán. Én, részemről, előbb hiszem, hogy a
                  nap többé fel nem jő láthatárunkon, mint azt, hogy isten nem boldogságra
                  teremtette az embereket. Te más úton akartál szerencséssé lenni, mint melyet a
                  végzet elődbe jelelt, s nem panaszkodhatsz, ha boldogtalanná váltál. A bányász, ki
                  a föld gyomrában kincseket keres, s munkássága céljául oly tárgyat jelelt ki,
                  melyet a sors előtte elrejtett, örök setétben dolgozik, de a hegytetőn melegen
                  világít a napsugár most is, mint mikor aknájába merült. Térjen vissza homályos
                  ösvényéről, s e szép világot minden örömeivel oly bájlón fogja ismét találni, mint
                  azt elhagyá. De öcsém - tevé hozzá -, isten veled, éjfél elmúlt, mennem kell.
                  Holnap reggel veled megyek Porvárra, addig is vigasztalják boldog álmok
                  lelkedet.</p>
				<p>Réty a távozót kebléhez vonta, s midőn hosszú ölelkezés után elváltak,
                  mindkettőnek könnyek ragyogtak szemeiben.</p>
			</div>
			<div type="chapter">
				<head>35</head>
				<p>Azon ponthoz értem, hol elhagyva előadásom eddigi modorát, történetem fonalát
                  megszakaszthatom. A regény- s történetírónak legszebb kiváltságai közé tartozik,
                  hogy érdektelen korszakokon átlejtve, csak azt veszi fel előadásába, mit
                  legszebbnek vagy nagyszerűebbnek tart; miért ne élnék e kiváltsággal, melyet az
                  életben is néha oly nehezen nélkülözünk? Ha a gazda tavaszkor földjét megmunkálta
                  s elvetette, néha mi jól esnék neki aludva átlejteni az időszakon, mely e pillanat
                  s az aratás között fekszik; s ha életünk regényét bevégeztük - mert hisz van
                  regénye minden életnek, s a legszárazabb tanárnak voltak napjai, midőn a kevés
                  nedvesség, mely még benne volt, könnyekben pergett le arcain - mi jól esnék alunni
                  a rövid ábránd után, mely néha oly unalmas valósághoz vezet! A sors az embertől ez
                  adományt megtagadta, s csak a regény- és történetíró tartotta fel e
                  kiváltságot.</p>
				<p>A regény- s történetíró - a komoly tudományt s derült művészetet miként mertem
                  egymás mellé állítani? - De valóban oly nagy-e a merény? Kik való vagy legalább
                  valóknak tartott történeteket azért adnak elő, hogy belőlök többnyire hamis
                  erkölcsi tanokat vonjanak ki, magasabban állanak-e azoknál, kik, hogy bizonyos
                  morális igazságokat elmondhassanak, egy történetet költenek, mely sokszor
                  hasznosabb, sőt néha valóbb is igen soknál, mit történetkönyveinkben tanulunk? Ki
                  a jelen erkölcsök képét adva, kortársaink jellemén, a századokon keresztül viselt
                  láncok nyomait mutatja fel, nem inti-e az embereket ugyanarra, mint azok, kik
                  régiség-táraikban a valódi láncokat csörgetik előttünk, melyeket apáink viseltek?
                  nem intenek-e arra mindketten, hogy őrizkedjünk a szolgaságtól? A valónak
                  felkeresése az, mit a regény-, mint a történetíró feladatául kitűz; s az előbbi,
                  ha állításainak bebizonyítására az emberi természetre hivatkozhatik, miért pirulna
                  a tudós előtt, ki minden tényt tíz írott oklevéllel bizonyíta be. - A történetíró
                  nagy jellemek leírásával foglalkozik - a regényíró néha a mindennapi élet
                  szerényebb körében választja személyeit; de csakugyan oly nagy-e e különbség? Azon
                  jellemek, melyeket nagyoknak nevezünk, nem koruk s körülményeik által váltak-e
                  azokká? A történészet egy nagyszerű mikroszkóp, ahová fordítod, óriásokat látsz,
                  de azért az általad bámult egyén nem válik nagyobbá, s a dicső jellem néha
                  tökéletes képmása annak, mely évekig észrevétlenül melletted állt. Nem tetteinek
                  színhelye, nem a lárma, mellyel fellép, nem címe teszi valóban érdekessé az
                  embert. Az egyetlen jel, min valóban nagy szíveket a gyáva csoport között, mely
                  nagyságot utánoz, kiismerhetsz: a nagy szeretet, mellyel valamely nemes tárgy
                  iránt elteltek, s a történet nem mindég ilyenekből választja marionettjeit,
                  melyekkel az egyes korszakoknak eszméit eljátszatja.</p>
				<p>De ismét tévelygek, s mint a világon sok becsületes ember, kötelességeimről
                  szólok, ahelyett, hogy azokat teljesítsem, azaz regényemet folytassam; - azonban
                  három hónapra (s pedig ily hosszú időszakon lejtettem át) ennyi elmélkedés talán
                  nem sok, s ha olvasóim megfontolják, hogy egy egész kellemetlen tél leírásával
                  kíméltem meg őket, megbocsátják e kitérést, főképp ha tekintetbe veszik, mennyi
                  történhetett Taksony megye főhelyén a farsangon által, mi engem leírásra csábított
                  már csak azért is, hogy az ellenem emelt vádat - miként történetem csak aljas
                  körökben forog s paraszt-szenvedések apoteózisát foglalja magában -
                  megcáfoljam.</p>
				<p>Tudva való dolog, hogy a magyar nemesség, mely a nemzet többi rendeivel mindenben
                  testvérileg osztozik, Castor és Polluxként a parasztokkal úgy rendezte el dolgait,
                  hogy nyárban, őszkor s tavaszkor ezek, télben ő maga fáradjon, s pedig nemcsak
                  nappal, hanem egész éjszakákon keresztül; azt tűzvén ki magának feladatul, hogy a
                  híres csárdás, melynek fenntartása, mint mindenki átlátja,
                  a nemzet legnagyobb érdekében fekszik, mindig nagyobb tökélyre emeltessék. Csak
                  tőlem függ, s ha e három hónap történetét elmondom, oly bálokat írhatnék le,
                  melyeknek leírásánál szép olvasónéim szívöket dobogni, tiszteletreméltó anyáik,
                  kik őket táncvigalmakra vezetni szokták, egész testöket izzadni érzenék. Bálokat,
                  mondom, olyakat, melyek a szegények számára tartattak, s melyekből mindent
                  levonva, harminckét for. tizenkét kr. tiszta jövedelem az ínség enyhítésére
                  maradt; egyet, mely a kisdedóvó intézet javára adatott, s melyből ez intézetre
                  nézve anyagi haszon ugyan nem, de annyival nagyobb morális jó háromolt, miután egy
                  földesasszonynak gyermeke, azalatt, míg anyja idegen kisdedek javára táncolt,
                  szamárhurutban meghalván, a kisdedóvás szüksége az egész megyében elismértetett;
                  bálokat, mondom, melyek a polgári kaszinó termeiben tartattak, s melyeken
                  felvilágosodott századunk szelleméhez képest az egész nemesség részt vett, noha a
                  nemes kaszinó polgári meghívóitól soha ezen megtiszteltetés viszonzását nem
                  kívánta meg. Ebédekről szólhatnék, hol, ha a közmondás: in vino
                     veritas, igaz, az, ki a fölköszöntéseket hallá s megérté - mihez legalább
                  négy pohár bornak kiivása kívántatott -, meggyőződött, miként e haza nemcsak jó
                  borokban, de nagy férfiakban is gazdag - s hol olvasóimat annyira jó társaságba
                  vezethetém, hogy azok között, kik lerészegedtek, a legalsóbb rangú legalább is
                  főesküdt volt. Játszó társaságoknál mulathatnék, hol azon franciák, kik a
                  nyilvános játék törvény általi eltiltását hazájokban ellenezték,
                  meggyőződhetnének: mennyire hibáztak e törekvésökben, miután a játék törvény által
                  el lehet tiltva, s azért a kávéházban a fáraó-asztal mellett szintoly jól
                  mulathatni, főképp, ha a bank az alispánok egyike által tartatik, mert - bírálóim
                  engedelmével ismét deák szavakkal élve - a közmondás szerint
                   praesente medico nihil nocet, ha az, ki a törvények fenntartásával
                  megbízatott, jelen van, a törvények megszegése természetesen senkinek nem árthat.
                  Elmondhatnék sok nemzetes esti mulatságot, vitézlő szerelmet, sőt nehány
                  tekintetes házasságot is, s azok, kik regényemet szívesen nemesebb körökben látnák
                  mozogni, elbájolva olvasnák harmadik kötetemet - de ki tehet róla! nem mindenki
                  bír azon finom tapintattal, mely ily dolgok leírására kívántatik, s annyi ideig
                  foglalkoztam regényem szegény személyeivel, hogy végre magam is szinte
                  elparasztosodtam. Senki sem tiszteli a nagy világot inkább, mint én. Voltak idők,
                  hol szerettem is, s ez érzemény - mint sokszor - azzal végződött, hogy
                  hajlandóságom egykori tárgyát csupa tiszteletből, amennyire lehet, kikerülöm. Azt
                  is tudom, hogy oly regény soha nem érdekelt szobaleányt, melynek hőse nem legalább
                  gróf; inasok pedig a színházban nem tapsolnak, ha pénzökért nem valami herceget
                  látnak meghalni. De hiába! azon különcök közé tartozom, kiket a kis világ - melyet
                  isten teremtett - az úgynevezett nagy világnál inkább érdekel; kik a napkeletet
                  szebbnek tartják, mintha az utcáról valamely nagy úr termeiben a gyertyák
                  gyújtását kémlelhetik, s oly szerencsétlen valék, hogy több érdekes egyediséggel
                  találkoztam, ki gyolcsingben - mint olyannal, ki divatos köntösben járt; a
                  minta-regénynek írását, melynek minden kitűnő személye tizenhat őssel bír - s az
                  egy jóravaló ember is, ki parasztnak látszik, a regény végén felnyitja ruháját s
                  csillagot mutat, hogy mindenki a hercegre ráismerjen - ügyesebb kezekre kell
                  bíznom. Ez utódom Porvár magasabb társaságában sok egyént fog találni, kit én
                  olvasóimmal nem ismertettem meg, s kit ő igen jól használhat.</p>
				<p>Ott van mindenekelőtt Csatlósy táblabíró úr, híres hazafisága által ismeretes,
                  nemcsak Taksony, de a szomszéd megyékben is. Ha kedves ételeit kérded: a kocsonya-
                  s disznótokánnyal nem mérkőzhetik semmi; ízlése szerint Beethoven művei Bandi
                  cigány nótáit nem pótolhatják; soha idegen kelmét - kivévén csak, ha a magyarnál
                  olcsóbb - nem vásárol. És mennyire szereti hazáját? Ha vele egy ideig
                  társalkodtál, a haza, a szabadság mindazon felséges szavak, melyeknek hallásánál
                  máskor szívedet dobogni érzed, annyira szokottakká válnak, hogy kimondásuk csak
                  oly hatást tesz, mintha valaki jóreggelt, vagy alázatos szolgát mondana. Nem
                  mindennapi szeretet ez, mely tolakodás által kedvesének alkalmatlanná válik, hanem
                  rendkívüli érzemény, minőt Schiller Toggenburgjában leírt, hol a lovag ott ül
                  zárdája előtt, s felnéz kedvesére, s néz mindig, néz végső órájáig, és soha nem
                  tesz semmit, de szeret véghetlenül. Schiller egy más lovagról is énekelt, kinek
                  kedvese kesztyűjét vadállatok közé dobta, s őt felszólítá, hogy azt hozza vissza.
                  A lovag megtette, de elhagyta kedvesét. Csatlósy, ha egyetlen kedvese, a haza,
                  tőle ily valamit követelne, egészen másképp viselte volna magát. Ő otthagyta volna
                  a kesztyűt, de szeretete nem változott volna - e szeretet benne második
                  természetévé vált. Tudja mindenki, nincs érzelmünk állandóságára nézve semmi
                  veszedelmesebb, mint ha kedvesünk sok költségünkbe kerül. A rendes fizetés elöli
                  legszebb érzelmeinket. A táblabíró tudta ezt, s azért őrizkedett, hogy kedves
                  hazájával ily viszonyba ne jöjjön, legfeljebb néha egy kis ajándék vagy nagy
                  ígéret - ez az, mi szerelmünknek nem árt, s mire ő késznek mutatkozott. Csatlósy
                  tagja, sőt választmányi tagja vala majdnem minden társaságnak. Azoknak egyike,
                  kik a választmányi ülésekben meg nem jelennek, s évenkinti aláírásukat meg nem
                  fizetik, de minden névkönyvben feltalálhatók, s így a számos részvétleneknek
                  például szolgálhatnak. Szóval Csatlósy egyike a legtiszteletreméltóbb egyedeknek,
                  valóban népszerű jellem, habár nem oly ritka, mint ennyi érdemei után
                  gondolhatnók.</p>
				<p>Palaczkay, volt főbíró, szinte érdekes egyéniség. Miután Solon azt, ki az athenei
                  polgárok között semmi párthoz nem tartozott, büntetéssel fenyíté, ha e törvény
                  Corpusjurisunkban állna, Palaczkay jutalomra számolhatna - mindig nemcsak egy,
                  hanem valamennyi párthoz tartozván. Senki nálánál nem tudta jobban, miként arra,
                  hogy haladjunk, szükséges egyszer jobb, másszor bal lábunkkal előre lépni; senki
                  nem volt inkább meggyőződve, hogy a természet, midőn két fület s pedig mindeniket
                  fejünk különböző oldalán s csak egy szájat adott, mely e két fül között áll, arra
                  akart figyelmeztetni: hogy hallgassunk jobbra s balra mindenre, mit mások
                  körülöttünk mondanak, de beszédünkkel maradjunk mindig a két vélemény között.
                  Szóval Palaczkay a világ legildomosabb embere volt.</p>
				<p>Nem kis szerepet játszik ezeken kívül Talléros János, Porvárnak millionáriusa,
                  kinek legalább kétszázezer forintja van, s ki Taksony megyében az új kor
                  arisztokráciáját, azaz a pénzarisztokráciát képviseli. Nevetségessé szoktuk tenni
                  az arisztokráciának ezen nemét éppen úgy, mint a régiebbet tiszteljük. Én nem
                  látom át, miért? A régi arisztokráciának kezdete homályos, s valóban nem egy
                  család alig tudja megmondani, kitől származik; nincs-e ez így újabb
                  arisztokráciánknál is, hol senki nem tudja: a tőzsérnek apja vagy nagyapja hol
                  szerezte az első forintot, melyen roppant vagyona épül? Az első, ki nagy
                  családokból magát kitünteté, sokszor híres rabló volt, ki hatalmas kárával egész
                  vidékeket rémülésben tartott. A tőzsér néha híres uzsorástól vagy csalótól, vagy
                  tolvajtól származik. Nagy családok emlékei legalább hazájok, de néha a világ
                  történeteivel összekötvék; de nem úgy van-e az pénzarisztokratáinkkal is, kik
                  egész vagyonukat az öt vagy három per centeseknél szerezték. Nagy családok, ha
                  valamely uralkodó meghal, gyászt öltenek fel; de volt-e valaha királyoknál hasonló
                  gyászolás ahhoz, melyet Európa tőzsérei között Filep Lajos halálánál látni fogunk?
                  Nagy családok ivadékát néha arcvonásairól ismerjük meg; de nincsenek-e jellemes
                  vonásai a pénzarisztokráciának is? - azoknál különös hajlamokat s szeszélyeket
                  találunk - ezeknél is; azok a nem nemest néha megvetik - ezek azt, kinek pénze
                  nincs - mindig; szóval a hasonlatosság tökéletes, s csak észre mutat, ha Porváron
                  az új arisztokráciának képviselőjét a főispán után leginkább tisztelik.</p>
				<p>Még sokakat említhetnék; Zászlósy urat, ki mióta a diáknyelv divatból kijött,
                  elszomorodott nagyon, mert - mint mondá - eszerint egészen hasztalanul járt
                  iskolába. Egy mezei táblabírót, ki soha regényeket nem írt, hanem szántatott,
                  vettetett, pálinkát égetett és sőréket hizlalt, s így egészen oly ember vala, ki a
                  politikára kiképezte magát, miután hihető, hogy egész életében gazdálkodva
                  megtanulta, miként válhatik ez is jövedelmezővé, legalább magára nézve. A megye
                  főmérnökét, kinél senki jobban tarokkozni nem tudott, s egy tudóst, ki úgy járva
                  körül, mintha ő valami különös volna, miután semmi másnak nem tartathatott, végre
                  nagy tudományosság híréhez jutott; de amint mondám, másokra kell bíznom
                  mindezeket, s visszatérnem Tengelyi családjához, mely - Porváron egészen
                  visszavonulva élt.</p>
				<p>Tengelyiné kevés nappal, miután férje elzáratott, szinte Porvárra jött, s egy kis
                  házban vevé lakását. A szegény asszony alig bírta el keservét. Erzsébet büszke
                  vala férjére. Igaz, egy falusi jegyző feleségének büszkeségre talán kevés oka
                  lehet, de a tisztelet, melyben férje az egész megyében állt, Vándorynak s egykor
                  magának az alispánnak barátsága, az általános bizodalom, mellyel majdnem mindenki
                  iránta viseltetett: feljogosíták őt, hogy emeltebb fővel járjon körül, mint más
                  jegyzők feleségei. Ahová jött, mindenütt férje magasztalását hallá - nincs
                  becsületesebb ember a megyében, mint Tengelyi -, ez vala a közvélemény, s ennek
                  tudása Erzsébetnek jobban esett, mintha nagyságoltatnék. És most - férje
                  tömlöcben, ocsmány gonosztettel vádolva, kitéve oly veszélyeknek, melyekre csak
                  borzadva gondolhatott. - Erzsébet erős lelkű asszony vala; Tengelyi minden bajai
                  közt benne mindig támaszt talált, melynek szilárdságában bízhatott; de az, mi most
                  történt, több volt, mint amit a szegény nő elbírhatott. Mintegy elkábulva
                  fájdalmában járt körül, kis háztartásának gondjai elveszték előtte érdeköket -
                  leánya maga sem bírá többé felderíteni kedvét, s kik őt előbb ismerék, most
                  résztvevőleg suttogták egymásnak, hogy Erzsébet szerencsétlenségét túl nem fogja
                  élni.</p>
				<p>Egészen másképp hatottak e viszonyok Vilmára. Mint a virág, melyet minden szellő
                  ingat, s melynek a természet, hogy eltiportatástól megőrizze, csak szépségét adta
                  - ilyen volt ő boldogabb napjaiban. Senki e szelíd teremtésben, mely a gyengeség
                  minden szeretetreméltó tulajdonaival bírt, lelkierőt s szilárdságot nem keresett
                  volna. Apjának szerencsétlensége s a kétségbeesés, melyben anyját látá, erőt
                  adának neki, hogy azzá legyen, mire szüleinek szükségük vala - vigasztalójok.
                  Vilma meg vala győződve apja ártatlanságáról, s erősen remélé, hogy az igazság ki
                  fog világlani nemsokára, de a helyzet, melyben e tisztelt férfit látá, mélyen fájt
                  szívének, annyival inkább, mert azt hívé, hogy szenvedéseinek egyik oka ő maga.
                  Éjszaka, ha észrevevé, hogy anyja alszik, néha órákig térden állva kérte istenét,
                  hogy könyörüljön szülőinek ártatlan szenvedésein - arcát vánkosával takarva sírt
                  sokszor reggelig, de mikorra anyja felébredt, Vilma már letörülte könnyeit, s
                  nyugodtnak látszott. Színlelt derültsége néha megnyugtatá még anyját is; s kik e
                  hölgyet előbb ismerék, főképp kik a szenvedélyes keservnek tanúi voltak, mellyel
                  apjának szerencsétlensége őt az első pillanatokban megragadta, alig magyarázhaták
                  magoknak a változást, mely, mióta Porvárra jött, rajta történt. Kevés ember tudja,
                  hogy azon gyengeség, melynek kútforrása a szív, erővé válik, mihelyt nem
                  kedveseinek kívánatai, hanem nagy viszontagságok ellen kell küzdenie. Az önző, ki,
                  hol érdeke vagy csak szeszélye úgy kívánja, a mindennapi életben tántoríthatlanul
                  ellenáll kedvese kívánatainak, gyáván enged, ha akarata nagyobb erővel jő
                  összeütközésbe; de kinek szívét szerelem tölti el, arra a külvilág csapásai éppen
                  ellenkezőleg hatnak. Így edzé meg Vilma szívét azon szeretet, mely mindent tenni
                  képes, mert mindent tűrni kész, s Ákos szerelme több boldogságot nyújtott neki,
                  mint mit a világ minden szenvedései tőle elvehettek. A szegény leány néha szinte
                  szemrehányásokat tett magának, hogy családja bajai között ily szerencsésnek érzi
                  magát.</p>
				<p>Ha valaha fiatalember, Ákos megérdemlé e szerelmet.</p>
				<p>Van egy kor életünkben, hol mindenikünk megunva a bizonytalan álmodozást, végre
                  bizonyos célt keres magának. Életünknek egyik legkellemetlenebb időszaka ez; de
                  miként ifjú testünk a tavaszi lázban, úgy a lélek e betegségben fejlődik ki - mely
                  alatt mindent, mit maga körül lát, undorral tekint. - Ákos e koron túl volt. Ha
                  más viszonyokban él, ha mindazok, miket apja körül lát, őt a pályától - melyen
                  amaz járt - vissza nem ijesztik, vagy ha Vilmát nem ismeri - talán a közélet
                  körébe vetette volna magát; hisz ki látja át ifjú korában, hogy azon eszmék,
                  melyekért lángolunk - szebbek, mint hogy azokat valósítani lehetne; s hogy az, mit
                  tevékenységünkkel a közélet mezején elérhetünk, nem érdemli, hogy érte
                  lelkesüljünk. Ákos más helyzetben, mint sok jeles tehetség e hazában, valószínűleg
                  szinte csak azon fáradozott volna, hogy azt, mi eszméiben magasabb, azon
                  középszerűségre szállítsa le, mely mellett sokakkal együtt járhat; hogy nagyszerű
                  érzeményeit hangos szavakra váltva, teli marokkal szórja ki az emberek között; de
                  a tapasztalások után, melyeket apjánál tett, Ákosnak ily élethez kedve nem
                  lehetett. Az ifjú többször jött érintkezésbe a tömeggel, s amit ilyenkor látott,
                  nem buzdítá őt arra, hogy kegyei után fáradjon. A tömeget szeretni vagy gyűlölni,
                  becsülni vagy bárminő emberi érzelemmel viseltetni iránta, valóságos képtelenség -
                  gondolá sokszor magában. - E lelketlen emberhalom, mely echoként közönyösen szólal
                  fel minden hangnál, csak elég erősen s azon helyről kiáltassék feléje, melyre
                  felelni szokott, nem érdemli, hagy szeressed vagy gyűlöljed. Mint a homokoszlop,
                  melyet a fergeteg a pusztán felkapott s mely a vándor karavánt eltakarja; mint a
                  lavina, mely midőn a bércről dörögve a völgy be zuhan, erdőt s falut magával ragad
                  - ilyen e tömeg mozdulataiban. Elem, melynek hatása fenséges, nagyszerű s
                  borzasztó lehet, de melynek akaratlan hatalmát becsülni éppoly balgatagság, mint
                  iránta megvetést színlelni. A legjózanabb vigyázni, hogy vele érintkezésbe ne
                  jöjj. Ákos úgy hivé, hogy ki egy szeretett lénynek boldogítását tűzte élete
                  céljául, elérhetőbb, de nem kevésbé szépet választott magának, mint ki babérért
                  fárad, s főképp miután Vilmát szenvedni látá, kizárólag neki szentelte életét.</p>
				<p>Az alispán maga nem ellenezte többé fia kívánatát, s Ákos boldogságának csak azon
                  aggodalom álla útjában, melyet Tengelyinek még mindig bizonytalan sorsa felett
                  érzett.</p>
				<p>Kálmán osztá barátjának ezen aggodalmait, mégis soha ember talán boldogabbnak nem
                  érzé magát, mint ő ez egész idő alatt. Etelka az utósó történetek által ismerni
                  tanulta ez ifjú jellemének jobb oldalait. - A lelkesedés, mellyel minden
                  alkalommal, hol valakit elnyomatni látott, felszólalt, a férfias elszántság,
                  mellyel ha segélye kívántatott, fellépett, elfelejteték hibáit, vagy inkább
                  meggyőzék Etelkát, hogy miután e földön teljes tökélyt találnunk nem lehet, jobb
                  olyanhoz ragaszkodni, kinek tévedései a főből, mint olyanhoz, kinek hibái a
                  szívből erednek. Igaz, hogy Kálmán vígabb óráiban még most is lármásabb volt, mint
                  azt az illendőség kíváná, s minden szeretete mellett, mellyel Etelka iránt
                  viseltetett, nem győzheté magát le annyira, hogy sokszor az agarászatról ne
                  szóljon, sőt valahányszor az idő engedé, ne vadásszon - de mindezen kis hibák
                  mellett Etelka rég el vala határozva, s az egész világ által Kálmán jegyesének
                  tekintetett, ámbár mostohája százszor mondá, hogy soha e házasságban megegyezni
                  nem fog.</p>
				<p>Magára Tengelyire az, mit rabsága alatt szenvedett s tapasztalt, nem maradt hatás
                  nélkül, csakhogy e hatás, mint szilárdabb jellemű egyediségeknél mindig, ahelyett,
                  hogy jellemét megváltoztatná, inkább eddigi erényei- s hibáinak megerősítésére
                  szolgált. Olvasóim ismerik Tengelyit. Azon egyediségeknek egyike vala ő, kiket a
                  végzet nagyszerű tulajdonokkal keskeny körökbe állított. Mint a tölgynél, mely
                  sűrű erdőtől körülvéve szabadon nem nőhetett, a csomós, összevissza görbült ágakon
                  a küzdelmek nyomát látni, melyekkel keskeny körén áttörni iparkodott: úgy ily
                  férfiaknál sokszor csak szögletességökön vesszük észre, hogy tágasabb körbe valók,
                  mint hol őket találjuk - s nincs e földön senki, ki szánakozásunkat inkább
                  érdemlené, mint ezek. Egy nagy taposómalom az élet, melyben, ha lebukni nem
                  akarunk, előre kell iparkodnunk, s ezen emelkedési vágy, mely az egészt mozgásban
                  tartja, szükséges az egyesnek boldogságára is, de csak annyiban, amennyiben a
                  legközelebbi lépéseknél túl nem terjed. Mint a tudományokban, úgy az életben a
                  legnehezebb, de egyszersmind a legszükségesebb kijelelni a határokat, melyek közé
                  munkásságunkat szorítani akarjuk, s ki ezt nem teszi, mindig szerencsétlenné
                  válik. Sokszor igazságtalan irántunk a sors, s nem teljesíti legszerényebb
                  kívánatainkat sem; s ha mi magunk voltunk igazságtalanok követeléseinkben, mit
                  várhatunk egyebet, mint hogy ifjúságunk felette szép reményei később megbosszulják
                  magokat? mit várhatunk mást, mint hogy magunkon is tapasztalandjuk, miként az
                  embernek nem annyira az, amit vesztett, mint az, amit el nem ért: tölti
                  fájdalommal keblét. Tengelyi érezte mindezt, s sokszor feltevé magában, hogy
                  felhagyva minden magasabb vágyakkal, tisztán saját körére fogja szorítani
                  munkásságát.</p>
				<p>“E hazának átalakítása nem oly feladat, melyet a tiszaréti jegyző magának
                  kitűzhetne - így szólt sóhajtva -, miért keressek ellenségeket magamnak,
                  fáradságom nem vezethet eredményhez? A gyöngy is csak akkor nyeri egész becsét,
                  ha átfúrva felsoroltathatik; az ember akkor ér legtöbbet, ha természetes sorából
                  ki nem lép.” De nyugodtabb pillanatainak ezen gondolatai a szegény jegyzőnél csak
                  addig tartottak, míg valakinek elnyomatásáról vagy igazságtalanságról hallva,
                  ismét új sikeretlen küzdéshez felhíva érzé magát. Azon inpraktikus emberek közé
                  tartozott ő, kik soha átlátni nem akarják, hogy mívelt századunkban az, ki az
                  elismert morál parancsait mindig követni akarja, s elfelejti, miként minden
                  erkölcsi parancsnak számtalan polgárilag parancsolt kivételei vannak - sokkal
                  biztosabban jut vesztőhelyre, mint a mennyek országába.</p>
				<p>Főképpen most, mióta új szerencsétlensége által szíve elkeseredett, Tengelyi még
                  hajthatatlanabbá vált. Völgyesy tanácsa s Vándory, sőt Ákos kérései nem bírhaták
                  őt még arra sem, hogy Rétyvel csak szóljon. Minden eszközt, melyet vádlottak
                  igazolásukra használni szoktak, de mely erkölcsi fogalmaival ellentétben állt, ő
                  haraggal elutasított magától! habár Völgyesy nem egyszer figyelmessé tevé őt a
                  nehézségekre, melyeket védelmének önmaga gördít elébe.</p>
				<p>- Ártatlan vagyok - szólt ily alkalommal -, s az ki fog sülni, most vagy később.
                  Ha már be kell bizonyítanom, hogy nem vagyok gonosztevő, nem fogom azt soha tenni
                  oly eszközökkel, melyeket használva önmagamat lealacsonyítom.</p>
				<p>Hasonló vitatkozásban találjuk a jegyzőt fiatal ügyvédjével most is.</p>
				<p>Az alispán, mihelyt Porvárra jött, Tengelyit az alsó börtönből, hová először
                  záratott, azon szobába helyeztette által, mely, mint tudjuk, eddig Rétyné
                  eleségkamrájának használtatott. Mennyire a hely engedé, a rabnak azon szerény
                  kényelmek megadattak, melyekhez tulajdon házában szokott, s melyek által helyzete,
                  főképp miután családja látogatásának akadály nem gördíttetett elébe, tűrhetőbbé
                  vált. E szobának ablaka az udvarra nyílt, s Tengelyi a vasrostélyokon át nézé a
                  derült márciusi napot, melynek sugárai alatt a tetők hóborítékának végső fehér
                  foltjai lassanként leolvadoztak. Völgyesy a legnagyobb felgerjedésben járt a
                  szobában fel s alá.</p>
				<p>- De gondolja meg, tisztelt barátom - szólt emez szinte az ablak mellett megállva
                  -, mily megalázás lehet abban, ha Rétyvel egypár nyájas szót szól, vagy a
                  főispánt, ki oly barátilag nyilatkozott minden alkalommal, egyszerű levél által
                  kéri, hogy perének döntése elhalasztassék.</p>
				<p>- És én azt mondom, hogy van benne megalázás - válaszolt a jegyző türelmetlenül. -
                  Én nem fogok koldulni senki előtt, nem fogok kegyelmet kérni senkitől, ártatlan
                  vagyok, ítéljenek el, az az ő dolguk.</p>
				<p>- De hisz nem szükséges, hogy kegyelemért kérjen - szólt az ügyvéd sóhajtva -, én
                  nem kívánok mást, mint hogy csak barátságosan bánjék velök, hogy azokat, kik
                  részvétet mutatnak, magától el ne taszítsa, mint minap Krivérrel s a főügyésszel
                  tevé, kikből ismét ellenségeket csinált.</p>
				<p>- S minek köszönhetem e részvétet? - válaszolt a jegyző az előbbi hangon. - Azt
                  hiszi, ártatlanságomnak? Isten mentsen; ha a főispán felőlem nem szól kedvezőleg,
                  legnagyobb ellenségeim lennének, s ilyenekkel társalkodjam? Mikor Ádám a
                  paradicsomban maga volt, vadállatokkal mulatott; sokan akarták ezt tenni
                  napjainkban is, de a tapasztalás mutatta, hogy ily társalkodás nem marad
                  büntetlen. Rúgnak, harapnak mind, legjobban tesz, ki tőlük őrizkedik.</p>
				<p>- Édes Tengelyi uram - szólt ismét az előbbi majdnem könyörgő hangon -, gondolja
                  meg a vád szörnyűségét, a következéseket!</p>
				<p>- Fel fognak akasztani, le fognak fejezni, nemde? - mondá a jegyző keserűen, ki
                  vita között, főképp mióta szabadságától megfosztatott, többnyire inkább
                  szenvedélyét, mint belátását követé. - Tegyék, s szálljon vérem fejeikre, nem az
                  első ártatlan leszek, kit meggyilkoltak: Végre így vagy amúgy, meg kell halnom
                  egyszer, s rövid idő múlva emlékem elvész az emberek között. A Lethe, mely a
                  régiek szerint a halottak országát az élettől elválasztja, nemcsak azoknál, kik
                  rajta keresztülmentek, de az innenső parton maradottaknál is eltörli az
                  emlékeket.</p>
				<p>- És családja? - szólt Völgyesy fájdalmasan - gondoljon családjára, barátom.</p>
				<p>Tengelyi arcain mondhatatlan fájdalom kifejezése vonult át: kezével takarva
                  szemeit, egy ideig hallgatott.</p>
				<p>- Mit akar, hogy tegyek? - szól végre meghatásában remegő hanggal. - Azt kívánja,
                  hogy Nyúzót térden állva pártfogásáért kérjem? megvesztegetésekhez kell-e
                  folyamodnom? pénzért hamisan esküvő tanúkat vásárlani, vagy más ehhez hasonló
                  eszközökhöz nyúlni, melyektől undorodom? noha nem titok előttem, hogy ilynemű
                  perorvoslatoknak hatása sokkal nagyobb, mint azoké, melyekről iskoláinkban
                  tanulunk. Hazánkban a büntetőjog a homoeopathia elveit követi, s ki alávalósággal
                  vádoltatott, néha csak azáltal segíthet magán, hogy aljasságra vetemedik. Bíráink
                  itt Porváron fajunk keleti származását akarják bebizonyítani, mely szerint
                  tisztviselőhöz ajándék nélkül senkinek közelíteni nem szabad. Én tudom mindezt; de
                  kívánhatja-e tőlem, hogy öreg napjaimra egész éltemet oly tettekkel gyalázzam meg,
                  melyeket megvetek?</p>
				<p>- Ön fel van gerjedve, barátom - mondá Völgyesy, a jegyzőt barátságosan kezénél
                  szorítva.</p>
				<p>- Felgerjedve? - válaszolt amaz keserűen - képzelje magát helyzetemben, s mondja,
                  maradhatok-e nyugodtan? Nagy reményekkel léptem az életbe, bolondság volt, de ki
                  tehet róla! mielőtt tapasztalásait reményeiből le nem vonta, minden ember, kinek
                  isten lelket adott, úgy jár. Le kellett mondani reményeimről; meggyőződtem, hogy
                  Sisyphus, ki, a régiek szerint, a hegyre fel egy sziklát hengerített, mely
                  bizonyos magasságról mindig visszagördül: előbb fogja bevégezni munkáját, mint
                  azok, kik a mindig visszasüllyedő népet aljasságából kiemelni akarják; hogy a
                  Danaidák hordaja hamarább betelik, mint az igazságtalanság mértéke itt e földön -
                  s egy kis kört választék életemnek. Hír s név nélkül akartam átmenni e világon,
                  fáradva szüntelen kis körömben, de csak erre szorítva munkásságomat. Hány embernek
                  élete hasonló az órához, melynek minden kereke szüntelen forog, melynek lógonya
                  ugyanazon helyen jár fel s alá, s melynek más célja nincs, mint hogy a mutató
                  végső órájához jöjjön. Így akartam élni én is, csak családom boldogítására,
                  legföllebb, - hogy azoknak, kik hozzám legközelebb álltak, néha valami jót tegyek,
                  ez vala egyedüli kívánatom... s ím, ezt sem kelle elérnem! Erzsébetemet
                  szerencsétlenségem sírba dönti, leányom hasztalan titkolja előttem bánatát, én jól
                  tudom, hogy mit miattam szenvedett, örökre el fogja keseríteni; fiam talán
                  megbecstelenített névvel lépend a világba, s most végre még az kívántatik, hogy
                  meggyőződésemet áldozzam fel! Ez több, barátom, mint hogy nyugodtan
                  elviselhetném.</p>
				<p>- Barátom! - mondá Völgyesy meghatva - nem fogja tagadni senki, hogy becsületes
                  ember önvétke nélkül soha szomorúbb helyzetbe nem jutott, mint ön; de én csak azt
                  állítom, hogy abban ha a főispánt és Rétyt kéri, hogy perének eldöntése
                  elhalasztassék, nincsen legkisebb megalázás, sem más valami, miért e lépést tenni
                  vonakodhatnék.</p>
				<p>- Ha ítéletem elhalasztását kérem, mi más ez, mint világos elismerése annak, hogy
                  ügyem igazságában nem bízom? - válaszolt Tengelyi fejét rázva.</p>
				<p>- Mondja inkább - vágott szavába Völgyesy -, elismerése annak, hogy a szükséges
                  környülmények még perében eléggé felvilágosítva nincsenek. Magunk kénytelenek
                  vagyunk megvallani, hogy amint a dolgok most állnak, minden bűnjelek ellenünk
                  szólnak. A közvélemény Tengelyi úr mellett nyilatkozik, jelleme annyira ismert,
                  hogy habár a környülmények puszta előadásán kívül ennyi vádak ellen semmi
                  bizonyítványokkal nem léphetünk fel, mégis a legnagyobb rész ártatlanságán nem
                  kétkedik. Ha esküdtszékeink volnának, ma ítélet alá bocsáthatnók a pert, de bírák
                  csak a perben előadottak szerint mondhatják ki ítéletöket, s így elmarasztalásnál
                  jelenleg alig várhatunk egyebet. Idővel, ki tudja, mily környülmények fejlődhetnek
                  ki. Talán a zsidó, ki most tífuszban halálán fekszik, kiépül, s ígéretek által
                  arra bírható, hogy igazat valljon; talán Violának jöhetünk nyomára, s akkor az
                  egész vád magában elenyészik; talán...</p>
				<p>Itt az ügyvédet az öreg János szakítá félbe, ki anélkül, hogy valaki jöttére
                  ügyelne, a beszélgetés alatt a szobába lépett s annak utolsó részét hallá. Az
                  alispán engedelmével tudniillik és Ákos kérésére azon kevés szolgálat, melyre
                  Tengelyinek tömlöcében szüksége vala, Jánosra bízatott, s az öreg huszár naponként
                  tízszer jött, s ha más dolog nem volt, s a jegyzőt magányosan találta, pár
                  vigasztaló szóval akará deríteni fogságát. Voltak pillanatok, hol e szerfölötti
                  buzgalom Tengelyinek terhére esett, de még akkor is a jószívűség, mely a vén
                  huszár minden szavából kitűnt, elfelejteté beszélgetéseinek unalmasságát, s
                  Tengelyi nem egyszer mondá, hogy soha nemesebb szívet nem ismert, mint mely e
                  bérruha alatt dobog.</p>
				<p>- Hát kérem a teins urat - mondá az öreg huszár az asztalhoz közelítve, mely
                  mellett Tengelyi Völgyesyvel szólt -, csakugyan igaz volna-e, hogy ha Violának
                  nyomára jöhetünk, a nemzetes úr vádja alól felmentetik?</p>
				<p>- Nem szenved kétséget - mondá Völgyesy -, csak Viola kerüljön kezünkbe. Ha ő, mit
                  eddigi magaviselete után remélhetünk, Macskaházy meggyilkoltatását bevallja,
                  ügyünk meg van nyerve.</p>
				<p>- De hát akkor - szólt a huszár gondolkozva - fel kellene keresni Violát.</p>
				<p>- Mióta Tengelyi úr itt van - mondá Völgyesy sóhajtva -, azon fáradunk. Kiadattuk
                  a parancsot minden szolgabírónak, írtunk minden megyébe, de hasztalan! nem tud
                  senki nyomára akadni.</p>
				<p>- No, így nem is csuda, ha nem akadtak nyomára - válaszolt a huszár fejét
                  csóválva. - Dobbal verebet fogni. Viola nem lesz bolond, hogy szolgabíró elébe
                  álljon.</p>
				<p>- De mit tegyünk? tud-e kend más módot? - kérdé Völgyesy.</p>
				<p>- Tudok biz én - felelt János -, pedig nincs is más mód a világon. Ha valaki
                  lopott portékára vagy zsiványra akar akadni, csak megint zsiványnál jöhet nyomára.
                  Violát ismerőseinél kell keresni, azok bizonyosan tudják, hol van.</p>
				<p>- Liptáknét kérdeztük; kérdeztük Peti cigányt - szólt Völgyesy.</p>
				<p>- No, ami a cigányt illeti - vágott szavába az előbbi -, fogadni mernék, hogy a
                  vén kópé ma odavezethetne, ha akarna; de ki tudja, nem volna-e magának is valami
                  része fiskálisunk halálánál? és azután Violának mindig jó embere volt. Azt
                  gondolja magában: a nemzetes úrnak sok pártolója van, s nem sok baja lesz; s ha
                  Viola a vármegye kezére kerül, felakasztják.</p>
				<p>- Ami azt illeti - mondá Völgyesy -, Peti tudja, maga az alispán mondta neki, hogy
                  Viola statárium elébe kerülni nem fog. Ha pedig rendes bíró elébe állíttatik,
                  miután Macskaházy meggyilkoltatásán kívül semmi nagyobb gonosztettet nem követett
                  el, s főképp miután a halálos félelmet már egyszer kiállta, jótállok, hogy
                  halállal nem fog büntettetni.</p>
				<p>- A teins úr jót áll, de Peti nem hiszi - szólt a huszár -, legjobb barátját, hol
                  akasztófáról van a szó, senki az elöljáróságnak feladni nem fogja, ha mindjárt az
                  egész vármegye jótáll is, hogy nem lesz bántása; de vannak mások...</p>
				<p>- De kicsoda? - kérdé Völgyesy.</p>
				<p>- Hát teins uram - válaszolt a másik -, akármelyik a zsiványok közül, akiket itt
                  fogva tartanak. A becsületes emberek nem ismerik egymást, de a zsiványok mind egy
                  kompánia. Itt van példának okáért a főfiskális úrnak konyhás rabja, Csavargós
                  Gazsi, bocsássák azt szabadon, csak két-három hétre. Én magam elmegyek
                  parasztruhában vele, jótállok, hogy el nem hagyom szökni, s ha Violát nem hozzuk
                  magunkkal, nem bánom, ne higgye senki, ha elmondom, hogy megvertük a ferkót
                  Aspernnál.</p>
				<p>Völgyesy, mint megyei ügyész, ismeré a szoros összeköttetést, melyben
                  tömlöcrendszerünk mellett rabjaink szabad társaikkal maradni szoktak, s melynél
                  fogva a gonosztetteknek egy része a tömlöcben terveztetik, s senki ellopott
                  portékáihoz csakugyan nem juthat, ha irántok nem a rabok között tudakozódik, s
                  azért János tanácsát oly jónak tartá, hogy a konyhásrab elbocsátására való
                  engedelmet az alispánnal még ma megszerezni ígéré, úgyhogy Jánossal már holnap
                  reggel elmehessen.</p>
				<p>- Jobb lesz még ma éjszaka - mondá János kis gondolkozás után. - Ha valaki a rabok
                  vagy hajdúk között Csavargóst velem elmenni látja, holnap estig valamennyi zsivány
                  az egész megyében megtudja. Espionnak tartanak, s nem akadunk rá Violára soha
                  többé.</p>
				<p>Völgyesy helyeslé óvakodását.</p>
				<p>- És ezután, követem alássan - folytatá a huszár egy kissé zavarodottan -, nem
                  mintha a nemzetes úron nem segítenék szívesen, isten látja lelkemet, mindent
                  tennék, hogy ez átkozott tömlöcből megszabadítsam: de hát a szegény Viola is
                  ember, és aztán a felesége is áldott teremtés, meg a gyerekei oly szépek, s úgy
                  tépték bajszomat s bácsinak neveztek - teins uram, nem akarnék munkás lenni abban,
                  hogy apjokat felakasszák. Más büntetés akármi, de halál, teins uram, az furcsa
                  dolog.</p>
				<p>Völgyesy ismétlé az előbb mondottakat, melyeknek helyességét végre a huszár maga
                  is átlátá.</p>
				<p>- No, ha úgy van, teins uram - mondá bajszát pödörve -, és miért nem volna úgy,
                  főképp, ha még a vicispán úr is meg fogja ígérni - hisz a teins uraktól függ, kit
                  akasztanak fel -, ne legyek becsületes ember, ha Violát magammal nem hozom. Neki
                  is szegénynek jobb, ha stráfját kiállja; s hogy feleségének s gyermekeinek bajuk
                  ne legyen, arról majd az én uram gondoskodik. No, csak eresszék ki velem Gazsit,
                  s hallani fognak az öreg Jánosról nemsokára. Hej, furcsa kommandókkal mentem én ki
                  életemben, s mindig becsülettel jöttem haza. Nem kell mindjárt lemondani a
                  világról.</p>
				<p>S ezzel a huszár elment. Völgyesy s Tengelyi még egy ideig e lépés valószínű
                  sikeréről szóltak, melyhez az elsőnek sok, a másodiknak igen kevés bizodalma volt;
                  végre az ügyész, barátjának kezét szorítva, elment, hogy az alispánnal a
                  konyhásrab szabadon bocsátása iránt beszéljen.</p>
				<p>Tengelyi az emberi élet bámulatos bonyodalmairól gondolkozott. Ki áll oly magasan,
                  hogy előre mondhatná: ezen ember, kit megvetek, sorsomra soha befolyással nem fog
                  bírni! Miként a legnagyszerűbb tények néha a legkisebb körülményeknek
                  következései; úgy a legszerényebb körökben elfolyt élet néha a legnagyobb
                  világtörténetekkel áll összefüggésben; s lehetnek, sőt vannak bizonyosan számtalan
                  esetek, hol egy vagy másvalaki nem válik szabóvá, ha Napóleon sz. Ilona szigetére
                  nem jő. Ki ismeri az összefüggést, melyben az emberek élete egymással áll, s mely
                  a jónak és gonosznak, a magasan álló- s az alávalónak sorsát egymástól
                  feltételezi? bizonyos csak az, hogy nincs hang oly távolálló, mely életünk
                  harmóniájával nem vegyülhetne, vagy azt nem ronthatná meg - s miért vagyunk hát
                  büszkék?</p>
			</div>
			<div type="chapter">
				<head>36</head>
				<p>Március hónapig jöttem elbeszélésemmel, s kik Porváron, vagy talán más megyei
                  fővárosokban megfordultak, tudják, hogy az évnek ezen szaka az, melyben
                  tömlöceinkben legtöbb halálozások történnek. Arra, hogy az év, melyben történetünk
                  játszik, e részben másoktól különbözzék, nem tudok okot, miután a tömlöcök téli
                  hónapokban, hol mindenki melegebb lakást keres, az idén szintoly nedvesek s
                  tisztátlanok voltak, mint máskor, s így csak természetes, ha most, midőn
                  elbeszélésem úgy kívánván, olvasóimat a börtönökbe visszavezetem, lakóik között
                  az évenként uralkodó tífuszt találják. Porváron a dolgok ezen állapotján senki nem
                  ütközött meg, éppoly kevéssé, mintha például azt jelentenék, hogy valamely
                  adószedő pénztára sorvadásban szenved, mert hisz mindennek megvannak természetes
                  betegségei, a tömlöcöknek szintúgy, mint a pénztáraknak, s az egész megye - az
                  orvosokat is ideértve - valóban stoikai nyugalommal látá a tömlöci koporsót, mely
                  naponként néha kétszer-háromszor mindig új halottal a megyeház udvarából
                  kivitetett.</p>
				<p>Regényemnek egy nagy hibája az, hogy felette sokat okoskodom; néha szinte
                  megsajnálom olvasóimat. Nem tudja nálamnál senki jobban, mennyire bosszantó, ha az
                  író, történetének fonalát elhagyva, minden percben okoskodni kezd. Egy
                  ismerősömmel a hegyek között jártam egyszer. Jó, becsületes ember volt, ki a
                  természettudományokból éppen annyit tudott, amennyit egypár óra alatt kényelmesen
                  elmondhatott, s így a tudósoknak azon neméhez tartozott, kik tudományukat, mint a
                  nyári ruhát, nem hasznukért, de csak azért szerezték meg, hogy tisztességesen
                  megjelenhessenek s minden alkalmat megragadnak, hogy magoknál tudatlanabbakat
                  bámulatra ragadjanak. Ezen érdemdús férfiú, noha csak azért indultunk egymással
                  útnak, hogy a legmagasabb csúcsok egyikéről a napot lealkonyodni lássuk, minden
                  tíz lépésre megállt, s egy növényt szakítva le, a botanikáról, vagy egy követ
                  emelve fel, a mineralógiáról szólt. Nem bosszankodtam életemben soha inkább - s
                  ím, most pár évvel később szintúgy cselekszem olvasóimmal. Azért követnek, hogy
                  oda vezessem, hol Ákost és Vilmát, mint boldog házaspárt, az oltárnál láthassák, s
                  én minden lépten feltartom s magyarázatimmal untatom őket. De ki tehet róla!
                  minden embernek megvannak hibái (Vándory a jótulajdonokról is azt hiszi), vagy
                  talán azt is mondhatnók: élete különböző korszakaiban minden ember átmegy a
                  hibáknak majdnem minden nemein, s alig mondhat embertársai ellen oly valamit, mit
                  néha magára is nem alkalmazhatott volna; az enyém jelenleg a felette sok okoskodás
                  - nem segíthetek rajta! Tudom, sokszor oly dolgokat mondok el, melyeket nálunk
                  mindenki ismer, s így nem regénybe valók; azt is tudom, hogy az emberek az
                  igazságot, mint az aranyat, akkor becsülik leginkább, ha elég lágy s mindenfelé
                  csavartatható, mire sokszor nem elég figyelemmel voltam; több szerelmes jelenetet
                  kell vala leírnom, melyekből ifjú olvasóim, mint egy új Kniggéből, megtanulhatnák,
                  miként viseljék magokat bizonyos körülmények között; nehány nagylelkű tett is
                  emelte volna művem becsét, s kétségen kívül egy fejezet, hol, mint az angol
                  lordok, színművekben aranyokat, úgy személyeim a nemes érzelmeket zacskónként
                  szórták volna: száraz mindennapi előadásimnál több hatást tesz. Tudva való dolog,
                  hogy a regény bajszos férfiak- s főkötős asszonyoknál csak a gyermeki mesét
                  pótolja, mely akkor legkedvesebb, ha az, mi benne elmondatik, sehol a világon fel
                  nem található. - Én mindezt tudom, s százszor mondám el enmagamnak, de hibáim
                  megjavítása, melyet magamban százszor föltevék, sohasem sikerült. Úgy tartom,
                  Archimedes mondá, hogy új világot tudna építeni, ha csak egy pont adatik neki,
                  mely a miénken kívül fekszik; én nem bírok ily ponttal; ki kívánhat más világot
                  tőlem, mint melyben élek, mely minden gondolat- s érzelmeimet lekötötte, melyen
                  kívül még képzelmi tehetségem sem otthonos? Ha Danton engem kérdez vala: hazánkat
                  magunkkal vihetjük-e cipőnk talpán? azt feleltem volna, hogy igen. Elvisszük
                  magunkkal hazánkat cipőnk talpán, sőt, ha midőn elmenénk, cipőnknek talpa sem
                  volt, vagy éppen mezítláb indultunk útnak, elvisszük mindenütt magunkkal, még az
                  álmok országába, még a szabad költészet körébe is. Én legalább nem vagyok eléggé
                  költő, hogy még akkor is, midőn művemet alkotom, a szomorú valót elfelejthetném, s
                  ha olvasóim nem bocsátanák meg e gyengeségemet, minden, mit tehetek, csak az, hogy
                  hibámat bévallom, s javulást ígérek.</p>
				<p>Ím, a jelen esetben a porvári tömlöcben naponként történt számos halálozásokról
                  szóltam. Volt-e valaha szebb alkalmam orvosi rendszerünkről beszélni? A gondolatok
                  természetes fonala odavezetne, s szebbnél szebb adatokat sorolhatnék el, melyekből
                  olvasóim talán bámulva látnák: mi rendkívüli módokon gondoskodunk betegink
                  gyógyításáról. Egész orvosi policiánk rendszerét adhatnám elő, s meggyőzhetnék
                  mindenkit, hogy boldog földünk a policiának ezen nemétől, mint egyáltalában minden
                  nyilvános policiától, egészen ment. - De legyőzöm hajlamomat, s nem mondok semmit:
                  vajon nem nagy önmegtagadás-e ez? főképp miután a taksonyi főorvosban oly egyeddel
                  ismerkedhetünk meg, ki többször életében megmutatá, miként semmi a világon nincs,
                  mi kevesebb alkalmatlansággal, sőt néha annyi haszonnal járna, mint ha az orvosi
                  tekintetben kiadott rendelések betű szerint megtartatnak.</p>
				<p>Pár évvel ezelőtt az ország nagy részében marhadög uralkodott. Felsőbb rendelés
                  következtében Taksony vármegye is elzáratván, minden idegen marhának behajtása
                  büntetés alatt tilalmaztatott. Mi történt? A főbíráknak egyike ugyanakkor a
                  szomszéd megyében marhát vesz, s azt haza akarja hajtatni. A megye határánál
                  felállíttatott biztos és őrök e marhákat nem akarják beereszteni, s a főbíró azon
                  kellemetlen helyzetbe jő, hogy ámbár ökreit máskor néha szomszédai határán is
                  legeltette, most még arra sem nyerhet engedelmet, hogy azokat tulajdon mezejére
                  hajtsa. A birtok szentségét annyira sértő állapot azonban nem tartott sokáig. A
                  főorvos tudniillik, látva, hogy a felsőbb rendelésben csak
                   idegen marhának behajtása tiltatik, meggyőződvén, miként oly ökrök,
                  melyek a megye egyik főbírája által megvétettek, idegeneknek józanul nem
                  mondhatók, azonnal megadá az engedelmet. Egy más alkalommal s részint talán ennek
                  következésében, mert akkori tette a helytartótanács által rosszalltatott, a
                  főorvos tizennégy nappal a porvári vásár előtt indítványt tett a gyűlésen, hogy
                  miután már több esztendőn át a marhadög mindig e hónapban ütött ki, a megye a
                  vásár hetében elzárassék. A szomszéd megyékben akkor ugyan nem volt dög, azonban
                  bizonyos, hogy a taksonyi földesurak ökreiket soha jobb áron Porváron el nem
                  adták, s a főorvos ritka közkedvességet szerzett magának.</p>
				<p>Sok ehhez hasonló tetteket adhatnék elő, melyek által a taksonyi főorvos magának
                  közkedvességet szerzett, azonban csak a legszükségesebbnek elmondására akarok
                  ezentúl szorítkozni, s ezekhez a kritika főszabályai szerint jellemeimnek
                  motivációja tartozik, azaz a jelen esetben megmutatása annak, miért lett főorvosom
                  éppen Taksony megye főorvosává?</p>
				<p>Egyik legnagyobb nehézsége minden magyar tárgynak - s ez talán oka, miért
                  választják íróink annyiszor a külföldet történeteik színhelyéül - abban fekszik,
                  hogy alig találhatunk olyat, mely alkotmányos kérdésekkel a legszorosabb
                  összeköttetésben nem állna. Nálunk a politika valóságos mindennapi kenyerünk,
                  mellyel mindenik él, s sok, kinek semmi más eledele nincs, néha gyomrát is
                  elrontja: nincs tárgy, melynek megértésére státustudományi ismeretekre szükség nem
                  volna, s nem szólhatok például főorvosomról anélkül, hogy Taksony megyének
                  alkotmányos állásáról említést ne tegyek. Tudja mindenki, hogy a főorvosnak ki
                  által történendő kinevezése megyei szerkezetünk kontroverz kérdései közé tartozik.
                  Az hiszi talán valaki, arról foly a vita: vajon a megyei orvosok a magyar egyetem
                  orvosi kara vagy az ország főorvosa által neveztessenek ki? Isten ments meg!
                  Megyei autonómiánknál fogva csak a főispáni kinevezés s a tisztújításon történendő
                  választás között lehet kérdés, s ennek eldöntése annyival nehezebb, mennyivel
                  bizonyosabb, hogy igen sok magában józan ember lehet a világon, ki az egyikre oly
                  kevés okot talál, mint a másikra.</p>
				<p>Midőn a jelen főorvos előde meghalt - az egész vidéken híres ember volt, ki
                  vadászaton még madarakat is nyúlseréttel lőtt, s minden betegeinek ugyanazon
                  labdacsokat adá be, az eredmény mindkét esetben hasonló vala, azaz a kisebb
                  madarak és betegek szerencsésen átcsúsztak -, midőn, mondom, ezen úri ember
                  meghalt, e kérdés természetesen ismét szőnyegre került. A főispán azonnal egy igen
                  kitűnő fiatalembernek ígérte e hivatalt, kinek minden tekintetben jó konzervatív
                  elveit ismeré, ki tanári oklevéllel bírt, öt esztendeig egy úri házban mint nevelő
                  szolgált, s magát ez idő alatt igen kitünteté, a “Szép Mulatságok”-ban egypár
                  költeményt s rejtett szót is közlött, egyébiránt római katolikus volt. Taksony
                  rendei választási joguknál fogva azonban mást neveztek ki. Igaz, nem ismerte senki
                  a megyében, de mondatott, hogy franciául s angolul tud, azonkívül a
                  selyembogártenyésztést is tökéletesen érti, több külföldi gazdasági egyesületnek
                  tiszteleti tagja, nemcsak az orvosi tudományt, hanem Patakon a just is elvégezte,
                  s azonkívül született református. Az egész megye ily körülmények között természet
                  szerint két pártra oszlott, s egy évnél több múlt, mielőtt a viszongások, melyek a
                  rendek s kormányzójok között támadtak, ismét kiegyenlíttettek, mi csak akkor
                  történt, miután mind a főispán, mind a megye kijelöltje önként lemondottak, s a
                  vitatkozó részek egy harmadikban, azaz a jelen főorvosban megegyeztek. Mint
                  lutheránusnak vallási fogalmai sem a főispán nézeteivel, ki kálvinistát nem akart,
                  sem a rendek kívánataival, kik teljességgel nem akartak pápistát, összeütközésbe
                  nem jöttek, azonkívül nem levén sem konzervatív, sem másféle elvei, az új főorvos
                  minden párthoz egyenlőn közel állt, nem nevelt soha senkit, nem tudott sem
                  franciául, sem angolul, nem értette a selyemtenyésztést, nem írt verseket, nem is
                  volt tagja semmi külföldi vagy belföldi társaságnak, s így egészen arra születve,
                  hogy az ellenkező pártok szavazatait egyesítse s mint Taksony megyének békeangyala
                  lépjen fel.</p>
				<p>A főorvos, mint olvasóim látják, már első föllépése által egész Taksony megyét a
                  törvényhatósági élet legközönségesebb s egyszersmind legnagyobb bajából, azaz
                  belső viszongásaiból gyógyítá meg. Lehettek, kik e szerencsés eredmények érdemét
                  nem egészen neki tulajdoníták, de míveltebb emberek tudják, hogy a főorvosnak e
                  megyei nyavalya megszüntetésére nézve legalább éppen annyi érdeme van, mint sok
                  nagynevű kollégájának leghíresebb gyógyításainál, s már az első föllépés orvosi
                  híre megalapítására elég lehetett volna, ha tudniillik egy tény, bármi nagyszerű,
                  mai világban arra, hogy híressé váljunk, elég lehetne. A históriában nevet
                  szerezhetünk magunknak egy nagy tett által, mint azt Mucius Scaevola, Horatius
                  Cocles, Curtius és számtalan példa mutatja - az életben nem elég. A múltnak nagy
                  férfiai nyugodtan állhatnak magas talapjaikon, melyekre az idő által
                  helyheztettek, s Brutus, ha tőrét soha nem mozdítja is többé, híres marad
                  mindörökre; de ki még emberek között él, csak ha szüntelen tolakodik s lármáz,
                  emlékeztetheti e szüntelen mozgó tömeget jelenlétére.</p>
				<p>Ki nehány irodalmi hírességet ismer, azonnal át fogja látni állításom helyességét.
                  Azt hiszi valaki: arra, hogy magunknak az irodalomban nevet szerezzünk, egy oly
                  munkára van szükségünk, mely a lángésznek bélyegét hordja magán, s melynek minden
                  lapján mély gondolatokat vagy fenséges érzelmeket találunk? Isten ments meg! Mi
                  az, mi utcáinkon világít? a csillag-e, vagy az olajlámpa? Amaz tisztábban ragyog,
                  öröklő változatlan szépségben lövelli reánk sugarait, amaz magasan áll; de az
                  olajlámpát közelebb érjük, láthatjuk mécsét, világát, sőt füstjét, s végre nincs
                  nap, hol nem gyújtatnék meg újra. A csillagot elfelejthetjük, a lámpa még szagával
                  is jelenlétére emlékeztet, csak, mint mondám, mindennap meggyújtassék - az
                  irodalmi híresség megszerzésének egész titka ebben fekszik. Olvasóim, ha e nagy
                  kincs után vágyódnak, oktatásomat követve bizton elérhetik.</p>
				<p>Írjon akárki közülök nehány versecskét, mindeniket más zsebkönyvbe vagy
                  folyóiratba, hogy neve többször forduljon elő. Minden egyes versecskéről egy barát
                  különböző folyóiratokban kedvező vagy legalább oly bírálatot ád ki, melyben némely
                  hibák erősen megrovatnak, de mint a zsenialitás óriási botlásai adatnak elé. Ily
                  kritikák antikritikákra adnak alkalmat, ezekre ismét felelni kell, botrány támad,
                  s aki a versecskét írta, híres férfiú. Hogy nevét fenntartsa, csak kevés kell már.
                  Néha munkáinak új jelentése, néha ismét egy kis irodalmi botrány vagy
                  bírálatocska; ki egyszer feljutott, mennyivel könnyebb, annyival kevesebb
                  fáradsággal fenntarthatja magát a hír ingó hullámain; csak amint mondám,
                  neveztetni magát akárhogy, akárki által s mikor, csak neveztetni magát, ez az
                  egész mesterség. A vakondok, ki a földet egy sokaktól járt ösvény közepén
                  feltúrta, inkább emlékezteti tevékenységére az átmenőt, mint Achilles távol fekvő
                  nagyszerű tumulusa által.</p>
				<p>Az író s orvos munkássága között vannak bizonyos hasonlóságok; innen van, hogy
                  orvosok, kik saját tudományukban elismerést nem találtak, oly szívesen vetik
                  magokat az irodalomra; egyik az emberi nem erkölcsi, másik anyagi hibáinak
                  megjavításával fárad, mindketten többnyire hasonló sikerrel; a hír megszerzésére
                  nézve azonban az orvos nem követhet jobb utat, mint melyet irodalmi dicsőség után
                  vágyódó olvasóimnak ajánlék. Magáról beszéltetni - ez a
                  mód, mely által orvosok nevet szerezhetnek, s senki a taksonyi főorvosnál
                  mesterségének ezen részét jobban nem érté. Neki minden évben legalább tíz halálos
                  betege volt, ki mind meggyógyult. Minden kiépülő szívesen hallja, hogy veszélyben
                  forgott, s így az orvosnak ily alkalommal alig van szüksége másra, mint hogyha
                  betege csudálatos megmentéséről beszél, ellent ne mondjon. Neki évenként a hazai s
                  nehány inkább olvasott külföldi lapokban többször nyilvános köszönet mondatott - s
                  ily hálanyilvánítások természetesen annyival több hatást tettek, mert mindig
                  egészen ismeretlen emberektől jövén, mindenki látá, hogy nem a magasztalt tanár
                  valamely barátja által nyomattak az újságba. Neve dicsőítésében a homoeopathák,
                  aleopathák, hydropathák, sőt azok is, kik az orvosi tudománynak legbiztosabb
                  vezérfonalát az alvajárók tanácsaiban keresik, egyenlő lelkesedéssel részesültek.
                  A főorvos minden betegét azon rendszer szerint gyógyítá, melyet maga kívánt, s így
                  nemcsak azon kellemetes helyzetbe jutott, hogy betegei, ha bajuk történt, csak
                  magokat okolhaták, de mindig védőkre is számolhatott. Ha a beteg érvágás után halt
                  meg, a homoeopathák egy hanggal csak a beteget vádolák, ki teljességgel
                  aleopathicus rendszer szerint akarta magát gyógyíttatni, míg ott, hol az érvágás
                  elhagyatott, az aleopathák minden bajt csak a homoeopathia káros hatásának
                  tulajdoníták. Ha a főorvos ezen szép tulajdonságaihoz hozzászámítjuk, hogy minden
                  hypochondrikus agglegénynek azt javaslá, hogy megházasodjék, kisasszonyoknak soha
                  a táncolást meg nem tiltá, s minden gyengélkedő nőt, ki tőle tanácsot kért, nyáron
                  át valamely fürdőbe küldött, a férfiaknak, kiket homoeopathikus rendszer szerint
                  gyógyított, a pipázást, az aleopatháknak legkedvesebb ételeiket s a hydropatháknak
                  a bort megengedé - nem bámulhatja senki a közbizodalmat, melyben ez ildomos férfi
                  Taksony és a szomszéd megyékben részesült.</p>
				<p>Ragályos betegség próbaköve minden orvosnak. Hol a nyavalya az orvost, ki ellene
                  küszködik, száz halállal fenyegeti, hol kötelességét teljesítve, minden
                  pillanatban veszélynek teszi ki életét, melynek nagyságát senki önmagánál inkább
                  nem ismeri: ez a pillanat, hol az orvos azon nagyszerű bátorságnak s
                  önfeláldozásnak példáját adhatja, melyhez csak emberszeretet lelkesíthet. - Én
                  ismerek ily férfiakat. - A tífusz, mely most a tömlöcben uralkodott, hasonló
                  alkalmat adott a porvári főorvosnak is, s meg kell vallani, hogy ő most is hív
                  maradt jelleméhez, s legfőbb kötelességét, mely főorvosra nézve ragályos
                  betegségeknél az, hogy a nyavalya elterjedését akadályozza, pontosan teljesíté, s
                  nehogy a ragály általa, ki naponként minden előkelőbb házaknál megfordult,
                  másokkal közöltessék, betegeit inkább - nagy önmegtagadással, mert mily orvos nem
                  örvendene, ha sok beteghez juthat - egészen magokra hagyá, miáltal egyszersmind az
                  éretett el, hogy a porvári rabok egészen a természetre bízattak; a gyógyszertári
                  számadás felette nagyra nem nőtt; ennyi gondjára bízott beteg mellett, kik közül
                  naponként egynehány meghalt, a főorvost senki hibás gyógyítással nem vádolhatá, s
                  érzékeny szíve sok fájdalomtól kíméltetett meg.</p>
				<p>A porvári tömlöcök - mint olvasóim tudják -, azok által legalább, kiknek számára
                  építtettek, nem tartattak felette kellemetlen lakhelyeknek. A rokonszellemű
                  társaság, bor, pálinka, kártya, ének s beszélgetés, főképpen téli időben, oly
                  tökéletesen kipótolák a szabadság élvezetét, hogy Taksony megyének nemes és nem
                  nemes lakosai között több olyan találkozott, ki őszkor addig iparkodott, míg
                  magának télre a megyeház ezen részében lakást szerezhetett. De ki e helyt most
                  látá, borzadott.</p>
				<p>A tömlöcnek ugyan külön kórháza volt. A megye rendei nem akartak ellentállani
                  fensőbb parancsoknak, azért egy szobában a beteg rabok számára hat ágy állíttatott
                  fel. E kórház, ámbár közönségesen csak ötszáz rab volt a háznál, többnyire telve
                  volt, s gondolni lehet, hogy ragályos nyavalya idejében a betegek elkülönözése ily
                  kórház mellett lehetetlenné vált, s mindenik ott maradt, hol a betegségtől
                  eléretett. Nem volt börtön, melynek lakóit egy hónap óta a halál nem kevesítette
                  meg. A felső tömlöcökből, hol harminc, sőt nyolcvan rab együtt tartatott, néha
                  reggel két-három hullát vittek ki. Lenn, hol a mirigy még gyilkolóbbnak látszott,
                  egyes börtönkamarák lakói, egy-két szerencsétlent kivéve, kihaltak.</p>
				<p>A rabok között tompa kétségbeesés uralkodott. A legbátrabbat borzadással tölté a
                  halálnak képe, melyet mindenfelől látott, s magok a hajdúk, kiket szolgálatuk
                  naponként egypárszor a tömlöcbe vezetett, ha dolgukat a lehetőségig sietve
                  elvégezték, borzadással szóltak azokról, miknek tanúi voltak. A tömlöcök, honnan
                  máskor víg lárma s dorbézolás hallatszott fel, most közönségesen néma csendben
                  álltak. Az ablakokon át, melyek az utcáról levilágítának, esténként egyházi énekek
                  hallatszottak, s a szomorú kar, mely mintegy a föld mélyéből hangzott fel,
                  rémüléssel tölté az átmenőket. Néha éj közepette, ha minden egyéb hallgatott, az
                  őr a rabok imádságát hallá, s ha ez elhangozott, ismét csend lőn, mint a sírban. A
                  rabok ritkán s akkor is suttogva beszéltek egymással. Ha a hajdúk reggel a
                  tömlöcbe jöttek, hogy azokat, kik még egészségesek maradtak, egy félórára az
                  udvarra eresszék, a vasrostélyokhoz támaszkodva találták őket. Mindenki
                  rimánkodott, hogy csak tömlöcét nyissák fel mentül elébb, nehogy a szerencsés
                  pillanatokból, melyeket isten szabad ege alatt tölthet, csak egyet is veszítsen.
                  Voltak esetek, hol azok, kiket a betegség már megragadott, nem tarthatva fel
                  magukat önlábaikon, társaikra támaszkodva, végső erővel vánszorogtak fel a
                  lépcsőn, hogy csak még egyszer szíhassák be a tavasz éltető levegőjét. A lenn
                  maradottak, kik a betegségen keresztülmenve gyengeségök miatt e gyönyörben nem
                  részesülhettek, szomorúan néztek boldogabb társaik után, míg ezek közül néha
                  egypár visszatért, hogy szerencsétlen pajtásukat felvigyék.</p>
				<p>A börtönök elsejében, mindjárt a lépcső mellett több másokkal két testvér vala
                  elzárva. Pásztorember mindkettő, becsületes szüléknek gyermekei, kik, midőn egy
                  nagy részint betyárságból elkövetett bűntettért esztendei fogságra ítéltettek,
                  csak azon egyet kérték ki kegyelmül, hogy egy börtönbe zárassanak. E testvéreknek
                  egyike, a fiatalabbik, még félig gyermek, mindjárt az első hetekben betegedett
                  meg, s soha anya gyermekét nem ápolá oly gondosan, mint e szerencsétlen most
                  bátyja által ápoltatott. Ő vala az, ki öccsét a bűntett elkövetésére bírta, kinek
                  kedveért az a börtönbe került, s most halni lássa tulajdon testvérét, kinek
                  akaratlanul gyilkosává vált? Betegsége kezdetén valahányszor hajdú jött, az
                  istenre kérte, hogy hívjon öccséhez orvost, vagy hogy vigye ki a tömlöcből, s
                  kérje az alispánt, hogy ő, az idősebb s vétkesebb állhassa ki a büntetést
                  mindkettőjökért.</p>
				<p>- Tartsanak itt két esztendeig, ha kell, halálom órájáig, csak e szegény fiút
                  eresszék ki, ártatlan, csak én csábítottam el!</p>
				<p>Így rimánkodott összekulcsolt kezekkel a hajdúkáplár előtt, s ez érzéketlen
                  embernek szemei néha könnyekkel teltek, midőn kéréseit hallva, azt kelle felelnie:
                  hogy nem teljesítheti, mert a teins vármegye azt rendelte, hogy ameddig a betegség
                  tart, nehogy az tovább terjedjen, senkit a tömlöcből kiereszteni nem szabad. -
                  Később, midőn öccse felgyógyulásához reménye nem vala többé, a szerencsétlen nem
                  szólt senkivel. Hallgatva ült ott, ügyelve a betegnek minden mozdulatára, kezeivel
                  támogatva fejét. Ha a vasrostély reggel kinyittatott s a rabok az udvarra
                  bocsáttattak, akkor vállára emelé testvérét s kivitte magával az udvarra, hol
                  ismét melléje ült, fejét, mint a gyermekét, egyik karjára fekteté, s hallgatva
                  várt, míg a félóra eltelt s börtönébe visszahívatott.</p>
				<p>- Minek cipeled ezt magaddal? - szólt egyszer az udvaron a hajdúknak egyike hozzá
                  - nem látod, hogy meghalt?</p>
				<p>A rab elborzadva néze testvérére, ki mozdulatlanul mellette feküdt. Arcához tartá
                  ajkait, nem érzé leheletét, szívére tette kezét, az nem dobogott, szemébe nézett,
                  bennök nem vala élet többé, a tagok mind elmeredve, az egész test jéghidegen, nem
                  lehete kételkednie. - Meghalt! - kiáltott irtóztató hangon, s magánkívül halott
                  testvére mellé rogyott. Társai levitték a tömlöcbe, de a szerencsétlen fel nem
                  eszmélt többé. A láz megragadta őt is, s kevés nappal utána a halál véget vetett
                  szenvedéseinek.</p>
				<p>A szomszéd börtönben egy más rab gerjeszte sajnálkozást még rabtársaiban is. Tíz
                  évre ítéltetett, s annyit töltött tömlöcében, haja őszülni kezdett, tagjai annyi
                  szenvedések után elveszték egykori erejöket, de ő kiállta büntetését. Azon napig,
                  mikor megtörött testtel, de láncok nélkül fog visszaléphetni a világba, csak még
                  néhány hét vala hátra. Künn nem vár senki reá, senki szeretve nem fogja fogadni a
                  visszatérőt, de ő szabad lesz, s ez egy gondolat elfelejteté fogsága hosszú
                  szenvedéseit. Midőn a betegség a tömlöcben mutatkozni kezdett, lelkét mondhatlan
                  nyugtalanság tölté el. Föl s alá járt börtönében, minden pillanatban kérdé
                  társait: miként érzik magokat? naponként tudakozódott a hajdúktól, nem halt-e meg
                  senki? egyszóval, egész magaviselete azon halálfélelmet tanúsítá, melyet életében
                  először érzett, talán mert először látott maga előtt egy nagy reményt. Midőn
                  fogságából csak még néhány nap vala hátra, a láz megragadta őt is. Szörnyű vala
                  látni kétségbeesését. Elmondá rabtársainak, hogy néhány nap múlva szabad lenne;
                  szülőhelyéről szólt s a jövőről, melyet mint becsületes ember ott akarna tölteni,
                  s most meg kell halnia. Néha imádkozott és sírt, néha elátkozá születését, s
                  káromkodott isten ellen, ki őt e tíz esztendőn át megtartá, csak hogy miután
                  minden kínokat kiszenvedett, szabadulása pillanatában fossza meg életétől. Ez élet
                  először kincs neki, a világ, melynek élvezetétől tíz hosszú évig elzáratott,
                  paradicsomként áll képzete előtt, a zöld mező, melyen mások gondtalanul mennek át,
                  a folyó nyugodt tüköre, a roppant láthatár, melynek szépségét szabadsága napjaiban
                  nem gyanítá: mondhatlan vággyal töltik el a rabnak lelkét, reájok gondolt, felőlök
                  álmodott hosszú éveken át, s most midőn mind az övé lehetne, midőn a reménynek,
                  melyen szíve tíz esztendeig csüggött, teljesülni kell - most haljon meg? Most,
                  mielőtt magát életében még egyszer szabadnak mondhatja, mielőtt tagjairól a láncok
                  végre levétetnek. A láz elvevé eszméletét, de e kínos gondolatok fenntarták
                  magokat a beteg vad álmai között is, s a szerencsétlen, noha magánkívül, egyre
                  panaszkodott kegyetlen sorsa ellen, mely őt szabadságától megfosztja, míg a halál
                  nála, mint annyiaknál, e kívánatot végre teljesíté. - Mert hány volt e tömlöcben,
                  kinek e szomorú lakhelyt csak sírjával lehete felcserélni.</p>
				<p>S ha e sors még csak vétkeseket érne! ha az áldozatok között, kiket a halál
                  magának naponként kiválaszt, nem lennének olyanok, kik vétkök nélkül jutottak e
                  helyzetbe? De ez nem volt, nem lehete így. Hazánkban, mint tudva van, azon
                  legszentebb polgári jog, mely szerint senki, mielőtt bírája által elítéltetett,
                  nem büntethetik, a nemesség kiváltságaihoz tartozik, s így nem találunk tömlöcöt,
                  hol a raboknak nagy része nem állana olyanokból, kik puszta s sokszor alaptalan
                  vád következtében záratnak el, s évekig a legnagyobb gonosztevőkkel egy börtönben
                  hasonló szenvedéseket állnak ki. Igen, évekig, s lesz-e valaki oly merész, hogy
                  mert a legújabb időről beszélek, szavaimat túlzással vádolná? Lesz-e valaki, ki
                  csak azt állítandja, hogy az esetek, mikről szólok, a ritkaságok közé tartoznak?
                  Menjetek végig ti, kik mindenkit, ki a létező bajokra int, túlzással vádoltok, s
                  gyáva filantrópiának nevezitek, ha valaki eszetekbe juttatja a kegyetlenségeket,
                  melyek a büntető igazság neve alatt e honban még most is naponként elkövettetnek;
                  menjetek végig, ti kitűnőleg gyakorlati férfiak e hon tömlöcein, s mondjátok,
                  hányat fogtok találni, hol a büntető eljárás úgy volna elrendezve, hogy a
                  vádlottaknak egy része nem évekig várna ítéletére? hányat, hol az elítélt rabok s
                  a még per alatt álló vádlottak között a bánásmódra nézve különbség tétetnék.
                  Láncok s hetenként kétnapi böjt, ez a fogsági büntetésnek közönséges sanyarítása;
                  de vajon nem viselnek-e láncokat a vádlottak is? nem böjtölnek-e az elítéltekkel?
                  s mi más köztök a különbség azon egyen kívül, hogy az elítélt gonosztevő
                  büntetésének határát ismeri, míg a sokszor ártatlan vádlott semmit maga előtt nem
                  lát, mihez reményeit köthetné? De minek bámuljuk ezt? Eseteket mondhatnék el
                  olvasóimnak, nem egyet, vagy kettőt, nem is olyat, melyet múlt századok
                  krónikájából merítettem, hanem oly időből, hol az emberi jogok említése
                  tanácstermeinkben már közönségessé vált, s mégis egyes emberek, anélkül, hogy
                  bűntettért elítéltettek, sőt anélkül, hogy ilyennel csak vádoltattak volna,
                  hosszabb ideig tartó fogságot szenvedtek. Igen, hosszabb ideig tartó rabságot, és
                  láncokban s gonosztevők társaságában, csak valamely tévedés vagy a tömlöctartó
                  gondatlansága következtében, ki egy vagy más ily egyedet, ha például mint tanú a
                  megyeházához jött, véletlenül láncra veretett, s azután, míg a hiba valamely
                  szerencsés véletlen által ki nem világosodott, ott tartott a többiekkel - hisz egy
                  rabbal több vagy kevesebb nem szaporítja gondjait, és az alispánoknak sokkal több
                  dolguk van, semhogy a tömlöcök megvizsgálásával fáradhatnának. Mondom,
                  felhozhatnék ily eseteket, s olvasóim - azok ti., kik állapotainkat máshonnan,
                  mint az akadémia heti üléseiben szerzett tapasztalásaikból ismerik, jóval
                  megszaporíthatnák azokat; de először, átlátom, hogy miután tömlöceinkből pénzért s
                  szép szavakért néha olyanok is szabadon bocsáttatnak, kik a bíró által elzárásra
                  ítéltettek, talán a megzavart súlyegyen kívánja azt, hogy helyökbe olyanok
                  zárassanak el, kik nem a tömlöcbe valók; másodszor, nem is szeretném, ha valaki
                  által túlzó filantrópnak tartatnám, s azért ezen esetek elmondását akkorra tartom
                  fel, ha valaki valószínűtlennek gondolná, hogy a porvári tömlöcben igen sok
                  vádlotton kívül szinte egy ily tökéletesen ártatlan egyed találtatott, ki öthónapi
                  gondolkozás után még e pillanatig sem foghatá meg tulajdonképpen, mi módon jutott
                  a tömlöcbe.</p>
				<p>A szegény ember, kivel éppen bűntelensége miatt rabtársai mindig a legnagyobb
                  megvetéssel bántak, most is a többiektől elkülönözve ült magányosan a börtön egyik
                  szegletében. Fiatal neje, ki megszabadítására mindent tett s kevés vagyonát
                  hasztalan kísérletekben eltékozolta, naponként háromszor jött a börtön ablakához,
                  és benézett. Ezek voltak az egyedüli pillanatok, hol a nyomorult, rövid időre,
                  tompa fájdalmából feleszmélt. A vasrostélyhoz ment, melyen át a folyosóra nyíló
                  ablaknál nejét láthatta - mondá, hogy jól érzi magát, kérdezősködött szülői- s
                  gyermekeiről, s ha a könnyeket szemeibe nyomulni érzé, maga küldé el a kedves
                  teremtést, kinek önfájdalmát elárulni nem akarta. Végre e szerencsétlen nőnek
                  leginkább Völgyesy közbenjárása által sikerült férje ártatlanságának
                  bebizonyítása. Reggel, midőn a börtönök felnyittattak, neje maga lement a
                  hajdúkkal, hogy tudtára adja, de ő magánkívül feküdt szalmáján, s visszanyert
                  szabadságát rövid napok múlva örökre biztosítá a halál.</p>
				<p>Voltak a legmegrögzöttebb gonosztevők között, kiket a szüntelen fenyegető veszély
                  ájtatosakká tett, s kik remegő hangon gyermekéveik félig felejtett imádságait
                  elmondva, vallásukban keresték megnyugvásukat. Mások erős italokban akarák
                  elmeríteni félelmök érzetét, s az adományok, melyek, mióta a ragály uralkodott, a
                  tömlöcperselybe bővebben folytak - mert hisz azok iránt, kiket életveszély
                  fenyeget, mindig irgalmasabbak az emberek, kár, hogy ez irgalom akkor jó, mikor
                  reá legkisebb szükség van -, nagy részint pálinkára fordíttattak, s csak arra
                  használtak, hogy e szerencsétlenek egypár órára bajaikat részegen elfelejtsék.</p>
				<p>Mások ismét tompa fájdalomban ültek szalmájokon, szó nélkül, mintha közönyösen
                  várnák a pillanatot, melyben a ragály őket is meg fogja ragadni, míg egyesek vad
                  kétségbeesésben átkozák végzetöket, s szörnyű káromkodásokkal tölték a tömlöcöt,
                  -, néha mintegy magokon kívül, erőtlen dühvel rázva a vasrostélyt, mely őket ez
                  eleven sírba zárá.</p>
				<p>E szerencsétlenek szenvedéseit csak két férfiú szerény munkássága enyhíté. Az
                  egyik Vándory, a másik a porvári börtönnek katolikus lelkésze volt. A megye
                  teremében éppen akkor vallásos tárgyakról folyt a vita, s a két vallás híve
                  határtalan lelkesedéssel küzdöttek a házassági szerződés mi módoni kötése iránt.
                  Vándory s lelkésztársa, bár ezért sokak által vallásos közönyösséggel vádoltattak
                  - jobbnak tarták, ha a házban, hol vallásról annyian
                   szólnak, ők ketten teszik azt, mit vallásuk parancsol. A küszködő egyház
                  Taksony megyében, úgy látszott, eléggé vala képviselve; nem ártott tehát, ha
                  legalább két embernek eszébe jut, miként az egyháznak a küzdésen kívül még más
                  feladásai is vannak, s ott, hol határtalan lelkesedéssel a születendő gyermekek
                  vallási neveltetéséről vitatkoznak annyian, s Jeruzsálemöket feldúlva gondolják,
                  ha a reverzálisok által egypár gyermek más vallás szertartásai szerint
                  kereszteltetik, legalább két ember arra fordítja idejét, hogy azon számtalanok
                  közül, kik a törvény értelme szerint katolikusoknak vagy protestánsoknak
                  neveztetnek, legalább néhányakat vallásuk tanaiban oktassanak s haláluk előtt a
                  hit vigasztalásaiban részesítsenek. Ha Vándory s e katolikus káplán vallásukról
                  szólnak, nem hiszem, hogy sok pontra nézve egymással meg tudtak volna egyezni; míg
                  csak cselekedtek, nem vala közöttök különbség, - s noha az egyik Rómában új
                  Babilont, a másik minden malasztnak kútforrását látá; noha az egyik, míg
                  reverzálisok léteznek, a másik, mihelyt azok eltiltatnak, vallását veszélyeztetve
                  gondolá; az egyik istentelenségnek mondá, ha az egyház minden dekretálisai el nem
                  fogadtatnak, a másik bálványozásnak, ha valaki hitének alapját a szentíráson kívül
                  másvalahol keresi; Vándory, valahányszor Tiszarétről bejöhetett, s a káplán,
                  naponként idejöknek nagy részét a tömlöcben tölték, s mindkettőnek vigasztaló
                  szavai új reményt öntöttek sok szerencsétlennek szívébe, ki, ha e biztató szózat
                  nem hangzik fel, kétségbeesésnek engedte volna által magát. Voltak, kik e szelíd
                  férfiaktól először elfordultak, sokan megvető gúnnyal fogadták oktatásaikat; de ki
                  az, ki főképp szerencsétlensége óráiban a vallás vigasztalásait soká
                  nélkülözhetné? A hit néha nem elégíti ki eszünket, érteni akarunk, s a vallás
                  megfoghatlan rejtélyeket nyújt - de vajon a szív feltalálhatja-e nélküle
                  megelégedését? Vezesd ki a kételkedőt isten természetébe, ott, hol magas bércek a
                  láthatárt elkerítik, s a szem, melynek messze kilátás kell, mintegy akaratlanul az
                  éghez emelkedik: ott, hol a bércről lezúgó patak dörgése, a madarak éneke s a
                  szellő, mely a lombon átsuhog, ezer hangban szólalnak fel körülöttetek, melyekre a
                  szív megindul s az ész hasztalan keres értelmet; mutasd a magas eget neki, mikor a
                  nap a láthatár felett elvérezve leszáll, vagy a hold milliónyi csillagok között
                  csendesen terjeszti ezüst világát, s kérdezd akkor társadat: kételkedik-e még? s a
                  természetnek mindezen csodái nem hatnak a szívre annyira, mint egy valóban jó
                  ember közeledése, ki hitétől lelkesítve, csendes munkásságával embertársai
                  boldogításán fárad.</p>
				<p>Vannak újabb időkben emberek, kik a tömlöcökre fordítva figyelmöket, a
                  költészetnek egy új nemét alapították meg, egy nemét az ártatlan
                  pásztorkölteményeknek, melyek a tömlöcben játszanak. Minden nagy- s szépnek, mit e
                  világon látunk, megvan karikatúrája, mely vele majdnem egyszerre támad, s a
                  filantrópiának ezen kinövése, mely szerint minden gonosztevő csak egy
                  szerencsétlen, embertársai által meg nem értett s véletlenül a jó útról eltért
                  becsületes emberként festetik, kétségen kívül éppoly nevetséges, mint az emberi
                  észnek más ehhez hasonló tévedései; azonban nem kevésbé hibázik, ki ellenkező
                  szempontból indulva ki, a tömlöcnek minden lakóját, sőt azoknak csak nagyobb
                  részét javíthatlannak hiszi. A legnagyobb férfi, kinek tetteit századok
                  magasztalják, közelebbről tekintve, végre mégiscsak ember, s a legnagyobb
                  gonosztevő, kitől undorodva elfordulunk, szinte még ember marad. A tettek,
                  melyeket amannál bámulánk, ennél borzadással említünk, csak egy egész életnek
                  egyes pillanatai, s valamint a nagy férfiban az emberi természet számos
                  gyengeségei, úgy a legnagyobb gonosztevőben egyes jótulajdonok megmaradnak, s ez
                  az, mi által a rabok javíthatása sok esetben lehetségessé válik, de mindig csak
                  olyanok által, kiket vallásos érzelmek ehhez lelkesítenek.</p>
				<p>A hatás, melyet főképpen Vándory a rabokra gyakorolt, szinte csodálatos vala. Ha a
                  tömlöcbe jött, s a rabok szavát vagy csak lépteit hallák, öröm sugárzott minden
                  arcon. Az egyes börtön lakói, melybe lépett, tisztelettel fogák körül
                  vigasztalójokat, s a meg nem szokott részvét, a régen vagy talán soha nem hallott
                  szerető mód, mellyel hozzájok szólt, megnyitá a legmegrögzöttebb gonosztevő
                  szívét szelíd oktatásainak. Ki Vándoryt a rabok között látta, nem bámulhatott
                  optimizmusán, mellyel minden tanítványait megjavíthatóknak, sőt nagy részben már
                  megjavítottaknak hirdeté. Jelenlétében csakugyan úgy látszott. Az emberek nagy
                  részének jelleme külső hatások által fejlődik, mintegy visszhang a szív, azon
                  hangon felel, melyen megszólíttatott, s a legnagyobb gonosztevő, kit sorsának
                  kíméletlen érintései s az emberek igazságtalansága elvadítának, hol való részvétet
                  lát, ritkán állhat ellent e szelíd befolyásnak.</p>
				<p>Legszembetűnőbb vala Vándorynak ezen hatása az üveges zsidóra, ki Macskaházy
                  meggyilkoltatása iránt, mint tudjuk, gyanúba jött s Porvárra hozatott. Minthogy e
                  zsidó a gyilkosság elkövetése után Macskaházy szobájának kályhalyukában
                  találtatott, vallomása Tengelyi perére a legnagyobb fontossággal bírt, s Völgyesy,
                  mint a jegyzőnek védője, azt kíváná, hogy magányosan zárassék el, mely kívánat ez
                  alkalommal annyival könnyebben teljesíttetett, minthogy az alispánné által is
                  pártoltatott. A fakamaráknak egyike üríttetett ki e célra, s a legszükségesebb
                  készületek megtétele után, melyekhez egy belül fűlő kályhán, rossz ágyon s az
                  ajtóra vert erős új lakatokon kívül alig tartozott más: ez lőn a zsidónak börtöne,
                  hol nem háborgatva senki által, szerencsétlen helyzetéről gondolkozhatott. Az
                  alispánné ártatlanságáról, amint mondá, meggyőződve, eleinte részvétet mutatott
                  e szerencsétlen iránt, sőt mindjárt fogsága kezdetén őt egyszer meg is látogatta -
                  amit a tömlöctartó, Rétyné világos parancsa ellen, nehogy e nemes tett titokban
                  maradjon, többeknek elbeszélt. - E magasrangú úrhölgyön kívül azonban senki a
                  legkisebb könyörületességet sorsa iránt nem tanúsított, s vallatásait kivéve, alig
                  volt, ki hozzá csak szólna. Maga a hajdú megvetéssel állítá elébe nyomorú étkeit,
                  s hallgatva vagy goromba tréfákkal hagyá el kamaráját, s a rab teljes
                  kiterjedésben érezé a magánynak minden kínjait, melyeket a jövőben oly kevés
                  remény, a múltból semmi nyájas emlék nem derített.</p>
				<p>Nyájas emlékek! hisz ő zsidó volt: ez élettörténete. Születve, hogy családja
                  nyomorúságát ossza, anyja ápoló karjai között feltartva, hogy már zsenge
                  gyermekkorában e világ igazságtalanságával megismerkedjék, elhagyva szülői házát,
                  hogy szabadság helyett egész elhagyottságát érezze, küszködve mindennapi
                  kenyeréért, nem becsületes munkával, mert hisz attól a zsidó eltiltatott, de
                  fortéllyal s csalfasággal, földön csúszva, mint a hernyó, melyet az átmenő
                  gondatlanul eltapos, gyűlöltetve, üldöztetve - ez az, mit a zsidó múltjában talál,
                  ez az, miről e rab emlékei szóltak. Boldog a gyermekkor! a férfi, ha élete minden
                  céljait elérte, diadala legszebb pillanatában vágyódva tekint vissza ártatlan
                  játékaira; s szívesen felcserélné babérját a vegyületlen örömekért, melyeket akkor
                  élvezett; de a zsidó mit talál, ha e korára emlékezik? - megvetést, mely már első
                  gyermekörömeit elkeseríté. Midőn önlábain először megy keresztül faluja utcáján, a
                  gyermekcsapat csúfolva fut utána. A harc, melyet egész életén át ő, az egyes, a
                  sokasággal küzdeni fog, ott kezdődik élete küszöbén, a gúny s megvetés elkeseríti
                  élete kelyhét első cseppeiben. Szeretni fog ő is, de kiért életét adná, azt
                  megvetve látja mindenki által; kit trónra emelne ifjú lelkesedésében, azzal nem
                  oszthat mást, mint saját gyalázatát, a gyalázatot, melyet nem érdemelt, s melytől
                  épp azért nem szabadulhat; a gyalázatot, melyet őseitől öröklött, s melyet
                  gyermekeire hagyand; a gyalázatot, mely szörnyű átokként egész faja fölött
                  kimondatott, s melytől őt semmi erény, semmi nagy tett fel nem mentheti.</p>
				<p>S mi bámuljuk, ha a zsidó megromlott, ha azon magasabb érzelmeket, melyek az
                  emberi természetet nemesítik, e népnél ritkábban találjuk?! Engedtünk-e neki tért,
                  hol e nemesebb érzelmeket használja? e haza gyermekének ismerte-e őt, hogy tőle
                  szeretetet kívánhatna? mi felebarátilag bántunk-e avval, kit most önösséggel
                  vádolunk? Vegyük el az erénynek minden földi jutalmát, rendezzük el társaságunkat
                  úgy, hogy jótettek után se honfitársainknak tiszteletére, se nevünk dicsőségére
                  számot ne tarthassunk, s ugyan hány fog még haladni az erénynek ösvényén!? Ez a
                  helyzet, melybe a zsidó e művelt század közepette legalább honunkban állíttatott.
                  Ami ennyi elnyomás után lelkében nemes érzelmekből még megmarad, csak az égő
                  gyűlölésben mutatkozhatik, melyet irántunk érez.</p>
				<p>Az üveges zsidó népének e közös szenvedésein kívül még más okokból is megérdemlé
                  mindenkinek szánakozását. Visszataszító külseje, mely őt, mielőtt vétkezett, már
                  gyanússá tevé, s beteges teste kettősen szerencsétlenné tevék őt: s főképp most,
                  fogsága alatt, hol minden vonásain a félelem nyoma látszott, alig lehete embert
                  képzelni, ki inkább sajnálkozást gerjeszthete. - De amint mondám, a zsidó iránt
                  senki könyörületességet nem érzett, sőt úgy látszott, ő maga sem számolt részvétre
                  - s Vándory, ki látogatásait nemcsak saját vallása híveire szorítá, s többször
                  hozzá is elment, mindig magába zárkózva találta öt, s hamar meggyőződött, hogy e
                  szerencsétlen által csak kémnek tekintetik. A lelkész mindent elkövetett, hogy e
                  rabnál is, mint a többieknél, bizodalmat ébresszen, sőt annyival inkább fáradott e
                  cél elérése után, mennyivel inkább reménylé, hogy a zsidó által oly dolgoknak
                  jöhet nyomára, melyek Tengelyinek használhatnak; de hiába! A zsidó a legnagyobb
                  alázatossággal fogadá Vándoryt, minden kérdésre felelt, sőt néhányszor
                  megkereszteltetéséről is kezde beszélni, de minden feleletből kilátszott, hogy a
                  lelkész látogatásait csak vallatása egy más nemének tekinti; s Vándory,
                  meggyőződve, hogy jötte a rabnak terhére van, végre elmaradt.</p>
				<p>E viszony azonban most egészen megváltozott. Több hónapi fogság után, mely alatt
                  nedves, félig föld alatti kamarájából szabad levegőre nem bocsáttatott, az
                  uralkodó tömlöcláz megragadta a szegény zsidót is, s nem vala felgyógyulásához
                  semmi reménység, talán az egyen kívül, hogy a megye orvosai által gyógyításba nem
                  vétetett. A zsidó elhagyatva feküdt kamarájában, annyival szerencsétlenebb a többi
                  raboknál, mert ha néha lázas álmaiból egy pillanatra feleszmélt, még vizet sem
                  kaphatott, mellyel égő szomját enyhíthetné. Mintha már meghalt volna, róla, úgy
                  látszott, az egész világ megfeledkezett, s maga az alispánné, minden részvéte
                  mellett, melyet eddig mutatott, mióta hallá, hogy felgyógyulásához reménység
                  nincs, s hogy lázában érthetetlen nyelven csak összefüggés nélküli szavakat mond,
                  egészen megnyugodott.</p>
				<p>Vándory vala az egyetlen, ki jószívűségének hírét most sem hazudtolta meg, s
                  valamint akkor, mikor észrevevé, hogy látogatásai a zsidónak kellemetlenek, önként
                  elmaradt: úgy most mindent elkövetett, hogy e szerencsétlennek helyzetét legalább
                  némiképp enyhíthesse. Ha Porváron volt, naponkint kétszer-háromszor is elment a
                  beteghez. Saját pénzén egy szegény asszonyt fogadott, ki a napnak nagy részét nála
                  tölté, egyszóval, mindent tett, mi erejétől kitelt, s mit az ájtatos férfi
                  keresztényi kötelességének gondolt, mely azon kicsiny szolgálatoktól, melyekkel
                  embertársaink iránt jóakaratunkat bizonyítjuk be, a legmagasabb erényig mindent,
                  mi szép és jó, magában foglal. Az ember, kiért Vándory mindezt tevé, zsidó volt, s
                  mi több, olyan, ki, amint látszott, a keresztény lelkész oktatásai által magát
                  meggyőzetni nem engedé, s megtéréséhez kevés hajlamot mutatott; de eretnek létére
                  Vándorynak úgy látszott, hogy a szamaritánusról írt evangélium által a felebaráti
                  szeretetnek parancsa nemcsak vallástársainkra terjesztetik ki, s hogy a szent
                  könyvben, melyhez életét irányozá, nekünk embereknek csak szeretet tétetik
                  kötelességül, s ő ehhez tartá magát.</p>
				<p>Ha a zsidó zavart álmaiból pillanatokra feleszmélt, sokszor Vándory szelíd
                  vonásait látá maga mellett. Ha néha éjjel felébredett, s egy kis vízért
                  fohászkodott, mellyel égő szomját enyhítse, ott volt ápolója, s csendesen ágyához
                  lépve teljesíté kívánságát, s ha a beteg kérdezé: ki küldte őt hozzá? - ismét
                  Vándory nevét hallá. Mint egy fensőbb gondviselés, mely szükségeit előre látja,
                  mint egy őrző angyal, kit isten szenvedései között vigasztalásul hozzá küldött:
                  így tűnt fel a váratlan jóltevő e boldogtalannak képzetében, s a vad álmok között,
                  melyekkel a láz agyát felzavará, mintha segítségül híná, néha Vándorynak neve
                  hangzott, s az öregasszony, ki nála volt, azt állítá, hogy valahányszor e nevet
                  kimondá, mindig nyugodtabbnak látszott.</p>
				<p>Majdnem három hét múlt anélkül, hogy a beteg állapotjában változás történnék,
                  végre a láz elmaradt, s a rab magához tért. Felgyógyulásához nem vala remény most
                  sem. Teste nem bírt elég erővel, hogy a szükséges krízisen átmehessen, s csak
                  eszmélete tért vissza rövid időre, mint az e betegség végső szakaiban néha
                  történik. Kínos állapot, hol a halál egypár óráig pihenni hagyja martalékját, csak
                  hogy, miután e földön még egyszer körültekintett, mindent, mit veszt, még egyszer
                  maga előtt látva, új erővel ragaszkodjék létéhez.</p>
				<p>A zsidó tisztán átlátá helyzetét, s úgy látszott, megnyugodott benne. Csak egy
                  kívánata vala, az: hogy Vándoryt, mielőtt lázába visszaesik, még egyszer láthassa.
                  Ápolójától, kit magához térve kérdezett, megtudta, hogy nem álmodott, midőn a
                  lelkészt többször ágyánál gondolá, s hogy mindazon jótéteményt, melyet betegsége
                  alatt tapasztalt, csakugyan neki köszönheti. Vándory aznap nem vala Porváron, s a
                  beteg óráról órára nyugtalanabb lett, midőn látá, hogy jóltevője, ki, amint
                  mondatott, délre váratik, még mindig nem jő.</p>
				<p>- Nem halhatok meg nyugodtan - mondá többször az öregasszonyhoz, ki ágya mellett
                  ült -, ha a tiszteletes úrral nem szóltam. Köszönnöm kell mindazon jóért, mit
                  velem tett, s azután - tevé hozzá halkabban - lelkemet egy titok terheli, oly
                  dolog, melynek tudása Vándory úrnak szívén fekszik, tudja-e, jó asszonyom, s
                  melyet csak neki mondhatok meg. Menjen, kérem, s kérdezze, nem jött-e még meg?</p>
				<p>Az asszony ismét fölment Tengelyihez, hová a lelkész, ha a városba jött,
                  közönségesen mindenekelőtt menni szokott, s ha azon hírrel tért vissza, hogy
                  Vándory mégsem jött, a beteg majdnem kétségbeesve veté magát vissza vánkosára.
                  Végre késő délután a kamara ajtaja megnyílt, s a lelkész ott állt a beteg ágya
                  mellett, ki ápolóját ismét Tengelyihez küldve, már szinte lemondott reményéről.
                  Nem fogom leírni az érzelmeket, melyek a zsidó szívét e pillanatban tölték. Csak
                  gúnyt s megvetést találva egész életén át, félve, gyűlölve az embereket, kikben
                  eddig csak üldözőit látta, nem bízva senkiben, mert soha részvétet nem tapasztalt;
                  nem remélve jót még istenétől sem, ki őt, úgy látszott, csak hogy szenvedjen,
                  állítá e földre; nem szeretve senkit, mint ki szülőit nem ismeré, s kihez soha
                  senki szeretve nem közelített; lelkének minden jobb érzelmei most életében először
                  egyszerre szólaltak fel. Vándory vala az első ember, ki hozzá nyájasan közelített,
                  s a szív, melyet az élet csak gyűlölni taníta, megnyílt e szelíd érintés alatt.
                  Mindazon háládatosság, melyet másképp jóltevői iránt egész életén át érezhetett
                  volna, mindazon bizalom, melynek szükségét ő is magában hordá, de melyet senkinek
                  nem adhatott, mindazon szeretet, melyre lelke képes vala, egy pillanatban tölté
                  keblét, s a szerencsétlen mindezek érzelmek kifejezésére csak könnyeket
                  talált.</p>
				<p>- Nyugtasd meg magadat, barátom - mondá Vándory mélyen meghatva e jelenet által -,
                  véghetlenül irgalmas az isten, s még könyörülni fog rajtad is.</p>
				<p>A rab görcsösen szorítá kezét, s könnyei egyre folytak, de nem felelt.</p>
				<p>- Lám, jobban érzed magadat - szólt ágyához ülve nyájasan a lelkész -, ki fogsz
                  gyógyulni, élhetsz, s még a társaság hasznos tagja válhatik belőled.</p>
				<p>- Oh, édes tiszteletes uram - mondá a zsidó gyenge hangon, melyet néha könnyek
                  elfojtának -, végem van, én érzem, hogy meg kell halnom, nem is azért sírok. Nekem
                  nem sok örömem volt a világon; még szülőimet sem ismertem, s ily szegény zsidó,
                  mint én, nem sokat veszt életével; ha a föld alatt leszek, ott talán békével
                  hagynak. De ha mindazon jóra gondolok, mit a tiszteletes úr rajtam tett, rajtam,
                  kivel mindenki eddig mint a kutyával bánt, ha arra gondolok, hogy mindezt
                  keresztény tette velem, s éppen Vándory úr, kinek én - itt a rabnak szavát ismét
                  elfojták könnyei, kezével eltakarta arcát, s zokogott.</p>
				<p>Vándory, ki vallásáról sokkal inkább meg vala győződve, semhogy annak terjesztése
                  iránt közönyös lehetne - a proselitismus nem kinövése, hanem szükséges következése
                  minden erős hitnek -, azt gondolá, hogy a pillanat eljött, melyben e
                  szerencsétlent megtérítheti, s isten véghetlen kegyelméről kezde szólni, ki a
                  sokáig tévedőt, habár utolsó pillanatban térne meg, el nem taszítja magától.</p>
				<p>A zsidó felfogta e szavak értelmét, s letörülve könnyeit, szomorúan rázta fejét. -
                  Tiszteletes uram - mondá sóhajtva -, ne kívánja tőlem ezt. Apáim vallását nem
                  hagyhatom el. Mily alávalónak kellene lennem, ha, miután életemben alig tettem más
                  jót, mint hogy magamat vallásomtól elcsábíttatni nem engedém, most megrontom még
                  ezt is, s hitemtől elpártolok. Nincs semmi, mit a tiszteletes úrért nem tennék,
                  csak ez egyet ne kívánja tőlem.</p>
				<p>- Ne gondold - mondá a lelkész megindulva -, hogy megtérésedet magamért kívánom;
                  vétkeznél, ha életednek e legfontosabb lépésére nézve mást, mint saját
                  meggyőződésedet követnéd. Magadért, lelked üdvösségeért szólok, a keresztény
                  vallás, a szeretet vallása...</p>
				<p>- A szeretet vallása?! - szólt a beteg, kinek arcaira egy pillanatra közönségesen
                  keserű kifejezése visszatért - kérdezzen minket, zsidókat, mit tapasztaltunk? Ha
                  több ily keresztényeket ismertem volna, mint a tiszteletes úr - tevé hozzá, midőn
                  a hatást, melyet szavai Vándoryra tevének, észrevevé, nyugodtabban -, ki tudja,
                  talán elhagytam volna vallásomat. Én részemről a zsidók között is kevés jó embert
                  találtam. De - folytatá egy kis szünet után, mely alatt, mintha magát arról akarná
                  meggyőzni, hogy a lelkészen kívül senki jelen nincs, a szobában körültekintett -
                  lelkemet titok terheli, melyet, mielőtt meghalok, a tiszteletes úrral közölnöm
                  kell... s fogyni érezem erőmet.</p>
				<p>Vándory a beteg ágyához közelebb tolta székét, s a zsidó, gyengesége által
                  többször félbeszakasztva, elmondá azt, mit olvasóim Tengelyi s Vándory
                  irományainak elrablásáról tudnak, s miáltal Macskaházy- s az alispánnénak
                  részvéte, melyet már Viola vallomása után sokan hittek, minden kétségen kívül
                  állíttatott.</p>
				<p>- De ki ölte meg Macskaházyt? - kérdé Vándory, ki a rabnak minden szavát a
                  legnagyobb figyelemmel követé - a helyről, melyen találtattál, hallanod kelle
                  mindent, mi a szobában történt.</p>
				<p>- És én hallottam is mindent - válaszolt a zsidó. - A gyilkosság Viola által
                  követtetett el, meg merek esküdni reá. Talán egy fertályig beszélt Macskaházyval,
                  s én mindjárt megismertem szavát.</p>
				<p>- És miért nem mondtad ezt vallomásaidban, szerencsétlen?! - sóhajtott Vándory. -
                  Nem tudtad-e, hogy egy más ártatlan vádoltatik e gonosztettel, s hogy igaz
                  vallomásod becsületét, talán életét mentheti meg?</p>
				<p>- Miért nem mondtam? - szólt a zsidó szemeit Vándoryra függesztve -, mert a
                  nagyságos asszony azzal fenyegetett, hogy ha Tengelyi igazolására csak egy szót
                  szólok, az egész gyanú egyedül rajtam marad.</p>
				<p>- De mit kerestél az éjjel, mikor a szerencsétlen ügyvéd meggyilkoltatott, a
                  kastélyban? - kérdé ismét Vándory.</p>
				<p>A zsidó rövid ideig hallgatott. - Miért ne mondjam - szólt végre -, megígértem,
                  hogy hallgatni fogok, de ez asszony elhagyott nyomorúságomban, minek kíméljem őt?
                  Egy nappal, mielőtt Macskaházy meggyilkoltatott, Rétyné s az ügyvéd összevesztek.
                  Nem akarta kiadni az írásokat, melyeket Violánál talált; akkor az alispánné
                  magához hívatott, s kétezer forintot ígért, ha...</p>
				<p>Vándory elborzadva összecsapta kezét.</p>
				<p>- Megelőztettem - folytatá a zsidó halkan - másképp Macskaházy kezeim által halt
                  volna meg.</p>
				<p>A zsidó visszaveté magát vánkosára. Vándory mély gondolatokba merülve ült ágya
                  mellett. Amit hallott, borzadással tölté el lelkét; s egyszersmind reménnyel, mert
                  átlátá, hogy amit hallott, Tengelyi igazolására a legnagyobb fontossággal bír.
                  Rövid gondolkozás után Vándory azonban meggyőződött, hogy ez egész vallomás
                  Tengelyinek nem használhat, ha az, mielőtt a zsidó ismét előbbi eszméletlenségébe
                  visszaesik, nem ismételtetik legalább még egy teljes hitelességű tanú előtt,
                  miután a bírák neki magának, mint Tengelyi legjobb barátjának, teljes hitelt adni
                  nem fognának.</p>
				<p>- Barátom - szólt a lelkész fölkelve -, áldjad istenedet, ki neked időt s erőt
                  adott, hogy vétkeidet megbánhasd, s azokat legalább némi részben jóvátehesd. Azok,
                  miket nekem mondál, mennyire én látom, elégségesek, hogy Tengelyit a gyanútól,
                  melynek súlya alatt szenved, megtisztítsák; de hogy őszinte vallomásod
                  hitelességgel bírjon, szükség, hogy legalább két tanú előtt, kiket magammal fogok
                  hozni, ismételtessék.</p>
				<p>- Még egyszer mondjam el, miknek emlékénél borzadok? - mondá szomorúan a
                  zsidó.</p>
				<p>- Emberi kötelességed, lelkednek üdvössége kívánja tőled ezt - szólt ünnepélyesen
                  Vándory -, miként remélheted, hogy isten irgalmas lesz irántad, ha te e földön az
                  elnyomott igazságnak segédkezet nyújtani nem akartál?</p>
				<p>A zsidó egy ideig hallgatott.</p>
				<p>- Tengelyi a tiszteletes úrnak barátja - szólt végre szemeit Vándoryra függesztve
                  -, hogy háláljam meg jótéteményeit, ha nem így?</p>
				<p>- Ha gyengének érzed magadat - mondá Vándory meghatva e szavak s főképp a mód
                  által, melyen azok mondattak -, pihenj ki, s pár óra múlva jövünk.</p>
				<p>- Nem, nem - válaszolt amaz -, most mindjárt, vagy soha. Érzem, az idő, mely alatt
                  még szólhatok, rövid lesz. Jöjjön vissza a tiszteletes úr mindjárt, s hozzon
                  magával akárkit, én el fogok mondani mindent, s legyen következése akármi, én az
                  alispánné s minden emberek bosszúján túl vagyok.</p>
				<p>- Nem szükség, hogy vallomásodban akármi olyat mondj, mi által magadat az
                  alispánné bosszújának kitehetnéd - mondá Vándory, ki ha barátját másképp is
                  megmentheté, senkit bűntettekkel vádolni nem akart. - Te, mint mondád, az
                  irományok elrablására nézve csak Macskaházyval szerződtél, most sem szükséges,
                  hogy ennél többet mondjál. Ha kiviláglik, hogy a szerencsétlen ügyvéd Viola által
                  gyilkoltatott meg, az, hogy te is hasonló szándékkal jöttél-e a házhoz, s ki által
                  buzdíttattál e tettre - Tengelyinek helyzetére befolyással nem lehet.</p>
				<p>- De én nem akarok elhallgatni semmit - mondá a zsidó, s vonásai ismét vad
                  kifejezésöket vevék fel. - Hadd álljak bosszút az alávaló asszonyon, ki engem
                  minden rosszra reávett, s mikor miatta szenvedek, elhagyott nyomorúságomban.</p>
				<p>- S van-e időd bosszúról gondolkozni? - mondá Vándory komolyan.</p>
				<p>A zsidó egy ideig hallgatott. - Legyen, mint a tiszteletes úr akarja - szólt végre
                  szemeit a lelkészre függesztve -, én mindenre kész vagyok. A tiszteletes úr jót
                  tett velem; bár többet tehetnék háládatosságom bebizonyítására. De - tevé hozzá,
                  könnyeit, melyek e szavaknál ismét szemébe léptek, letörölve - menjen mindjárt,
                  siessen, ki tudja, fogom-e teljesíthetni csak egy óra múlva ígéretemet?</p>
				<p>Vándory behívá a beteg ápolóját, ki azalatt a kamara előtt állt, s maga sietve
                  elment. A zsidó a falnak fordult, s fáradtan a beszélgetéstől, rövid időre
                  elszunnyadott.</p>
			</div>
			<div type="chapter">
				<head>37</head>
				<p>Vándorynak első gondja, midőn betegét elhagyá, természetesen az volt, hogy teljes
                  hitelességű tanúkat találjon, kik a zsidónak jelenlétökben ismételendő
                  vallomásairól bizonyságot tegyenek. A megyeházánál volt; éppen a tavaszi
                  közgyűlések tartattak, s így bizonyosan tudhatá, miként ha csak a nagy lépcsőn
                  felmegy, a kisebb vagy nagy teremben mindenesetre ülésre fog akadni, honnan egypár
                  tagot magával vihet. Ide sietett.</p>
				<p>Találunk minden országban valamit, mi, mihelyt határain átléptünk, figyelmünket
                  magára vonja, s az egész nép életének különös jellemet ad. Angliának
                  világkereskedése van; Franciaországban az egész népet a hadi dicsvágy lelkesíti;
                  Hollandiában ott vannak a csatornák eredményei s egyszersmind képe azon csendes
                  munkásságnak, mellyel e nép hazáját a tengertől előbb kiküzdé, később megőrizte s
                  kertté varázsolá; Németországot megáldotta isten filozófjaival, kik azon határok
                  között, hová az emberi ész nem hathat, országokat találtak magok s bámuló
                  hallgatóik számára. Hazánkban minden idegennek, kétségen kívül, azonnal -
                  üléseink számtalansága tűnik szemébe. Kereskedés s ipar,
                  tudományok s művészet, dicsőség, sőt még a szorgalom is oly dolgok, melyekben az
                  elsőséget másoknak kell engednünk; egy van, miben a magyar népet - e szót
                  természetesen csak alkotmányos értelemben, azaz Werbőczi szerint a kiváltságosokra
                  értve - senki felül nem múlja: üléseink. Nincs nép e
                  földkerekségen, mely annyi üléseket tartana, mint mi.</p>
				<p>Vannak, kik azt hirdetik, hogy nyolcszázados alkotmányunk még most is egész
                  erejében fennáll. Ez nézetem szerint óriási csalódás. A magyar nemességnek
                  fölkelési joga, melyet az aranybulla adott - a leülés s gyűlések tarthatása jogává
                  változtatott át, s csaknem kivétel nélkül elmondhatjuk, hogy minden, mi e hazában
                  egykor állt, az most leülepedett. E hon - hogy egészen új hasonlattal éljek - egy
                  óriási karszékké változott, melyben a táblabírák ezrei ülnek; ki vonhatja
                  kétségbe, hogy azon módon, melyen annyi egyes aranyeret szerez, végre e hon
                  rejtett kincsei is napvilágra fognak jőni? Nálunk, úgy látszik, mindenki ezt
                  várja, legalább nem tapasztaljuk, hogy a közjó előmozdítására üléseken kívül más
                  eszközök használtatnának.</p>
				<p>Külföldiek hazafiságunk ezen nemét hihetőképp nem méltányolják eléggé. Ők nem
                  tudják, mi az: angaricalis gyűlésén részt venni s ülni reggel a közgyűlésben -
                  mert szükséges, délután egyletek választmányainál - mert hasznos, este
                  játszóasztal mellett - mert gyönyörűséges. Ha ezt életökben csak egyszer
                  megpróbálták volna, fogadom, azt bámulnák inkább: miként találkozik e hazában
                  annyi ember, ki ezt kitartja? minek magyarázatára nem tudok más okot mondani, mint
                  hogy azok, kik legbuzgóbban járnak üléseinkbe, egyszersmind szólás végett
                  legtöbbször kelnek fel, s így legalább terhes ülési foglalatosságukból néha
                  kipihennek. Igen, nem fogja tagadni senki, az ülések száma, ahelyett, hogy
                  kevesednék, naponta szaporodik; s valóban nem foghatom meg: a magyar orvosok
                  egyesülete miért nem tűzte még ki jutalomkérdésül azon okoknak
                     megfejtését, melyek krónikus ülési betegségünket előidézték s fenntartják?
                  Hogy e kérdés az ő körükhöz tartozik, világos azon számos betegségi szimptómákból,
                  melyeket, ki csak ülést látott, észrevehetett, s melyek annyira különbözőbb
                  alakban mutatkoznak. Nehányan légvonalt éreznek s megfázástól félnek; egyik izzad,
                  a másik szomjúhozik, míg a harmadik tyúkszemeit érzi; sokan ásítanak - mi, mint
                  tudva van, a romlott gyomornak legbiztosabb jele; s egy rész - mintegy lázban -
                  félrebeszél. Mennyit nem vehetne ügyes orvos észre e betegségnél! mily szép
                  könyveket írhatna az ülési nyavalya okairól!</p>
				<p>De hol vagyok? Vándoryt a megyeház teremébe akartam kísérni, hol a megye színe
                  ismét ülést tart, s üléseink nagy számáról s ennek okairól szólok. E tévelygések,
                  melyek elbeszélésem fonalát minden pillanatban félbeszakasztják, mint olvasóim
                  láthatják, csak szerfölötti lelkiismeretességemnek tulajdoníthatók, mellyel
                  minden egyes tényt motiválok. Annak, hogy Taksony rendeit, kik az egész reggelt
                  gyűlésben tölték, délután ismét ülésnél találjuk, miként adjam okát, ha azon
                  általános ülési szenvedélyre nem emlékeztetem olvasóimat, mely hazánkban létezik?
                  Más embernek könnyű dolga. Az egyik híres tudós, a másik dicső hazafi, vagy nagy
                  ember, vagy talán nagy úr; ha kérdezed: miként lettek azzá, s miben fekszik
                  érdemök? senki nem tartozik felelni; a dolog úgy van - miért? ahhoz nincs közöd;
                  csak mi szegény regényírók vagyunk a szomorú kénytelenségben, személyeink minden
                  egyes cselekvésére elégséges okokat adni elő. Mintha az életnek való képét
                  festvén, nem lenne igen természetes, hogy személyeinknek legalább fele soha nem
                  tudja, tulajdonképpen miért tesz egy vagy mást.</p>
				<p>Bántornyi James úrról azonban, kit a terembe lépve az elnöki székben találunk,
                  ezt, főképp e pillanatban nem mondhatta senki. Az állatkínzás
                     elleni, általa alapított egyesület alakításának ki nem látja elégséges
                  okát abban, hogy ilyetén egyesület Angliában is létezik? s ily egyesület elnöki
                  hivatalára hol lehetne hazánkban alkalmasabb egyedet találni James úrnál, ki
                  lóversenynél s rókavadászatokban mindig élénk részt vesz, s így az állatok iránti
                  hajlandóságát már tettlegesen bebizonyítá? Mindjárt, miután Angliából visszatért,
                  Bántornyi egészen más gondolatokkal foglalatoskodott. Tudjuk, Wilberforce és mások
                  mily dicsőséget szereztek magoknak a fekete rabszolgák felszabadítása által,
                  melyet fáradságos küzdelmek után a brit birodalomban keresztülvittek. James
                  hasonló dicsőség után vágyódott. Való, hogy tökéletesen fekete embereket - mi
                  kétségen kívül sokkal szebb volna - nálunk találni nem lehet; azonban számos
                  cigányaink legalább barnák, s anyagi tekintetben nem is sokkal kedvezőbb
                  helyzetben vannak, mint az angol gyarmatok rabszolgái valaha voltak; s Bántornyi
                  indítványozott társasága, melyet: e haza színes népessége javát
                     előmozdító társaságnak nevezett, legalább oly címmel bírt, mely angolra
                  fordítva is igen szépen hangzanék. A részvét sem hiányzott volna. Mióta Bántornyi
                  az angol rabszolgaemancipációnak rendszerét a megyében megmagyarázta, a
                  táblabírák, kik arról eddig csak rövid újságcikkek szerint ítéltek, miután
                  megtudák, miként a fokonkénti emancipáció azzal kezdődik, hogy a szolga tíz
                  esztendeig mint úgynevezett tanítvány hetenként legalább négy napig dolgozni
                  tartozik, a filantrópiának ezen neme iránt különös részvéttel viseltettek, s azt
                  úrbérünknél, hol a házatlan zsellérek oktatásáról ennyire gondoskodva nincs,
                  sokkal jobbnak tarták. Azonban, ki hinné, a cigányok magok éppen nem mutatkoztak
                  hajlandóknak sorsuk ilyetén javítására, s miután e nevelési rendszer a megye
                  nehány emberbarátai által több cigányon megkísértetett, s ezek a hetenkénti
                  négynapos munka elől megszöktek, Bántornyi átlátá, hogy hazánk ily társaságnak
                  működésére még meg nem érett, s hogy más térre kell fordítania munkásságát.</p>
				<p>Az állatkínzásnak megszüntetése volt a tárgy, melyet magának választott, s első
                  tekintetre úgy látszott, nem választhatott volna jobban. Mindenekelőtt nem
                  tagadhatja senki, hogy ebbeli törekvése tisztán angol volt. Azután valószínű, hogy
                  ez esetben azok, kiknek javítása céloztatik, nem fognak ellentmondani. A
                  természetes rend is úgy látszik ezt követeli, miután tudva van, hogy isten az
                  állatokat az embereknél egy nappal előbb teremté, s ha e sorozatot felzavarni nem
                  akarjuk, elébb kell gondoskodnunk az állatok, mint az emberek biztosításáról.
                  Azonban nem hiszi senki, James úrnak itt is mennyi nehézségekkel kelle küzdenie.
                  Voltak először részvétlenek, olyanok, kik az első pillanattól részvétlenek
                  valának, s még számosabbak, kik csak később, miután megtudták, hogy az egyesületi
                  pénztárba évenként egy forint pengőt kell fizetniök, váltak azokká. Maga Vándory,
                  kinek részvétéről ismert filantrópiájánál fogva James legkevesebbé kétkedett,
                  rendkívül hidegnek mutatkozott, s mihelyt az állatkínzás szóba jött, kórházakról,
                  kisdedóvó intézetekről s más hasonló tárgyakról kezdett beszélni, melyek az
                  állatkínzással semmi összeköttetésben nincsenek. Mintha bizony nem volna meg
                  mindennek a maga ideje, s mintha az iskolákról, a halálos büntetés eltörléséről s
                  a botozás megszüntetéséről nem lehetne szólni később, mint azt Anglia példája
                  legszebben mutatja, hol az állatkínzás ellen működő egyletek, mint tudjuk, a
                  hétfarkú macskával igen jól összeférnek. A részvétleneken kívül fölléptek az
                  egyesület ellen azok, kik Cassandraként mindent mélyebben látva, valamint az első
                  kaszinónál, a jakobinus klubot már alakultnak hivék, úgy most az állatkínzás
                  megszüntetésének veszélyeire figyelmezteték polgártársaikat, világos levén, hogy
                  azok, kik most csak állatokról szólnak, könnyen oly tárgyakra terjeszkedhetnek,
                  melyek alkotmányunkat veszélyeztethetik. Mások ismét az első rész kilencedik címét
                  láták megsértve, ha a magyar földesúr, a Szent Koronának valóságos tagja, oly
                  szolgaságra jut, hogy tulajdon igáslovát kedve szerint nem is verheti meg; s mikor
                  James úr, azon megyének példájára, mely kölcsönös tűzkármentesítést hozott be, de
                  úgy, hogy a nemesek magokat ezen szabálynak alávetni ne kényteleníttessenek,
                  alapszabályai közé azt vevé fel, hogy az, egyesület az állatkínzást csak a megye
                  nem nemes lakosai között fogja megakadályoztatni, új nehézségek támadtak azon
                  kérdésnél: mennyiben nevezhető kínzásnak az, ha valamely jobbágy előfogatra
                  hajtatva, az utak rosszasága végett lovait megverni kényteleníttetik? s csak James
                  úr rendkívüli tapintatának köszönhetni, hogy a társaság e csiklandós kérdésnél föl
                  nem bomlott. Miután ti. a szabályokban kimondatott: miként állatkínzásnak nem
                  neveztethetik azon verés, mely vonó- vagy más marhán nemesember vagy annak
                  parancsolatára követtetik el, úgy szinte azon verés sem, melyet a jobbágy úri
                  munka vagy előfogat alkalmával lovain véghezvisz, vagy mely szeptember hó végétől
                  ápril kezdetéig a megye főútvonalain történik, hol ostor nélkül ezen hónapokban
                  haladni lehetlen, a társaság legnagyobb ellenei elhallgattak.</p>
				<p>James úr sokat fáradott; gyönyörű négy pej lovából kettő döglött meg: annyit járt
                  körül a megyében, míg az egész előkelőbb nemességet részvétre bírhatá; de végre a
                  társaság fennállt, s első elnökéül egyhangúlag alapítója választatott. Voltak az
                  egyesületnek ellenségei most is. Vándory például - ki máskor, ha szenvedések
                  enyhítéséről vala szó, annyira lelkesedett, s kinek az állatkínzás megszüntetése
                  kedvenc eszméi közé tartozott - nem foghatá meg, hogy míg lenn e megye tömlöcében
                  a rossz tartás miatt a rabok halnak, fenn a megye teremében arról folynak a
                  tanácskozások: miként lehetne a lovak- s szarvasmarháknak szenvedésein könnyíteni;
                  és azok, kik forintjokat, mellyel, mint a társaság tagjai, évenként tartoztak, már
                  lefizették - szerencsére nem voltak sokan, mert a porvári társaságok tagjai is a
                  hazaszeretettel járó dicsőséget szívesebben vették árjegyzékre, mint készpénzen -,
                  de ezek, mondom, nem foghaták meg, hogy azon pénzből, melyet a marhák javára
                  összeadtak, még eddig a társaság titoknokán kívül senki mit sem kapott; de minden
                  ellenségeskedés s gyanúsítások mellett a társaság fennállt, s ez kétségen kívül a
                  fődolog.</p>
				<p>“Élni, ez főcélja életünknek”: így szólt, hamarjába nem
                  mondhatom meg, melyik híres író, az sem jut eszembe, melyik híres munkájában. Ha
                  olvasóim nem hiszik, hogy e szavakat német mondta: fogják rám - ez eszme nem a
                  legrosszabb indigena lesz azok között, kiket már fölvettünk, s kiknek francia,
                  angol vagy német természetöket egy kis bajsz által, melyet rájok pedertünk,
                  szerencsésen megmagyarosítánk. Mi itt az emberi életről mondatik, áll igen sok
                  dologra nézve a világon. Fennállnak, hogy fennálljanak, ez legfőbb céljok; a
                  gyermeknek játék, a férfinak valami foglalatosság kell, hogy el ne unja magát, s
                  azon dolgok nagy részének, melyeket a legkomolyabb képekkel s néha homlokunk
                  izzadságában teljesítünk, alig van más hasznuk: kiveszek természetesen minden
                  hivatalos foglalatosságot, mely fizetéssel jár, miután itt a haszon magában a
                  fizetésben fekszik. - A porvári állatkínzás elleni társaság gyűléseket tartott,
                  elnökkel s választmányi tagokkal bírt, sőt titoknokát s pénztárnokát fizeté; mi
                  kell több? Ily viszonyok között Jamesnek nem volt szüksége túlzott optimizmusra,
                  hogy az általa alapított egyesület fennállását, sőt kiterjedését remélhesse. A
                  magyar különös utánzási hajlammal bír: mit a külföldön lát, főképp mit az idegen
                  szokások között feltűnőnek tart, azonnal megkísérti hazánkban is. Leghíresebb
                  tudósunk talán azért látott széles e világ minden népeiben magyarokat, mert alig
                  találhatunk a föld kerekségén oly valamit, mit némelyek nálunk meghonosítani nem
                  akarnának. Ha a lófuttatás s rókavadászat Angliából áthozatott, miért nem az
                  állatkínzás elleni egyesületek is? Én James úr ezen okoskodása ellen legfölebb azt
                  mondhatnám: hogy a logikus egymásutánban hibázott, mely most, amennyire felfogom,
                  a kakasviadalok meghonosítását igénylé - ez azonban csak egyedi nézetem, s James
                  úr, látva első egyletének sebes terjedését, talán pótolni fogja e hiányt, mely
                  miatt Anglia virágzó állapotához eddig nem vergődhettünk fel. Hogy az állatkínzási
                  egylet virágzó állapotban volt, s már eddig is nagy eredményekhez vezetett, azt a
                  társasági jegyzőkönyv bizonyítá. A jelen ülésnek titoknoki előadásában igen sok
                  eset adatott elő, melyből minden elfogulatlan meggyőződhetett, mennyire terjed a
                  társaságnak szelleme Taksony megyében. Csak néhányakat legyen szabad
                  felhoznom.</p>
				<p>Nem egészen két hónapja múlt, hogy a porvári nagy utcán a főügyész úr kocsisa egy
                  fuvarossal találkozván, észrevevé, hogy ezen ember, midőn kitér, lovait igen veri.
                  A kocsis megszólítja embertelen társát, de a sár nagy vala, s a másik, ahelyett,
                  hogy e baráti intésnek engedne, még inkább ostorozza szegény páráit. A kocsis
                  hangosabban kezdi dorgálni a megrögzött állatkínzót, de ez felelet helyett csak
                  káromkodik, s a lovakat annál erősebben üti. Erre a főügyész úrnak ember szerető
                  kocsisa leugrik bakjáról, s szép szavak nem használván, a fuvaroshoz visszafut,
                  eléri - ami annyival könnyebb volt, mert szekere éppen akkor akadt fel -, lábánál
                  fogva lerántja üléséről, s úgy megdöngeti, hogy alig ülhetett fel ismét.</p>
				<p>Határozat. A társaság a kocsisnak ebbeli emberszerető
                  tettét, melyből örömmel tapasztalja, miként az állatkínzásra nézve már a nép alsó
                  osztályai között is felvilágosodottabb nézetek kezdenek terjedni, különös
                  méltánylásra tartja érdemesnek, s a kocsisnak nevét, mely Katona
                     Péter, dicsérettel fogja említeni jegyzőkönyvében.</p>
				<p>N. N. a megyének egyik táblabírája, utolsó februáriusban
                  falujáról Porvárra utazva, út közepén észreveszi, hogy lovai a mély sárban
                  eltikkadtak. Az említett úr, nehogy a szegény állatokon baj történjék, azonnal
                  kifogatja lovait, s kocsisa által a szomszéd faluból nyolc előfogati parasztlovat
                  hozat magának, mellyel útját tovább folytatja.</p>
				<p>Határoztatott: N. N. új bizonyítványát adá ezáltal is azon
                  mívelt érzelmeknek, melyeket a társaság rajta mindig ismert, s ezen érdeménél
                  fogva az egylet tiszteletbeli tagjának választatik, miről szóló oklevél az elnök
                  által kiadni rendeltetik.</p>
				<p>Nem fogom olvasóimat több jegyzőkönyvi idézetekkel fárasztani; legyen elég
                  mondanom: hogy a közszellem, mely mint nehány megyében, úgy Taksonyban is
                  két-három ember által képeztetik - már egészen az egyesület mellett nyilatkozott,
                  s bármit mondjanak nehányan a közszellem ellen, melyet haszontalan szélnek
                  neveznek, tudjuk, hogy az emberek többsége mégis e szerint fordítja köpönyegét, s
                  sokszor kezébe veszi előtte kalapját, csakhogy valahogy le ne fújja fejéről.</p>
				<p>Midőn Vándory a terembe lépett - mert egyenesen ide vevé útját, hol tanúkra
                  alkalmas egyéneket legkönnyebben találhatott -, éppen igen érdekes vitatkozások
                  folytak egy szamár fölött, ki tulajdonosa által megveretett. Az egyesület mindjárt
                  keletkezése óta három nagy pártra vala osztva. Az egyik, a túlsó baloldal,
                  jótéteményeit minden létező állatra ki akará terjeszteni; a másik, mely e társaság
                  megrögzött konzervatívjeiből állt, az egylet működését csak a lovakra kívánta
                  szorítani, míg a harmadik, mely mint Ancillon, e túlzó ellentétek közvetítésén
                  fáradott, az egyesület fontolva haladó pártja, a szamarakat vevé pártfogása alá,
                  kiket a lovak kiváltságos állásában részesíteni kívánt. Ez utolsó párt a
                  legközelebbi gyűlésben már nagy győzelmet vívott ki, miután keresztülvivé, hogy az
                  öszvérek fájdalom - hogy Taksony megyében ily állat nem létezett - ezentúl
                  lovaknak tekintessenek; innen a szamarak emancipációjához csak még egy lépés vala,
                  s olvasóim gondolhatják a lelkesedést, mellyel ezen párt a jelen, őt oly közelről
                  érdeklő esetben küzdött.</p>
				<p>Bármi szépek voltak azonban az ezen alkalommal tartott beszédek, valódi mintái a
                  magyar szónoklatnak, melynek szabályai szerint a legszárazabb politikai tárgynál
                  majdnem épp annyi költői szótag kívántatik, mint szerelmes jelenetekben édes
                  nagysám s kedves teins uram címzések - bármennyi virággal fonták körül az általok
                  pártolt szamarak füleit egyes szónokok, míg elleneik a lovak által régi időben e
                  haza iránt tett rendkívüli érdemeket emelék ki, különösen azon igazságtalanságra
                  emlékeztetve, mely elkövettetnék, ha azon állatok nem részesíttetnének különös
                  kiváltságokban, melyeken apáink Hunnia földjére jöttek, s minden csatáikban
                  győztek, úgy, hogy a régi dicsőségnek majdnem fele őket illeti, s alig mondhatjuk
                  meg, mi lett volna a magyar nemességből, ha valamit, mire felülhet, nem talál:
                  Vándory, úgy látszott, az egész vitatkozást nem méltatá figyelmére, s miután előbb
                  Völgyesyt, ki anélkül, hogy tanácskozásaiban részt vegyen az ülésnél, s azután
                  Bántornyi Lajost, kinek testvére kedveért az egyesületi ülésből elmaradni nem
                  lehetett, félrehívá, s ezzel is az ablakok egyikében suttogva beszélt, a három
                  férfi látszólag a legnagyobb sietséggel elhagyá a termet.</p>
				<p>De mennyivel több közönyösséget mutatott Vándory az egyesület tanácskozásai iránt,
                  annyival több érdeket gerjesztett jötte, s főképpen az, hogy sietve távozván,
                  Bántornyit s Völgyesyt magával vitte, kik azt, mi velök kétségkívül közöltetett,
                  hallva, annyira meglepve s érdekelve látszottak, hogy az első tulajdon testvérének
                  legszebb beszédét még végig sem hallgatta, a másik pedig kesztyűit is az asztalon
                  hagyá. Egy rész azon törte fejét: miért jött Vándory? a másik inkább azon: miért
                  ment el, főképp miért hítt még egypár embert magával? míg sokan
                  legmegfoghatatlanabbnak azt tarták, hogy éppen Völgyesyt s Bántornyit hítta
                  magával, hol kívülök még annyi mást találhatott volna.</p>
				<p>A hipotéziseknek egy egész serege támadt, melyek között majd az, hogy Völgyesy s
                  Bántornyi egy bizonyos, akkor igen beteg ügyészhez hívattak el, kit végakarata
                  elkészítésére mindeddig senki sem bírhatott, s kit Vándory talán reávett; majd az,
                  hogy tanúságuk valamely házasságnál kívántatik, látszott a valószínűbbnek. Az
                  érdek, mellyel az egyesület tanácskozásait eddig mindenki követte, e perctől
                  lankadott, s James úr, miután egy ideig mindent elkövetett, hogy a jelenlevőket
                  szórakozásukból a tárgyhoz visszavezesse, nem tűrhetve többé az ide s tova járást
                  s a suttogásokat, kénytelennek látá magát az ülést feloszlatni, miáltal a szamarak
                  igazságos igényeinek elismerése egy nappal későbbre halasztatott.</p>
				<p>Hogy James úr a dolgok ezen fordulatán bosszankodott, s Vándoryra, mert jött, s
                  Völgyesyre s tulajdon bátyjára, mert az ülést otthagyák, neheztelt, nem veheti
                  senki rossz néven. Keveset ismerek, ki a közfigyelmet másokkal szívesen
                  megosztaná, s ki, elnöki székről a legszebb beszédet mondva, hallgatóit suttogni s
                  ide s tova járni látja, mint James úr, annak ülés után egy kis rosszkedvet
                  mindenki megbocsáthat; volt azonban a megyeházban valaki, kire Vándory
                  magaviselete még sokkal kellemetlenebb benyomást tett - Rétyné.</p>
				<p>Az alispánné éppen hálószobájának az udvarra nyíló ablakánál ült s dolgozott,
                  midőn Vándoryt a zsidótól kijőni s sietve a megyeház lépcsői felé menni látta. A
                  dolog Rétynének feltűnt, de nem aggasztá őt. Mióta tudta, hogy a zsidó egészen
                  magánkívül van s felgyógyulásához semmi remény nincs, nem kérdezősködött többé
                  felőle, s oly nyugodtnak érzé magát, mintha már meghalt volna. Most, midőn
                  Vándoryt a zsidónak tömlöcéül használt kamarából kijönni látta, a szerencsétlen
                  ismét eszébe jutott. “Mit bánom, akár él, akár nem - így szólt magában -, a zsidó
                  magánkívül van; e hígvelejű pap bizonyosan ismét papolt neki valamit, miből amaz
                  egy szót sem értett, s most megelégedve, hogy mondókáját elmondhatta, fölmegy
                  Tengelyihez, hogy ugyane hangon tovább beszéljen.” S az alispánné folytatá
                  munkáját, mindazon megvetéssel gondolva a lelkész hasztalan fáradozásaira, melyet
                  úgynevezett praktikus emberek olyanok iránt éreznek, kik munkásságukkal forintok-
                  s garasokban felszámítható hasznot nem aratnak. - Miután azonban rövid idő múlva
                  az udvaron ismét lépéseket hallott, s lenézve Vándoryt látá, ki Völgyesy s
                  Bántornyi Lajos kíséretében a zsidó börtönébe visszament, s mindjárt azután a
                  beteghez rendelt ápolóné onnan kijött: az alispánné szívét nyugtalanság tölté
                  el.</p>
				<p>“Mi lehet ez? - gondolta magában. - A zsidó magánkívül volt; felgyógyulásához
                  semmi remény; mit kereshetnek ezek szobájában? Különös, igen különös. Völgyesy
                  Tengelyinek ügyvédje, s Vándory... hátha a zsidó mégis jobban érzené magát, és?...
                  Meg kell tudnom! - szólt magában tovább. - Az asszony, ki a zsidót betegsége alatt
                  ápolá, ott áll az ajtó előtt, neki mindent tudnia kell.”</p>
				<p>Az alispánné leküldé szobaleányát, s kevéssel azután nem kis bókkal az öregasszony
                  lépe be szobájába. A szegény egészen meg vala zavarodva, annyira bámulá, hogy a
                  nagyságos alispánnéhoz fölhívatott.</p>
				<p>Az alispánné, amennyire lehetett, titkolá fölgerjedését, s miután a még mindig
                  csudálkozó asszonynak elmondta, mennyi ideig ismeri e zsidót kit most is
                  ártatlannak gondol, s hogy éppen ezért nagy részt vesz sorsán, s miután őt eddig
                  szorgalmas ápolásaért megdicsérte, dobogó szívvel kérdé, miként érzi magát a beteg
                  most? s nem tudja-e, miért ment Vándory még két úrral éppen e pillanatban
                  tömlöcébe?</p>
				<p>Az asszonynak feleletei, bármi alázatos hangon mondattak el, nem valának olyanok,
                  hogy az alispánné magát általok megnyugtatva érezheté, sőt még nagyobb
                  aggodalommal tölték lelkét. A zsidó, kinek eszmélete tökéletesen visszatért, miért
                  vágyódott Vándory után annyira? mi lehet azon titok, melynek felfödözése előtt,
                  mint az ápoló asszony mondá, nem halhat meg nyugodtan, miért küldetett ki ez ma,
                  mikor a lelkész betegével egy óránál tovább szólt? s most Bántornyi Lajos s
                  Völgyesy miért hívattak a beteghez, ha nem azért, hogy tett vagy teendő
                  felfödözéséről tanúságot tegyenek?</p>
				<p>- Kend nem tudja - kérdé az alispánné remegő hangon, miután az asszony elég
                  hosszas előadását a legnagyobb figyelemmel végighallgatá -, a zsidó tiszteletes
                  Vándory úrral miről szólt?</p>
				<p>- A tiszteletes úr kiküldött - mondá a másik nyugodtan -, bizony pedig nem volt
                  semmi szükség reá, nem voltam bőbeszédű soha, s az én koromban, úgy hiszem, csak
                  rám is lehetne már bízni valamit. De a tiszteletes úr kiküldött, s így nem tudok
                  semmit, csak azt hiszem, hogy alkalmasint gonosztetteit vallotta meg.</p>
				<p>- Honnan gondolja azt kend? - kérdé ismét az alispánné, kinek szokatlan
                  fölgerjedése most az öregasszony figyelmét is magára voná.</p>
				<p>- Hát én bizony nem hallgatóztam - mondá amaz -, ha akartam is volna, füleim
                  gyengébbek, semhogy a zárt ajtón át valamit érthetnék, de csak úgy hiszem, hogy
                  arról szóltak. Soha a tiszteletes urat oly meglepett képpel nem láttam, mint mikor
                  a zsidótól kijött. Isten tudja, mi szörnyű dolgokat hallhatott tőle! A zsidó,
                  mikor én a szobába visszajöttem, egy percig nyugodtabbnak látszott, de alig ültem
                  ott s megint újra türelmetlenné lett. - Ha akarják, hogy valamit valljak - mondá
                  többször hozzám -, miért nem jőnek már? - Mondtam neki, hogy a tiszteletes úr csak
                  most ment el, s hogy maradjon nyugodtan. De ő mindig hánykolódott és sóhajtozott;
                  szörnyű volt látni, nagysás asszonyom, hogy bántotta lelkiismerete, s nem is volt
                  nyugta, míg a tiszteletes és az urak vissza nem jöttek. Akkor csak azt kérdezte:
                  ezen urak előtt mondhatja-e el vallomását? s mikor hallá, hogy igen, egészen
                  nyugodtnak látszott; engem pedig kiküldtek. De nagyságos asszonyom - tevé hozzá
                  bámulva, midőn a halványságot, mely arcait elborítá, észrevevé -, talán nagysád is
                  rosszul érzi magát?</p>
				<p>Rétyné összeszedé minden erejét. - Nem, jó asszony - mondá a lehetőségig nyugodtan
                  -, menjen le betegéhez, az urak hihetőképp mindjárt ki fognak jőni.</p>
				<p>- Igaz, nagyságos asszonyom - szólt amaz -, úgyis a nyomorult nem él holnap
                  reggelig, de ma éjjel még talán szüksége lesz reám. No, csakhogy az igazság süljön
                  ki végre. Ugye nagyságos asszonyom, az a fődolog?</p>
				<p>- Jól van, jól - mondá Rétyné elfojtott hangon -, majd ki fog sülni az igazság. -
                  S ezzel a vénasszony kezet csókolva visszavonult; míg Rétyné, nehogy jelen
                  fölgerjedett állapotában valaki által láttassék, az ajtót elzárva, pamlagára veté
                  magát, s egy ideig néma kétségbeesésbe merült.</p>
				<p>A zsidó mindent megvallott; Rétynének erről, azok után, miket az asszonytól
                  hallott, kétsége nem lehetett, s remélheti-e, hogy Tengelyinek leghívebb barátai
                  valamit, mi a jegyzőnek hasznára lehet, akármi áron elhallgatnának?</p>
				<p>- Mit tegyek? - szólt magában elborzadva a helyzet előtt, melyben magát látá -
                  nincs-e semmi mentség? - Rétyné felugrott pamlagáról, s mély gondolatokban sokáig
                  fel s alá járt szobájában. - “Nincs semmi! - mondá végre, megállva. Tengelyi esete
                  nagyobb lármát ütött, hogysem most ítélet nélkül elsimíttathatnék; s kire bízzam
                  magamat szörnyű helyzetemben? kitől kérjek tanácsot? kinek pártolására
                  számolhatok? Férjemre?! - arcain leírhatlan keserűség látszott - tőle kérjek
                  pártfogást? s minek? szeretett-e valaha? nem gyűlöl-e most, mennyire csak gyáva
                  lelke ily érzésre képes? nem lehetek-e bizonyos, hogy azon percben, melyben
                  veszélyben lát, elhágy, sőt nehogy az ellenem emelt vádak reá is
                  kiterjesztessenek, üldözőimhez áll?... Nem! inkább akármit, mint hogy magamat ez
                  ember előtt megalázzam! De mit tegyek?” - Az alispánné ismét fel s alá kezde járni
                  szobájában; nyugtalanságából, mellyel időről időre fejét rázá, látni lehetett,
                  hogy magát addig semmire nem határozhatá el. Végre, mintha agyán egyszerre egy
                  gondolat villanna át, megállt, s szemét a szoba egyik szegletében álló
                  írószekrényre függeszté. Nem - mondá elborzadva -, ez nem szükséges, ez nem lehet!
                  - S mintha futni akarna gondolatjai elöl, még sebesebben folytatá járását. A
                  szekrény varázserővel magához vonta tekintetét; úgy látszott, nem szabadulhata
                  iszonyú gondolatától, s bármerre ment, szemei akaratlanul a szekrényhez tapadtak.
                  - “Megbódulok! - szólt végre, midőn szemeit kezével takarva, a szoba közepén
                  megállt - mióta ez iszonyú gondolat fejemben támadt, nem tudok szabadulni tőle.
                  Istenem! istenem! segíts rajtam!”</p>
				<p>Az alispánné egy ideig mozdulatlanul állt, szíve dobogott, melle feszült, mintha
                  szét akarna repedni, s könny nem áztatá szemeit. - “De miért volna e gondolat oly
                  iszonyú? - fűzé tovább gondolatait, nyugodtabban, miután kétségbeesésének első
                  rohama lecsillapult. - Meghalni... miért borzad szívem e gondolattól? A halál csak
                  attól foszthat meg, mit e földön bírunk, s nekem van-e valamim, minek veszteért
                  kesergenem lehetne? Gyermekeim nincsenek, nem is kívántam soha magamnak; de ha
                  lennének, talán lekötve érzeném magamat e földhöz. Férjemet utálom. Azon állást,
                  mely után vágyódtam, nem érhettem el... s most csak szégyen s büntetés vár reám.
                  Balgatagság volna tovább kétkedni.”</p>
				<p>Rétyné szekrényéhez ment, kihúzá egyik fiókját, s egy elég nagy üvegpalackot vőn
                  ki, mely fejér, a cukorhoz hasonló porral vala félig telve. - “Így - szólt
                  félhalkan, midőn a palackot remegő kézzel maga elébe tevé -, ezen arsenicummal a
                  fél megyét másvilágra küldhetem. Míg ez kezemben van, büntető ítéletet nem fog
                  fölöttem mondani senki!” Az alispánné egy ideig mély gondolatokba mélyedett; ezt
                  fogják tenni hihetőképp olvasóim s mindenesetre bírálóim is, kik azt, hogy Rétyné,
                  mihelyt reá szüksége van, azonnal mérget talál, valószínűtlennek hírlendik;
                  azonban ily vád a lehetőségig igazságtalan volna. Sem abban, hogy Réty házában,
                  mint annyi úri magyar házakban, patkányok voltak, sem abban, hogy az alispánné
                  azokat kiirtani akarta, s e célra a legközönségesebb eszközt használá,
                  valószínűtlenség nincs. Az, hogy Rétyné az arsenicumot, melyet ugyene célból
                  hazánkban száz háznál találunk, mindig magánál s zár alatt tartá, ritka gondosság,
                  de olyan rendes gazdasszonytól, minő ő vala, kitelik. Ki pedig talán a méregnek
                  mennyiségét hiszi valószínűtlennek, az mint tiszta teoretikus szól a dologról,
                  tapasztalásból tudván mindenki, hogy arsenicumot csak patikában nehéz kapni, míg
                  kereskedőknél fontszámra veheti, akinek tetszik, s magam egy festőinassal
                  találkoztam egyszer, ki mestere számára egy font arsenicumot vitt kék papirosba
                  takarva az utcán végig. Ki ezen kétkedik, kérdezősködjék; nem ártana, ha azok
                  tennék, kiket az orvosi rendőrség fenntartása illet.</p>
				<p>“De azt mondják, méreg által a halál kínos - így szólt hosszabb gondolkozás után,
                  szemeit az előtte álló palackra függesztve Rétyné magában. - Hallottam emberekről,
                  kik órákig iszonyú fájdalmakat szenvedve, s csak borzasztó szenvedések után,
                  melyek alatt önmagokat elátkozták, tudtak meghalni. Hátha nekem is ez lenne
                  sorsom? hátha erős természetem a méregnek ellentállna, ha órákig ott kellene
                  feküdnöm élet és halál között, érezve, mint szakítja szét a szörnyű méreg
                  belsőmet, miként küzd testem minden egyes tagja az enyészet ellen? s e hosszú
                  haldoklás, e határtalan kínok közt senki, ki szenvedéseimet részvéttel látná,
                  senki, ki szerető kezekkel a halálos verítéket hideg homlokomról letörölné?! Tűrni
                  mindezt magányosan, vagy olyanoktól körülvéve, kiknek minden szava, minden
                  tekintete arra int, hogy nem szenvedéseim, de létem megszűnte az, mire vágyódva
                  várnak?” - Borzadott, s mintegy akaratlan mozdulattal tovább tolá a palackot.</p>
				<p>Határozata meg vala törve. Nem tudá, mit tegyen, nem látott más utat, más
                  menekvést maga előtt, s ez egy ellen fellázadt egész valója. Ott állt néma
                  kétségbeesésben, előtte a méreg, melyhez szeme akaratlanul mindig visszatért, mely
                  után néha kezével nyúlt, s melytől ismét borzadással elfordult. “Sokat fogok
                  bevenni, beveszem mind - szólt ismét magában, s ujjai görcsösen szoríták a
                  palackot, melyet ismét kezébe vett -, úgy legalább nem fogok szenvedni, egy perc,
                  s mindennek vége van... De meghalni most, midőn még húsz évig élhetnék!” Rétyné
                  ismét elereszté az üveget, s egy székre vetve magát, szemét kezével takarta
                  el.</p>
				<p>“De hátha e vénasszony megcsalt? - szólt most egyszerre, mintegy meglepetve e
                  vigasztaló gondolat által, mely most először villant fel agyában - ha minden, mit
                  a zsidó vallomásáról beszélt, nem igaz? vagy ha a zsidó Vándoryt csakugyan magához
                  hívatta, s vallomásokat tett, nem vallhatott-e egészen más dolgokat? Mi oka
                  lehetett volna arra, hogy engem vádoljon, holott mindig jóltevője valék?”</p>
				<p>E gondolatok Rétynét egy pillanatra megnyugtaták. Visszatevé a mérget fiókjába,
                  bezárta szekrényét, s szinte bámult, miként ragadtathatá el magát annyira félelme
                  által, hogy mindjárt e kétségbeesett gondolatokra jutott. De e nyugalom nem
                  tarthatott sokáig. Az alispánné sokkal eszesebb asszony volt, mint hogy helyzetét
                  nyugodtabban átgondolva nem látta volna, miként az, mire minden reményét építi,
                  legfölebb a lehetőségek közé tartozik, sőt alig valószínű... s Rétyné ismét előbbi
                  aggodalmaiba esett vissza.</p>
				<p>“Bizonyosságot kell magamnak szereznem - mondá végre. - A zsidó hihetőképp még él,
                  tőle tudhatom meg legjobban, mit vallott; s ha Vándory által elcsábíttatott, talán
                  arra bírhatom, hogy vallomását visszavegye”, s ezzel Rétyné, köpönyegbe burkolva,
                  elhagyá szobáját, s egyenesen a zsidó börtöne felé sietett.</p>
				<p>Már este volt; senki az alispánnét, midőn a megye setét udvarán keresztülment, nem
                  vevé észre; s miután a börtön, melyben a zsidó feküdt, mióta betegsége miatt senki
                  elszökésétől többé nem félt, majdnem mindig nyitva hagyatott, Rétyné a kamarában
                  állt, anélkül, hogy valakitől láttatott volna. S a vénasszony, ki a betegnek
                  gondját viselte, nem kissé bámult, midőn mécse világánál egyszerre a nagyságos
                  asszonyt ismeré meg, s tőle kérdeztetett: miként van a beteg?</p>
				<p>- Nyugodtabban, sokkal nyugodtabban - válaszolt az asszony, fölkelve székéről,
                  melyen első pillanatban ülve maradt. - Mikor az urak elmentek, mondta, hogy mióta
                  mindent elmondott, mi szívén feküdt, sokkal jobban érzi magát. Azóta majdnem
                  mindig szunnyadozik. Szegény ember, ha még azt tudná, hogy a nagyságos asszony is
                  kérdezősködött felőle, sőt hogy itt is volt...</p>
				<p>- Menjen ki kend - mondá Rétyné reszkető hangon -, s várjon reám az udvaron; ne
                  mondja senkinek, érti-e, senkinek, hogy itt vagyok. Szólnom kell a
                  szerencsétlennel, mielőtt meghal. Kend tudja - tevé hozzá, midőn az asszonynak
                  bámulását észrevevé -, hogy Macskaházy, kit e zsidó megölt, leghívebb emberünk
                  volt; erről kell beszélnem vele. Ha csakugyan magába szállt, talán felelni fog az
                  én kérdéseimre is.</p>
				<p>- Már hogy magába szállt - szólt az ápolónő, még mindig késve a kimenéssel -, az
                  bizonyos. A tiszteletes úr egészen megtérítette. Csak mégis jobb volna talán, ha
                  itt maradnék. A beteg szavamat jobban megszokta, nekem bizonyosan hamarább
                  felelne; s azután az is meglehet, hogy ismét szörnyű álmaiba esik vissza, s akkor
                  egészen dühös, és nagysád...</p>
				<p>- Menjen ki kend, mondom - szakítá félbe Rétyné a szólót -, s várjon reám az
                  udvaron; s amint mondám, ne merészelje senkinek elbeszélni, hogy itt voltam.</p>
				<p>E szavak oly hangon mondattak, hogy az asszony minden kíváncsisága mellett tovább
                  a szobában maradni nem merészelt; s miután rosszkedvűen bundáját fölvéve az ajtón
                  kiment, az uraságok büszkesége ellen mormoga valamit fogai között, kik, ha beteget
                  ápolni kell, szegény embert hínak, de mihelyt a beteg ismét magához jő, úgyhogy
                  tőle valami érdekest hallani lehet, az ápolót kiküldik, s csak magok beszélnek
                  vele.</p>
				<p>Rétyné, miután előbb az ajtóhoz ment, s kinézve meggyőződött, hogy az asszony, kit
                  elküldött, nem hallgatódzik, a betegnek ágyához ment, s a zsidót megszólítá.</p>
				<p>A beteg nem felelt; egyenetlen lélegzete, a nehéz fohászok, melyek időről időre
                  mellét emelék, míg ajkai körül s egész testén néha azon különös rángás vala
                  látható, melyet haldoklókon észreveszünk, mutaták, hogy órái számítvák. Rétyné
                  dobogó szívvel állt ágya mellett, s nézé az elszáradt arcot, melyet a halál már
                  átváltoztatott, de a beteg behunyt szemekkel nem felelt megszólítására. Nyugtalan
                  vala, mintha valamit keresne, körülkapart takaróján; de úgy látszott, tovább
                  szunnyadott.</p>
				<p>Rétyné, meggyőződve, hogyha a zsidóval szólni akar, időt veszteni nem szabad,
                  midőn ismételt megszólításaira nem felelt, a beteget gyengén megrázá. A zsidó
                  felnyitá szemét, körülnézett, de midőn csak egy asszonyt láta, kit hihetőképp
                  ápolójának gondolt, ismét a fal felé akart fordulni:</p>
				<p>- Hát nem ismersz? - szólt az alispánné remegő hangon - ne fordulj el, nézz reám,
                  én vagyok.</p>
				<p>- Hagyjatok békét - mondá a zsidó gyengén, majdnem érthetetlenül -, amit tudtam,
                  megmondtam, mindent megvallottam; mi kell még?</p>
				<p>- De hát nem ismersz? - szólt ismét Rétyné, majdnem könyörgő hangon - nézz reám,
                  én vagyok, Rétyné.</p>
				<p>- Rétyné?! - szólt a zsidó bámulva, midőn megfordulván az alispánnéra mereszté
                  fénytelen szemeit.</p>
				<p>- Ki más jőne hozzád? - mondá a másik nyájasan - ki gondoskodik felőled? kinek
                  fekszik jóléted szívén?</p>
				<p>- El tőlem, iszonyú asszony - szakítá félbe szavait a beteg -, hadd haljak meg
                  legalább békében. Miért jössz? hisz látod, nincs erőm, hogy raboljak, vagy valakit
                  meggyilkolhassak.</p>
				<p>- Magadon kívül vagy - mondá Rétyné halkan -, hogy beszélhetsz így? ha valaki
                  hallaná.</p>
				<p>- Bánom is én - válaszolt a zsidó nyugodtabban -, én nem félek többé senkitől.</p>
				<p>- Ne hadd magadat rászedni - mondá Rétyné halkan - azt mondják, ugye, hogy
                  meggyógyulásodhoz semmi reménység nincs? De lásd, ezt csak azért teszik, hogy
                  belőled vallomásokat csaljanak ki. Én az orvostól magától tudom, hogy minden
                  veszélyen kívül vagy, csak még gyengeség maradt betegséged után hátra, ez is
                  nemsokára elmúlik. Csak most vigyázz magadra. Ma is, mint hallom, Vándory még két
                  úrral volt nálad...</p>
				<p>Az alispánnét itt a zsidó kacagása vagy inkább hörgése szakítá félbe, melyre a
                  félig haldokló e szavak hallatára fakadt.</p>
				<p>- Hát azért jössz, nemde - szólt tompa hangon, midőn kiszáradt ujjaival Rétyné
                  kezét görcsösen megszorítá -, tudni akarod, mit vallottam gonosztetteimből,
                  melyeket veled követtem el? Nyugodt lehetsz, mindent megvallottam, érted-e?
                  mindent! Azon pillanattól, midőn Macskaházy velem először az írások elrablása
                  iránt szólt, azon estéig, mikor éppen ezen írásokért Macskaházyval összevesztél, s
                  magadhoz hívatál, hogy pár új táblát vágjak ablakodba, s akkor munka között azt
                  mondád: ha Macskaházyt valaki megölné...</p>
				<p>- Hallgass, szörnyeteg! - szakítá félbe a szólót Rétyné, midőn kezét a zsidó
                  ujjaitól megszabadítani iparkodott.</p>
				<p>- Szörnyeteg! nemde, szörnyeteg? - mondá a zsidó, s tompa szava, midőn beszélésre
                  kényszeríté magát, a hallgatót borzadással tölté - de hogy fogják nevezni azt, ki
                  engem azon tettekre bírt, melyekért tőlem mindenki eliszonyodik?</p>
				<p>- Alávaló zsidó! - szólt Rétyné - ki hisz neked, ha ellenem vádakat emelsz?</p>
				<p>- Fognak hinni - válaszolt a zsidó -, amit én mondtam, azt mondta Viola is; nem
                  fog senki kételkedni rajta.</p>
				<p>- Vissza kell venni vallomásodat - mondá Rétyné remegő hangon -, új tanúkat fogok
                  hozni, s azok előtt elmondhatod, miként előbb ígéretekkel bírtak arra, hogy
                  ellenem hamisan valljál, de hogy minden, amit mondtál, csupa koholmány,
                  érted-e?</p>
				<p>- Én nem fogok visszavenni semmit vallomásomból - válaszolt a beteg -, egy szót
                  sem.</p>
				<p>- Zsidó - mondá az alispánné szenvedélyesen -, ha nem teszed...</p>
				<p>- Fenyegetőddzél másnak - szakítá félbe amaz -, reám ígéreted s fenyegetéseid nem
                  hatnak többé; holnapig ott vagyok, hol zsidó létemre is e világ hatalmasai
                  fölöttem nem uralkodhatnak többé. De te, te - tevé hozzá végső erővel -, ki engem
                  minden rosszra csábítál, s mikor miattad szerencsétlenné lettem, elhagytál, te
                  bíró elébe fogsz állíttatni... börtönbe kerülsz, mint én... a vesztőhelyre.
                  Megálmodtam betegségem alatt... Közepén te és én, mellettünk a hóhér nagy fényes
                  karddal. Cifra is ott volt, s Macskaházy, s körös-körül roppant nép, és a székre
                  ültettek... - Itt a beteg megtörött szavai érthetlenné váltak, tovább szólt, de
                  magánkívül vala, s Rétyné a beteg hideg kezének rángatásaiból, mellyel karját még
                  mindig erősen megszorítá, érzé, hogy végső, halálos küzdelmeihez közeleg.</p>
				<p>Az alispánné, miután karját nem kis nehézséggel a haldoklótól megszabadítá,
                  mintegy magánkívül rohant ki a kamarából, hol az ápoló asszony betegét, midőn
                  hozzá visszatért, magánkívül s végső vonaglásaiban találta.</p>
				<p>Az érzelmeket, melyek Rétynének keblét e pillanatban eltölték, nem fogom leírni.
                  Vannak szörnyek, mint az anyagi-, úgy érzelmeink világában, melyeknek festésére
                  ecsetet nem találunk, s miket ez asszony most szenvedett, ezek közé tartoztak.
                  Szobaleánya, kivel a lépcsőn találkozott, s ki által gyertyákat s egy pohár vizet
                  rendelt magának a szobába hozatni, elborzadott, midőn asszonyát ily állapotban
                  látá. Arcait halotti halványság takarta, egész teste remegett, szemei elvadult
                  tekintetet vetének körül.</p>
				<p>- Nagysád talán beteg? - mondá Julis, midőn a gyertyákat az asztalra állítá -
                  talán a főorvosért mehetnék? itt van a háznál.</p>
				<p>- Mi közöd ehhez? - szólt Rétyné csillogó szemeit a szegény leányra vetve -
                  állítsd a vizet ide mellém, s takarodjál.</p>
				<p>A leány kiment, s Rétyné, bezárva szobáját, maga maradt. Az emberek részvétét
                  elutasíthatjuk magunktól, de kíváncsiságukat bizonyosan nem; s ki főképp
                  szobaleányról azt teszi föl, hogy szót fogad - ha óvakodásra intetik oly
                  valamitől, mihez semmi köze nincs, teljes meggyőződésem szerint csalódni fog.
                  Legalább a jelen esetben így volt; s Julis, mihelyt asszonyától a fent írt módon
                  kiküldetett, szobájában magányosan találva magát, nem ismert fontosabb
                  kötelességet, mint hogy azon ajtó mellett, mely őt asszonyától elválasztá,
                  hallgatóddzék.</p>
				<p>Mit Julis benn hallott, még inkább nevelé kíváncsiságát. Rétyné fel s alá járt.
                  Leült asztalához, s írt. Ismét fölkelt, s mintha papírt tépne szét. Újra
                  körüljárt. Felnyitá szekrényét. Megint íróasztalához ült; s Julis világosan hallá
                  nehéz fohászait. - Később a leánynak úgy látszott, mintha az alispánné valamit
                  keverne poharába.</p>
				<p>- Csakugyan beteg - gondolá magában -, bizonyosan cseppjeit veszi be; mégis jó
                  volna, ha valakit hínék.</p>
				<p>A szobaleány ismét az ajtóhoz illeszté fülét, s csengést halla, mintha valaki egy
                  poharat erősen az asztalra tesz; s midőn ebből asszonyának rosszkedvéről ítélve,
                  föltételét már megváltoztatá, s célirányosabbnak tartá nem híni senkit, úgy
                  látszott, mintha az alispánné pamlagára vetné magát, s a szobában fájdalmas
                  nyögést hallana.</p>
				<p>Ezt tovább hallgatni, anélkül, hogy okát ismerné, több vala, mint mit szobaleány
                  ildomosságától kívánni lehetne, s miután Julis az ajtón többször kocogva s
                  asszonyát megszólítva feleletet nem kapott, az alispánnénak szigorú tilalmáról,
                  szenvedélyességéről, szóval mindenről megfeledkezve, egyenesen urához futott.</p>
				<p>Kevés pillanattal azelőtt az alispánhoz Vándory jött. Rendkívül fel vala gerjedve,
                  s kérdé, nem látta-e nejét?</p>
				<p>Miután Rétytől hallá, hogy egész nap feleségével nem szólt, s nyugtalansága okáért
                  kérdeztetett, Vándory elmondá, hogy midőn éppen most Tengelyinél volt, az
                  öregasszony, ki a zsidót betegsége alatt ápolá, azt jelentette, hogy az alispánné
                  éppen halála előtt nála volt, s vele hosszabb ideig maga beszélt. Vándory elsorolá
                  mindazon körülményeket, melyeket az ápolónőtől hallott. - Barátom - tevé hozzá -,
                  nőd szenvedélyes asszony; megtudta, hogy a szerencsétlen, ki most nincs többé,
                  előttem s többek előtt vallomásokat tett, nem ismeri tartalmukat, s talán vádolva
                  gondolja magát. Ki tudja, mire nem képes kétségbeesésében? kérlek, menj hozzá, s
                  nyugtasd meg. A zsidó vallomásában nincs semmi, mi által nőd veszélyeztetnék.
                  Becsületszavamat adhatom reá, a szerencsétlen csak Macskaházyt vádolá.</p>
				<p>A lelkészt e szavaknál Julis szakítá félbe, ki a szobába rohanva mindent, mit
                  asszonya ajtaja mellett hallott, elmondott.</p>
				<p>- Jerünk, jerünk hamar! - kiálta Vándory - talán még elég jókor jövünk. - S a
                  férfiak a jövő percben az alispánné ajtaja mellett álltak.</p>
				<p>Az ajtó zárva vala. Benn a szobában nyögés hallatszott.</p>
				<p>- Fel kell törni! - kiálta Vándory, s miután Rétyvel együtt egész erővel az
                  ajtónak rohantak, a gyenge zár engedett.</p>
				<p>A cél, miért jöttek, nem vala többé elérhető. A pohár, mely az asztalon állt, s
                  melynek alján az italnak kis része megmaradt, mellette az üveg arsenicummal,
                  Rétyné tette iránt nem hagytak kétséget. Segíteni nem lehetett többé.</p>
				<p>Midőn férje a szobába lépett, a szerencsétlen asszony még élt; reá függeszté
                  szemét, s úgy látszott, mintha szólni akarna; de midőn Réty a pamlag mellé
                  térdelve kezét megragadá, görcsösen összeszorult ujjai hidegek valának, mellét még
                  egy nehéz fohász emelé, s férjére meredt szemei elveszték fényöket.</p>
				<p>Ő nem vala többé.</p>
			</div>
			<div type="chapter">
				<head>38</head>
				<p>Minden ember, a legszegényebb körben töltötte bár életét, egyszer magára vonja
                  embertársai figyelmét, s e pillanat az, melyben eltemettetik. Ilyenkor a magas
                  torony harangja megkondul a legszegényebbnek; ki egész éltén át elhagyatva állt,
                  annak koporsója körül emberek gyűlnek össze, ki örökös akadályok miatt semmiképp
                  nem haladhatott, annak temetése előtt a tömeg kitér; s a nyomorult, miután
                  életében semmit magáénak nem nevezhetett, örök áron egy darabka földbirtokot
                  szerez, melyet szabadon használhat végső ítéletig, anélkül, hogy tilalom-törésért
                  büntetnék. A halottat részvét s tisztelet fogja körül - s miért? Azért talán, mert
                  ki józanul cselekszik, tiszteletet érdemel, s az emberek többsége alig tehet
                  okosabbat életében, mint hogy tőle búcsút vesz? vagy talán azért, mert
                  meggyőződésünk szerint a halott azt, mi mindnyájunkat egyiránt érdekli, de mit a
                  legokosabb is csak hisz - végre megtudta? - Igaz, a halálnál nincs jobb magyarázó
                  a világon. Ki élete becséről kétkedik, s nem tudja, érdemes-e az, mit e földön
                  elérhet, hogy érte fáradjon: az első esetnél, hol ismerősei közül valaki meghalt,
                  tisztába jöhet. Valamivel kisebb vagy nagyobb temetés, címerek vagy csak a puszta
                  név a koporsón, a sír felett mauzóleum vagy fakereszt, melyeknek felállítási
                  költségei különbözők, de melyek egyenlőn elhagyatva állnak; egy rövid beszélgetés
                  a szomszédok között, vagy nyomtatott gyászlevél, vagy hirdetés a honi hírlapokban,
                  vagy talán nekrológok a külföldi hírlapokban is - egy óra, tizennégy nap, vagy egy
                  hónap múlva csend s közönyösség - ez a dicsőség. Egy darab
                  fekete fátyol a kalapon, vagy teljes gyászruházat, szegényeknél vitatkozás: ki
                  fizesse a temetést? gazdagoknál: kié legyen az örökség? - ez az,
                     mi a bírt szeretetre emlékeztet. S mi a barátságot illeti, ki nem tudja,
                  hogy bármennyiszer szorítottuk barátaink kezét, az eset ritka, hol e szorongatások
                  után valami visszamaradna, mi barátunkat csak annyira emlékeztetné is reánk s
                  kézszorításainkra, mint tyúkszemeink arra, hogy egykor csizmáink által
                  szoríttattunk. Ki éltének ezen díjával be nem éri, vigasztalja magát azzal, hogy a
                  kivételek közé tartozik.</p>
				<p>Ezek közé tartozott Rétyné is, kinek halála Porváron s az egész megyében több
                  lármát okozott, mint minden, mi a Tisza mentében évek óta emlékezetre méltó
                  történt. Maga az, hogy Rétyné meghalt, magára vonta volna a közfigyelmet. Ha
                  gazdag földesasszony, ki, mi több, még ötvenedik évét sem érte el, jó konyhát
                  tartott, s a legszebb ruhákban járt, egyszerre meghal, a dolog még akkor is
                  borzasztó, ha halálánál minden illő formák megtartattak, s a beteg, csak miután
                  fölötte két orvosi tanácskozás tartatott, múlt ki a világból. De mi ez az
                  alispánné esetéhez képest? A főorvos akkor hívatott, mikor Rétyné már magánkívül
                  volt, s ő minden tudománya mellett nem mondhatott mást: mint hogyha csak öt
                  perccel előbb jő, a nagyságos asszonyt bizonyosan megmenthette volna. Serer, ki
                  éppen Porváron lévén, a hírre szinte a házhoz jött, csak azon meggyőződését
                  nyilváníthatá, hogy mit a nagyságos asszony ivott, bizonyosan nem volt cukros víz;
                  de orvosi tanácskozásról, vagy patikáról! nem lehetett szó, még annyi idő sem
                  maradt, hogy Serer mandulatejét, mely, amint mondá, néha csudákat tesz,
                  ajánlhatná. Az alispánné meg vala mérgezve, s mi több, saját maga által, az iránt
                  nem lehetett kétség; s valamint Taksony megyének orvosi kara méltó panaszt
                  emelhetett törvényes közbenjárásának ilyetén elmellőzése ellen: úgy a porvári
                  társaság egész szorgalmát arra fordítá, hogy e szörnyű történet titkos indokait
                  felkeresse.</p>
				<p>A Réty család, s azok, kik hozzá - mint Vándory vagy Kislaky Kálmán - közelebb
                  álltak, az egész történetet szerencsétlen véletlennek nevezék. A szegény
                  alispánné, ezeknek állítása szerint, sokszor magnéziával élt, melyet ugyanazon
                  szekrényben tartott, hová egypár nappal előbb a patkányok kiirtására vett
                  arsenicumot elzárá; szerencsétlen tévedés, mely este a gyengén világított szobában
                  oly könnyen történhetett, megmagyaráz mindent. A közönség, mely önként ajánlott
                  magyarázatot elfogadni nem szokott, s soha nem kételkedik inkább, mint ha valami
                  hivatalosan tudtára adatik, nem nagy hitelt adott e magyarázatnak; s mivel, ha már
                  igazsághoz nem juthatunk, mindenki legszívesebben csalja meg önmagát, inkább
                  gyanításokban kerese világosságot, miben ez alkalommal Julis által, ki asszonya
                  halálánál jelen volt, nem kissé segíttetett. Az érdemes szobaleány annyit beszélt
                  Rétynének egy idő óta mutatott szomorúságáról, főképp rendkívüli magaviseletéről,
                  melyet utolsó nap rajta észrevett, hogy senki nem kétkedhetett, miszerint az
                  alispánné szándékosan mérgezte meg magát; s miután az, hogy szobájának ajtaja
                  zárva találtatott, szinte erre mutatott, csak azon okok iránt lehetett
                  véleménykülönbség, mik az alispánnét e határozatra bírák.</p>
				<p>Maga Réty, nejének halála iránt, nem szólt senkivel; akár elmebetegség volt legyen
                  szörnyű lépésének oka, mint azt sokan hirdeték, kik, amint mondák, rendkívüli
                  szenvedélyességét mindig ily betegség jelének tartották; akár az bírta e
                  kétségbeesett határozatra, mert látá, miként Ákos s Vilma házasságát nem
                  akadályoztathatja, s inkább meg akart halni, mint hogy annak tanúja legyen, mit
                  családjára nézve gyalázatosnak tartott; akár végre, mint a porvári asszonyságok
                  férjeiknek a dolgot magyarázták, az alispán kétségen kívül megsértette nejét, s
                  makacssága által, mellyel a szerencsétlennek valamely kívánatát ellenzé, gyilkolta
                  meg feleségét, mint erre a világon számtalan példa van; Réty nem szólt senkivel,
                  de kik őt ismerék, észrevevék a hatást, melyet neje halála reá tett.</p>
				<p>Ne gondolja azért senki, hogy e fájdalom visszatérő szeretetének lett legyen
                  tanúsága. Nem tartozik ugyan a ritkaságokhoz, hogy midőn oly házaspár közül, mely
                  egész életén át egymással rosszul élt, egy meghal, a másik, mint egy csuda által a
                  meghalt iránt, keblében egyszerre véghetlen szeretetet födöz fel. Valamint a
                  mindennapi élet súrlódásai között egyes hibáknál nagyon is könnyen megfelejtkezünk
                  minden jótulajdonokról: úgy, ha életünk társaitól örökre elválasztanánk, többnyire
                  csak jótulajdonaik emlékét tartjuk meg, s gyenge emberi természetünk úgy hozza
                  magával, hogy majdnem mindent kincsnek tartunk, mihelyt tőlünk
                  visszaszerezhetlenül elvétetett. Réty bánatának azonban nem ez vala oka. Való
                  szeretetet e nő iránt nem érzett soha, s ha egykor érzett volna is, oly oldalról
                  tanulta ismerni újabb időben, hogy erről többé szó nem lehetett; s a szomorúság,
                  melyet rajta neje halála óta mindenki észrevehetett, azon szemrehányásokból vette
                  eredetét, melyeket magának ez alkalommal tett. Mindazon szerencsétlenségnek,
                  melyet maga körül látott, nagy részben nem ő maga volt-e oka? Neje halála után egy
                  megkezdett levelet talált íróasztalán, melyet a boldogtalan asszony hozzá
                  intézett, s melyben egész szerencsétlenségét neki hányta szemére, s nem volt-e ez
                  legalább részben igaz? Midőn a múltra visszatekintett, nem kelle-e Rétynek
                  megvallani, hogy mindazon dolgok, melyeknek neje egyik áldozatául esett, nem
                  történnek, ha ő maga reájok alkalmat nem ad? Ha nejével a helyzet iránt, melyben
                  Vándoryhoz áll, mint kötelessége magával hozta, nyíltan szól, a szerencsétlen
                  asszony vagy feleségévé nem válik, vagy legalább a gondolatot, hogy a lelkész
                  férjének testvére, megszokva, soha azokra nem vetemedik, mik által magát Vándory
                  követelései ellen biztosítani akarta. Saját túlzó engedékenysége volt az, mi nejét
                  azzá tette, mivé vált, s a nem titkolt gyűlölség, melyet iránta utolsó időben
                  mutatott, bírta e nőt kétségbeesett határozatára, mihez soha nem jut, ha férjében
                  támaszt lát maga mellett. E gondolatok Réty lelkét mély fájdalommal tölték el, s
                  maga Vándory szelíd vigasztalásaival sem bírá földeríteni szomorúságát.</p>
				<p>A zsidónak vallomása, mely Rétyné halálát okozta, s Porváron mindenkire annyi
                  hatást tett, csak azon következéseket nem idézte elé, melyekre célozva volt, s
                  Tengelyinek állása nem sokkal vált általa kedvezőbbé. Azon, hogy Macskaházynak
                  Tengelyi irományai elrablásában része volt, már előbb is kevesen kételkedtek: de
                  ez a jegyző iránt létező gyanút inkább nevelé. Ha az elrabolt irományok
                  Macskaházynál voltak, mit a zsidó vallomásában is állított, egy fontos ok
                  létezett, mely egyedül Tengelyit bírhatá a gyilkosság elkövetésére. A zsidó azon
                  állítása, hogy a bűntettet Viola követte el, mint egy
                  tanúnak, s mi több, kétes jellemű tanúnak vallomása nem bizonyíthatott annyit,
                  hogy reá azon számos bűnjelek ellenében, melyeknél fogva a jegyző vádoltatott,
                  fölmentő ítéletet építeni lehetne. Tengelyin csak úgy lehetett segíteni, ha Viola,
                  az igazság kezébe kerülve, Macskaházy ellen elkövetett bűntettét megvallja. Ez
                  volt a jegyző barátjai- s ellenségeinek meggyőződése, s ehhez, kivéve Vándoryt,
                  nem volt senkinek nagy reménye. Több két hétnél múlt, mióta az öreg János
                  Csavargóssal Porvárt elhagyta; s nem látszott valószínűnek, hogy miután az ország
                  minden törvényhatóságai Viola fölkeresésére hasztalan szólíttattak fel, miután
                  Ákos, Kálmán, Völgyesy, szóval azok, kiket Tengelyi sorsa érdekelt, e célra
                  mindent elkövettek, az, miért annyian hasztalan fáradtak, egy vén huszárnak
                  sikerülhet.</p>
				<p>Valószínűnek látszott, hogy Peti cigány Violának hollétét ismeri; de a barna
                  kályhafűtő, Ákosnak minden kérései s ígéretei dacára, mindig csak azt mondá: hogy
                  Violát a statárium óta nem is látta: s ezen állításon kívül mást, mint
                  esküvéseket, melyekkel azt bizonyítá, tőle hallani nem lehetett. A kislaki
                  gulyásból, kiről tudatott, hogy Viola elszökése után feleségét s gyermekeit lovain
                  ő vitte el, szinte nem lehete kivenni többet. Szerinte ő Zsuzsit csak három
                  mérföldnyire egy bizonyos csárdáig vitte, hol a szegény asszony férjét be akará
                  várni. Mi történt a családdal később, nem tudja; s Kálmán hasztalan kért s
                  káromkodott, ígért és fenyegetődzött, többet az öreg gulyás kínpadon sem mondott
                  volna. Maga Liptákné is minden szeretete mellett, mellyel Tengelyi egész családja
                  s főképp Vilma iránt viseltetett, ha kérdezék, hosszan mentegetődzött, hogy semmit
                  sem tud, s végre Ákosnak bevallá, hogy habár tudná, sem lehetne őt arra bírni,
                  hogy megmondja.</p>
				<p>- A teins úrfi tudja, mennyire szeretem - mondá egyszer Ákoshoz, midőn tőle ismét
                  kérésekkel ostromoltatott. - Kit is szerethetnék inkább? A többi gyermekek, kiket
                  mellemen hordoztam, meghaltak, csak az úrfi maradt meg; de ezt ne kérje tőlem. Ha
                  életemmel megszabadíthatnám Tengelyi urat, tenném; de, hogy Júdássá váljak, azt ne
                  kívánja senki. Tengelyi úrnak barátjai vannak, meg fog szabadulni így is, s ha
                  nem, legalább becsületesen tartják, s háznépéről gondoskodva van. Violára
                  akasztófa, családjára végső ínség vár; ha Zsuzsi közel rokonom nem volna is,
                  inkább leharapnám a nyelvemet, mint hogy eláruljam.</p>
				<p>Mindazok, kik Viola hollétéről valamit tudhatának, eszerint úgy látszott
                  hallgatásra határozták el magokat; s ámbár Vándory vigasztalá barátjait, hogy
                  istenben bízzanak, úgy látszott, e bizodalom nem egyhamar fog igazoltatni;
                  legalább János, miután kétheti keresés után a legkisebb nyomra nem akadott, már
                  maga is kétkedni kezdett, fogja-e adott ígéretét teljesíthetni.</p>
				<p>Arról, hogy Viola a szomszéd megyékben nincs, sem János, sem Csavargós nem
                  kételkedett. Az is, mint Csavargós többször mondá, valószínűnek látszott, hogy az
                  ország határain túl nem ment; de széles e haza ötvenkét megyéinek melyikében
                  keressék? ez oly kérdés vala, melyre az öreg János minden stratégikus ismeretei
                  mellett sem felelhetett. - Bizony ez a Viola átkozott gyerek - mondá többször
                  pajtásához -, úgy retirált, az ördög sem tudna reáakadni. Hej, milyen generális
                  válhatott volna belőle!</p>
				<p>- Mi az: retirálni? - kérdé egy ily alkalommal Csavargós, ki mióta az öreg
                  Jánossal járt, nem szűnő gyönyörrel hallgatá elbeszéléseit, s mióta a háborúról s
                  az egykori huszárnak nagy tetteiről hallott, szinte megvetéssel nézett
                  önéletmódjára, melynek legérdekesebb pillanatai a katonaélettel nem
                  mérkőzhetnek.</p>
				<p>- Hallott-e ilyet a világ?! - mondá bámulva a huszár - hát azt sem tudod, mi a
                  retirálás? De nem csuda - tevé hozzá rövid gondolkozás után -, nem szolgáltál
                  háborús időben, hogy megtanulhattad volna. Hát, öcsém, a retirálás csak az, mikor
                  az embert visszafelé kommandírozzák.</p>
				<p>- Értem, értem - szólt a másik, ki ez értelmezést nagy figyelemmel hallgatá -,
                  mikor az embert az ellenség megkergeti.</p>
				<p>- Bohó! - mondá a másik hevesen - hisz akkor jóravaló ember sohasem retirálna.
                  Soha életemben nem voltam ütközetben, hol nem mi győztünk, és mégis hányszor nem
                  retiráltunk! - Olvasóim tudják, hogy János, ki maga mindig csak rossz kedvvel s
                  parancsolat következésében vonult vissza az ellenség elől, azon meggyőződésben
                  élt, hogy szolgálatának egész ideje alatt seregeink nem győzettek le soha. - A
                  retirálás csak az - folytatá előadását -, mikor az ember az ellenséget jól
                  megveri, és azután visszamegy. Érted-e most?</p>
				<p>- Értem - válaszolt Gazsi -, csak azt nem tudom, miért megy hát vissza az ember,
                  ha az ellenséget megverte?</p>
				<p>- Hát bohó - szólt a másik könyörülő mosollyal -, azért megy, mert kommandírozzák,
                  s ha mint katona nem engedelmeskedik, főbe lövik.</p>
				<p>- De miért kommandírozzák hátrafelé? - kérdé Gazsi tovább, ki kételyeit az eddig
                  hallottak után még mindig nem érzé felderítve.</p>
				<p>- Az nem a mi dolgunk - felelt János rosszkedvűen, mert épp ezen kérdés vala az,
                  melyet magának százszor tett s soha megfejteni nem tudott -, a katona azt teszi,
                  mit neki parancsolnak, a többi mást illet. Miért kommandírozzák hátrafelé? -
                  mormogott tovább - ostoba kérdés! Hát talán hogy avandzsirozzanak; mert aki
                  legtöbbet retirál, azt leginkább avandzsiroztatják; vagy meglehet, azért, hogy az
                  ellenség megint összeszedhesse magát, s újra megverhessék. Látod, Gazsi, ha katona
                  lennél, s ily kérdéssel állsz elő, főbe lőnek.</p>
				<p>Hasonló beszélgetésekből Csavargós Gazsi sokat tanulhatott, míg az öreg János
                  bennök nem kis gyönyört talált, olyannyira, hogy mióta Ákos felnőtt s
                  katonatörténeteit meghallgatni nem szokta, talán soha inkább megelégedve nem érzé
                  magát, mint mostani társával; útjának célja azonban mindemellett nem közelíttetett
                  meg. A kislaki gulyás neki is csak azt mondá, hogy semmit sem tud. Minden kérés s
                  pajtáskodás más feleletet nem húzhatott ki belőle, s ha mást kérdezett, szintazon
                  felelettel utasíttatott el.</p>
				<p>- Mintha összebeszéltek volna - mondá János sokszor rosszkedvében -, mind csak azt
                  feleli, hogy nem tud semmit. Éppen úgy tesznek velem, mint lovászunk. Az is, ha a
                  lótisztításról vagy abrakolásról neki valamit mondok, azzal áll elő, hogy azt már
                  régen tudja; ezek meg azt mondják, hogy nem tudnak semmit. Azt, miről az ember
                  szólni akarná, azt mindenik tudja már; ami iránt kérdez, arra senki nem felel. -
                  De e panaszok sem a gulyást, sem mást annak elmondására, mit vagy nem tudtak, vagy
                  mondani nem akartak, nem bírhaták, s János és Csavargós tovább vándoroltak
                  tanyáról tanyára, s mindenütt ugyanazon feleletet kapták.</p>
				<p>Három vármegyét barangoltak be így, s ámbár Csavargós ez életmódot megszokta,
                  János pedig napokig erdőn, réteken s posványon keresztül lovagolva néha ismét
                  katonának képzelheté magát, s fölemelkedve kengyelében mondhatlan gyönyörrel néze
                  körül a síkon, hol lovas ember semmi magasabbat magánál nem lát - e hasztalan
                  keresés végre mindkettőjöknek kellemetlenné vált. - Oly célok után fáradunk
                  majdnem valamennyien, melyekről mások, sokszor az egész világ tudja, hogy általunk
                  eléretni nem fognak - sebaj! csak mimagunk tudjuk megtartani ellenkező
                  meggyőződésünket; de ha végre azt vesztjük el, s csak azért haladunk még tovább,
                  mert kötelességünk vagy becsületérzetünk, vagy hiúságunk, mely sokszor az
                  előbbinek éppen ellenkezője, úgy kívánja, akkor - sóhajtsunk fel - az öreg János
                  káromkodott -, s menjünk tovább. Az öreg huszárnak filozófiája szerint: ki egy
                  úton, ha csak ballagva is, tovább megy, mindig messzire jut, sőt végre az
                  elérhetetlennek gondolt célt is elérheti, mint azt a keresők jelen esetben
                  tapasztalák.</p>
				<p>Április azzal vádoltatik közönségesen: hogy változékony. Nem tudom, mennyire
                  árthat ez a hónap jó hírének, legalább hazánkban, hol éppen nem szükség áprilisra
                  várnunk, ha förgeteg után, melytől szinte elborzadunk, véghetlen nyugalmat -
                  könnyzápor után egyszerre derültséget, borút s napsugárokat, keleti s nyugoti,
                  déli s éjszaki szelet egy órában akarunk látni; annyi azonban bizonyos, hogy azon
                  esztendőben, hol János és Csavargós Violát keresték, senki e hónapot
                  változékonynak nem nevezheté. Az öreg huszár, noha fiatal korától sok
                  nyomorúsághoz szokott, midőn naponként csontig megázott, eleget átkozá ápril
                  kétségbeejtő állandóságát. Egyszer különösen elveszté egész türelmét.</p>
				<p>A harmadik megyében jártak, majdnem húsz mérföldnyire onnan hazulról. Reggel óta
                  lovon ültek, s már dél elmúlt, midőn Csavargós végre öreg pajtásának megvallá,
                  hogy a tanyát, hová őt vezetni ígéré, nem tudja feltalálni. Miután Gazsinak
                  állítása szerint a gulyás, kihez mentek, tíz mérföldnyire minden pásztorembert
                  ismer: az öreg azon reményben, hogy itt végre Violának nyomára jön, eddig mindent
                  eltűrt, most keményen megtámadá vezetőjét; de mit vala tennie? Erdő közepén
                  voltak, utat veszítve, s habár János megesküdött, hogy vén létére soha ily
                  gyerekkel, minő Gazsi, útra nem indul többé, most nem tehete mást, mint hogy
                  bundáját, amennyire a szél engedé, összefogva, magát a gondolattal vigasztalá,
                  hogy holnap Porvárra visszatér, s hogy azalatt Csavargós után tovább ballagott, ki
                  minden fát megnézve letördelt, vagy az úton keresztbe tett ágakat keresett, mikkel
                  szegénylegények az erdőben útjaikat megjelölik.</p>
				<p>Már az est közelgett, midőn a sűrűből feléjök világító pásztortűz a tévelygőket jó
                  útra vezeté. Az erdő közepén végre a tanyához értek, melyről Gazsi szólt; s azon
                  öröm, mellyel János a jó tűz mellé feküdt, alig lehet-e nagyobb annál, mellyel az
                  itt tanyázó gulyás Csavargóst fogadá. Úgy látszott, a vén gazda Gazsival sokkal
                  több munkát végzett együtt, mint mi a megyének valaha tudomására jött.</p>
				<p>Violáról, ki iránt János gazdáját, mihelyt az magát fiatal pajtásával kibeszélte,
                  kérdezé, a gulyás nem tudott semmit. Legalább ez vala első felelete; később
                  azonban, miután e kérdés hozzá Csavargós által újra intéztetett, rövid gondolkozás
                  után azt válaszolá: hogy ha ma nála maradnak, holnap reggel oly emberhez fogja
                  vezetni, ki e részben talán többet mondhat. - Nem messze innen - szólt tovább -,
                  ősz óta egy gulyás lakik, ki a ti vidéketekről jött. Másképp semmi ember, nem
                  pajtáskodik senkivel, nem kereskedik marhával, szóval haszontalan ember, de mivel
                  onnan való, meglehet, Violáról tud valamit.</p>
				<p>- Ki lehet az? - mondá gondolkozva Csavargós - nem tudok pásztorembert, ki tőlünk
                  múlt őszkor ideszakadt volna.</p>
				<p>- Hát a kislaki gulyásnak testvéröccse - válaszolt a másik -, bátyja derék legény
                  volt, de ez haszontalan semmi ember, szóba sem áll senkivel.</p>
				<p>- A kislaki gulyásnak testvéröccse? - szólt Gazsi bámulva - az nem lehet, az taval
                  őszkor meghalt.</p>
				<p>- Meghalt?! - mondá az előbbi még inkább bámulva - mikor tulajdon szemeimmel
                  láttam; szép barna ember, feleségestül, gyermekestül jött, s te azt mondod:
                  meghalt.</p>
				<p>- Én csak azt mondtam, hogy a kislaki gulyásnak öccse meghalt - szólt Gazsi
                  nyugodtan -; az, kit annak gondolsz, élhet, nem bánom, akármeddig, csakhogy István
                  gulyás öccse sohasem lesz belőle.</p>
				<p>- De mikor mondom, hogy az - szólt a másik hevesen - azt hiszed, nem ismerem
                  István gulyást? esztendők óta nem sokat voltam nálatok, de fiatalabb korunkban
                  István és én jó pajtások voltunk. Most is, mikor öccse feleségét s két gyerekét
                  idehozta, nálam hált meg. Az egyik beteges volt, de a másik szép gyerek... különb
                  ember válik belőle, mint apjából, nemhiába, hogy Pistának híják, mint öreg bátyját
                  s engem is. No, hiszed-e már, hogy csakugyan a kislaki gulyás testvéréhez foglak
                  vezetni? - tevé hozzá, míg Gazsi s az öreg János szemeikkel integettek
                  egymásnak.</p>
				<p>- Fejemet teszem rá - mondá Csavargós a huszárhoz, midőn hosszú beszélgetés után
                  gazdájok lefeküdt s elaludt -, az, kiről szólt, nem más, mint Viola maga.</p>
				<p>- Magam is azt hiszem - válaszolt János halkan -, de hallgass, míg hozzá nem
                  vezetett; ne mond gazdánknak, kivel van dolga!</p>
				<p>- Majd bámul - mondá a másik -, ha azt hallja, hogy szomszédja, kit semmi embernek
                  mondott, Viola volt. No, holnap meglátjuk. - S ezzel Csavargós a tűz mellé heverve
                  alvásra készült, míg az öreg János minden fáradtsága mellett még soká hánykolódott
                  fekhelyén. Meggyőződve arról, hogy Violát megtalálta, újra kétkedni kezdett, nem
                  lenne-e mégis jobb, ha őt békén hagyja? “Szegény, úgy látszik, becsületes emberré
                  lett - gondolá magában -, s minek bántsam? Tengelyi urát semmi esetre nem fogják
                  felakasztani, s ki tudja, ha Viola kezökbe kerül, megtartják-e szavokat? s akkor
                  ha felesége kétségbeesik, s szegény gyermekei árvaságra jutnak, ki más lesz oka,
                  mint én, mert alávaló espion módjára jártam utána.” Belső küzdelmében Jánost csak
                  az vígasztalá, hogy ha Violát fölkereste is, abból még nem következik, hogy őt a
                  vármegyének fel fogja adni, s ha vele szólhat, talán módot találhat, hogy Tengelyi
                  megszabaduljon, s Viola mégse kerüljön fogságba. “Eleget szenvedett szegény, s
                  most bizonyosan boldog; hisz oly szép gyermekei vannak... ments meg isten, hogy én
                  rontsam meg szerencséjét.” S e megnyugtató gondolatok között a jótékony álom végre
                  elnyomta őt is.</p>
				<p>Térjünk most vissza Violához, kit történetünk folyama alatt hosszabb ideig
                  elveszténk szemünk elől, s kit most, mint olvasóim kétségen kívül gyanítják, a
                  kislaki gulyás testvérének neve alatt azon tanyán találunk, melyhez Csavargós
                  ismerőse a keresőket vezetni ígérte. E tanya bővebb leírását bátran elhagyhatom,
                  nem hiszem, hogy olvasóim között olyan legyen, ki életében gulyástanyát nem
                  látott. S ilynemű épületek hazánkban kevés kivétellel hasonlítanak egymáshoz.
                  Viola tanyája a jobbak közé tartozott, s mindenesetre olyan vala, melyben szegény
                  ember jól érezheté magát. Háza nem vala oly nagy s kényelmes, mint az, melyet
                  Tiszaréten egykor lakott, de a nádfödél, újra kiigazítva, megőrzé lakóit az eső
                  ellen, fehér falai tisztaságukban messze világítának a nagy róna fölött, hol
                  mérföldre más emberi lak nem állt, s maga az elhagyatottság, melyben az utas
                  szemei előtt feltűnt, a kis háznak a lakhatóság s kényelem különös színét adák.
                  Megette hosszú dombsor emelkedett, alján, hol az erdő régen kivágatott, ritka, de
                  terebélyes fákkal, fölebb sűrű erdővel, mely mérföldekre terjedett, míg e dombok
                  alatt, ameddig a szem láthatott, határtalanul nyúlt el a nagy rónaság, s egyes
                  tornyokon, melyek itt-ott a láthatáron feltűntek, s a nagy síkon legelő nyájakon
                  kívül semmi nem volt, mi a nézőt arra emlékezteté, hogy lakott földön jár. Közel a
                  házhoz istálló, s mellette néhány fészer s szénaboglya állt, ajtaja előtt egypár
                  bozontos kuvasz nyújtózott a tavaszi nap meleg sugáraiban.</p>
				<p>Viola boldog lehetett új lakhelyén. A menedéket, melyet keresett, feltalálta, s
                  távol volt az emberek társaságától, mi annak, ki, mint ő, tőlök sokat szenvedett,
                  s csak új üldözéseket várhat, már magában egy neme a szerencsének; boldog lehetett
                  volna, mondom, ha boldogságunk csak jelen helyzetünktől függne. - Miután azonban
                  ez nem így van, az öreg János erősen csalódott, midőn őt szerencsésnek gondolá.
                  Már csak az, hogy életének előbbi színhelyét elhagyni kényteleníttetett,
                  elkeseríté örömeit, ha reá új körében ilyenek vártak volna is. Valamint műveltebb
                  ember, kinek a természet szívet adott, honából kitiltva, soha megelégedettnek nem
                  érezheti magát, s ha a szerencse rá halmozná minden adományait, az idegenek közt
                  mindig magányosnak s elhagyottnak érzi magát: úgy ragaszkodnak a nép szegényebb
                  osztályai nemcsak a honhoz, de születésök helyéhez. Életök szűkebb körökben foly
                  le, s az összes hazának eszméje tőlök közönségesen távolabb fekszik, hogysem azt
                  tisztán felfogni képesek volnának. Az utolsó paraszt szereti hazáját, szereti,
                  mint oly valamit, mit teljesen megfogni s értelmezni nem tud, de minek nagysága
                  előtt meghajlik s mi iránt magát háládatossággal lekötve érzi, hasonló szeretettel
                  ahhoz, mellyel az ember isten iránt viseltetik; de a szegény embernek valóságos
                  hazája az, melyet szívének semmi nem pótolhat ki - a falu,
                  melyben született, a kis hely, hol ifjú napjait tölté. Helyhezd őt tíz mérföldre
                  születése helyétől, s a gondolat, hogy a magyar korona birodalmában maradt, nem
                  fogja enyhíteni fájdalmát, mellyel falujától megvált. A hely, hol első éveit
                  tölté, s szüléinek szerény laka vagy talán sírja áll, a kis mező, melyen évekig
                  dolgozott, a fák, melyek alatt annyiszor megpihent, a kút, melynél talán
                  kedvesével először találkozott, kipótolhatatlanok... emlékei nem a nemzet, hanem
                  családja vagy szomszédai történetéből állanak, s ha új lakhelyén az emberek
                  ugyanazon nyelven szólnak is, fog-e velök ugyanazon tárgyakról beszélhetni,
                  melyeken kívül, való érdekkel előtte semmi nem bír! Nem fog-e mint idegen állani
                  az idegenek között, majdnem éppen úgy, mintha honát hagyta volna el? - mintha
                  falutornyának láthatárán kívül nem volna más hely a világon, hol magát egészen
                  otthonosnak érezheti. S nem egy egész-e életünk, melynek
                  egyes pillanatait szétszaggatnunk nem lehet, melynek örömei nagy részben
                  reményeinkben fekszenek, melynek boldogságát emlékeink föltételezik? s mi volt
                  akár Viola múltjában, akár jövőjében, mire megnyugvással tekinthetett? Mint a
                  nyári vész, mely a bércen átvonulva, azt nemcsak zöldjétől s virágaitól fosztja
                  meg, de néha lemossa földjét s csak terméketlen sziklákat hágy maga után, így
                  sorsunk csapásai néha jelen örömeinknél többet rontanak el. A kebel, mely fölött
                  átvonultak, pusztán marad utánok, azon része, melyben örömei termettek, elveszett,
                  s nyájas napok jöhetnek ismét, de a szív örökre terméketlenné vált - s ilyen volt
                  az, mit Viola szenvedett. Felejtheté-e az emberek igazságtalanságát, s hogy
                  napjait fenevadként üldözve tölté? felejtheté-e, mit önmaga tett, s mi előtt,
                  valahányszor reá gondolt, egész valója borzadott? Nem volt-e gyilkos? nem
                  fertőzteté-e embervér kétszer kezeit? s miként reméljen szerencsét ő, kit
                  lelkiismerete soha nyugodni nem hágy, ki a jövő pillanatban mindentől, mit még
                  tulajdonának nevez, megfosztva láthatja magát? A jövő szüntelen fenyegetve állt a
                  szerencsétlen előtt. Még senki az egész vidéken nem ismeré valódi nevét, s ura s
                  azok, kikkel érintkezésbe jött, a kislaki gulyás öccsének tartják őt; de nem
                  függött-e egész biztonsága egy hajszálon? Ha egykori ismerősei közül valaki e
                  vidékre jő, vagy valamely véletlen által kisül, hogy idegen útlevéllel s név alatt
                  jött, nem fog-e világosságra jönni minden? s akkor mi vár reá, ki már halálra
                  ítéltetett? Violának remegni kelle minden embertől, kit tanyájához közelgeni
                  látott; remegni tulajdon kisfiától, hogy ártatlan beszélgetéseivel szüleit el ne
                  árulja; s van-e kín ennél nagyobb? Mégis mindemellett Viola végre talán megszokta
                  volna helyzetét, s ha nem is szerencsésnek, legalább nyugodtnak érezheté magát. A
                  végzet, mely az embernek önhelyzete meghatározására oly kevés befolyást adott,
                  pótlékul úgy alkotá szívét, hogy minden helyzetbe végre be tudjon szokni. Ha Viola
                  nejét, mint reménylé, boldogan láthatja, szeretetében, melyet iránta s gyermekei
                  iránt érzett, talán megfeledkezhetett volna mindenről, még a veszélyről is, mely
                  őt szüntelen környezé; hisz maga Damocles kardja, ha valakinek évekig feje fölött
                  lebegne, végre el fogná veszteni ijesztő hatalmát. De ez nem történt.</p>
				<p>Zsuzsinak nem sok kelle, hogy magát szerencsésnek érezhesse. Egy vala ő azon
                  lények közül, kiknek isten, midőn a földre küldé, hivattatásul azt adá, hogy
                  szeressenek, s míg ennek megfelelhetett, ő boldognak érzé magát. Míg maga mellett
                  férjét s gyermekeit látja, míg életének minden pillanatait nekik szentelheti, míg
                  rólok gondoskodhatik, míg értök dolgozhat, ő nem kíván többet. Midőn e szegény
                  asszony férjét szabadon látá, s gyermekeivel a kislaki gulyás kocsiján új lakhelye
                  felé utazott, egészen boldognak érzé magát. Életének legfőbb reménye teljesült, s
                  minden, amit szenvedett, elenyészett a boldogság érzete előtt, mely lelkét tölté.
                  Távol az emberektől, messze eddigi élete színhelyétől, hol senki férjét nem ismeri
                  s egészen új életet kezdhet: ez vala évek óta egyedüli vágya, s ez teljesült.
                  Letérdepelt, midőn új tanyája küszöbén átlépett, s forró imájában, mellyel
                  istenhez emelkedett, csak mély háláját mondá ki, mintha nem volna semmi, mit ennyi
                  boldogság után még kérnie lehetne.</p>
				<p>E boldogság azonban nem tartott sokáig. Vannak lények a világon, melyek csak vagy
                  határtalanul boldogok, vagy egészen szerencsétlenek lehetnek, s Zsuzsi ezek közé
                  tartozott. Ha kedveseit megtarthatja, mennyek országában nincs öröm, mely után
                  vágyódnék, az egyen kívül, hogy a szeretet, mellyel övéit öleli, öröklő leend; ha
                  ezektől megfosztatik, van-e valami, mi őt bánatában vigasztalhatná? S ez
                  történt.</p>
				<p>Kisebb gyermeke mindig gyenge s beteges volt. - Miként is lehetne másképp! - szólt
                  Zsuzsi sokszor, ha kisdede arcain azon szomorú kifejezést vevé észre, mely kis
                  gyermekeknél testi betegségnek legbiztosabb jele - keservet szítt emlőimről, s
                  keserű könnyeimmel mostam le arcairól a mosolygását. Szelíd kék szeme, mióta
                  megnyílt, nem látott mást, mint bánatot maga körül; miként ne lenne a szegény
                  gyermek szomorú? - A nyugtalan életmód, melyre anyja az utolsó időben
                  kényszeríttetett s melyben e gyönge gyermek osztozott vele; a hideg őszi levegő,
                  melynek órákig ki volt téve, s végre a sebes út, midőn az egész család új
                  lakhelyére sietett, látszó hatással voltak úgyis bizonytalan egészségére.
                  Fölgerjedett állapotában, míg férje életéért aggódott, Zsuzsi nem is vevé észre a
                  változást, mely kisdedén történt; de alig ért új házához, hova pár nappal később
                  Viola is megjött, midőn a veszélyt gyanítani kezdve, egyszersmind minden reményről
                  is lemondott. - Nehány nap múlva, melyet a legnagyobb aggodalomban töltött, a
                  gyermek meghalt, s egy kis sír a tanya mellett mindaz, mi Zsuzsinak kis kedveséből
                  maradt.</p>
				<p>E gyermek halála az anyának mélyen fájt, még inkább talán, mint máskor fájt volna,
                  mert e csapás boldogsága közepette váratlanul érte szívét; de midőn férje
                  szomorúságát észrevevé, ki gyermeke halálában istennek büntetését látá, Zsuzsi
                  érzé, hogy férjének vigasztalásra van szüksége, s legyőzé még anyai keservét is. -
                  Ki tudja - szólt sokszor -, talán jobb volt gyermekemnek, hogy elhagyá e világot,
                  hol eddig is csak szenvedett. Talán isten csak azért küldé ránk ez új
                  szerencsétlenséget, hogy fölötte nagy boldogságunkban el ne bízzuk magunkat - s
                  végre nem marad-e kis Pistám, ki naponként nő, s a legderekabb gyermek, kit valaha
                  életemben láttam? - S neki igaza volt; míg egy gyermeke marad a nőnek, kinek egész
                  szeretetét adhatja, kesereghet, de soha sorsa által egészen leveretni nem hagyja
                  magát. A gyenge kéz, melynél gyermekét vezeti, egyszersmind legbiztosabb támasza
                  éltének; s a kis Pista csakugyan szeretetreméltó gyermek volt. Víg, egészséges,
                  minőt anya csak kívánhat, s emellett oly nyájas s szerető, mintha sejdítné, hogy
                  kis testvére halála után anyjának egész boldogsága tőle függ.</p>
				<p>Tél közepe táján Pista himlőbe esett. Az anyának gondjait, melyekkel a beteget
                  ápolá, nem fogom leírni; csak, ki anyát ily helyzetben látott, képzelheti mindazon
                  szeretetet, mely egy asszony keblében megfér; csak ő tudja, mint lehet az anya
                  gyermeke betegágya mellett, ugyanakkor, mikor szívét mondhatlan kínok töltik el,
                  víg s mosolygó, csakhogy kedvesének nehány derült pillanatot szerezzen; egyedül ő
                  ismeri azon erőt, mely míg használhat, mindent elbír, és soha nem lankad el. Három
                  kínos hét után, melyet remény s aggodalom közt töltött, végre meghalt e gyermeke
                  is, s a szegény asszony, midőn e kedvesét testvére mellé fekteték, érzé, hogy
                  ezután semmi nincs a földön, mi őt még boldoggá tehetné.</p>
				<p>Zsuzsi nem panaszkodott, nem szólt szerencsétlenségéről, sőt elkövetett mindent,
                  hogy fájdalmát férje előtt titkolja; de a sápadt arc, melyet mosolyra
                  kényszerített, az akaratlan fohász, mely néha mellét dagasztá, hangja, mely, ha
                  valami által gyermekeire emlékeztetett, egyszerre remegni kezdett, míg maga
                  elfordult, hogy férje a szemébe nyomuló cseppeket ne lássa, érthetőbben szóltak,
                  mint bármily panasz, melyben a szerencsétlen anya fájdalmát kiöntheté; s Viola
                  inkább szereté nejét, hogysem általa megcsalathatnék. Ő meglátta a titkolt könnyek
                  nyomát a kedves arcokon; megérté a soha ki nem mondott fájdalmat, s szilárd lelkét
                  bánat töltötte el, keserűbb, mint melyet eddig életében érzett. Szenvedni látnunk,
                  kit véghetlenül szeretünk, s érezni egyszersmind, hogy fájdalmát enyhítenünk nem
                  lehet, van-e a világon ennél kínosabb érzemény? s Violának úgy látszott, hogy csak
                  azért mentetett meg a haláltól, hogy élte kelyhének e legkeserűbb cseppjét
                  kóstolják ajkai. - Én szerencsétlen - szólt egykor magában, midőn a mezőn
                  magányosan legelő marhája után nézve, szemeit a nagy rónán végigjártatá -, nem
                  volt-e hát elég, mit eddig szenvedtem, még ezt is el kelle érnem?! Talán ha
                  kiszenvedtem volna a halálbüntetést, könyörült volna isten gyermekeimen, most a
                  mindenható kedveseimben büntet. Kezeimet vér fertőzteti, de mit tehet Zsuzsim, mit
                  tehetnék erről szegény gyermekeim? Irgalmas isten, mit vétkezének ők ellened?</p>
				<p>Ismét ily gondolatokba merülve ült Viola a dombon, mely háza mögött emelkedett,
                  midőn figyelmét a tanyáról szokatlan kutyaugatás vonta magára, s szemeit arra
                  fordítván egy idegent látott egyenesen feléje közeledni. - Viola, mint helyzete
                  javaslá, egészen elkülönözve élt, maga a kislaki gulyás, mióta a tanyán lakott,
                  csak egyszer látogatta meg őt; s a vidék pásztoremberei s szegény legényei
                  tapasztalván, hogy Viola velök semminemű cimboraságba ereszkedni nem akar, ritkán
                  jöttek tanyájához, s ezért egy idegennek közeledése már magában is figyelmet
                  gerjesztett; mennyivel nagyobb volt Viola bámulása, midőn a közelgőben, kinek
                  vonásai előtte már távolról ismereteseknek látszottak, végre az alispán huszárjára
                  ismert, s általa saját, rég nem hallott nevén szólíttatott meg.</p>
				<p>János, mihelyt a tanyát távolról meglátá, gulyás vezetőjének megköszönte
                  fáradságát, s Csavargóst vele küldötte el. Hogy Violával bizalmasabban szólhasson,
                  csak maga jött, s Viola még mindig alig hitt szemének, midőn az öreg, máskor oly
                  rendesen felöltözött katonát most parasztruhában, a hosszú utazás alatt megnőtt
                  szakállal látá maga előtt.</p>
				<p>- Kend az, János? - mondá bámulva, midőn szemeit a jövőre mereszté - s ily
                  öltözetben?</p>
				<p>- Ugye furcsa - válaszolt a másik jókedvűen -, hiába meztelenül születtünk, s
                  meztelenül fektetnek a sírba vagy legföllebb gatyába; a katona paraszt, volt, s
                  megint paraszttá válik, ez a világ forgása; s végre ez a ruha nem is oly rossz,
                  csakhogy oly embernek, ki, mint én, sokáig begombolva, járt, ha megszorítva nincs,
                  mindig valamije hiányzik. Első napokban úgy tetszett, mintha nem is lennék
                  felöltözve.</p>
				<p>- De honnan és mi hozza kendet ily messze földre? - kérdé az előbbi.</p>
				<p>Az öreg János, ki jelen járatának helyességéről egészen meggyőződve sohasem volt,
                  megzavarodott e kérdésnél. - Hát csak meg akartalak látogatni - mondá kis szünet
                  után, mely alatt fejét vakará -, azaz fel akartalak keresni - tevé hozzá még
                  nagyobb zavarban -, fontos beszédem volna veled. Nem kell azért megijedni, öcsém -
                  szólt tovább, midőn a bámulást, mellyel Viola e szavaknál reá tekintett, észrevevé
                  -, abból, mivel megígértem, hogy fel foglak keresni, nem következik ám, hogy
                  másnak is megmondom, hol találhat. Szólok veled, s azzal vége, te tehetsz, amit
                  legjobbnak látsz. Belőlem ugyan a teins urak, ha megnyúznak, sem fognak semmit
                  kivenni; én még desertort nem adtam fel soha életemben.</p>
				<p>Violának kíváncsisága e szavak által még inkább növekedett; s az öreg János,
                  kérésének engedve, azonnal hozzáfogott utazása okainak előadásához. Nem szükséges,
                  hogy az öreg huszárt kissé hosszas elbeszélésében kövessük; a benyomásról, melyet
                  szavai Violára tevének, olvasóimnak úgysem lehetne fogalmuk.</p>
				<p>- Mily átkozott teremtés vagyok én - mondá, szemeit kétségbeesve ég felé emelve,
                  midőn Jánostól Tengelyi helyzetét hallá -, akihez csak közelítek, gyűlölve vagy
                  szeretve, szerencsétlenné teszek mindenkit. - Viola kezével takarta szemeit, s
                  elmerülve fájdalmában hallgatott.</p>
				<p>- Látod-e - szólt megnyugtatva az öreg huszár -, nem kell hinned, hogy Tengelyi
                  úrnak oly igen rossz dolga van. Nincs is tömlöcben, hanem szobában tartják; enni,
                  inni amennyi kell; én magam szolgálom, s gondolhatod, Ákos úrfinak jövendő ipjára
                  van gondom; csak az az átkozott kriminális per, vagy nem tudom, hogy híják, ne
                  volna! nem tudni, mire ítélhetik, ha nem sül ki ártatlansága, és akkor...</p>
				<p>- Nem akartam-e javát? - szólt, a beszélőt szenvedélyesen félbeszakasztva Viola -
                  ember nincs a világon, kinek annyit köszönhetek. Feleségem- s gyermekeimet fogadta
                  fel házában; éltemet adtam volna érte; egy embernek vérét ontottam, mert azt
                  hívém, hogy haszna kívánja... s hová vezetett háladatosságom? Hogy őt, a világ
                  legbecsületesebb emberét tömlöcbe hoztam; s ha te nem jössz s helyzetéről nem
                  tudósítasz, általam talán vesztőhelyre jut. Oh, János, miért fáradott kend, hogy a
                  haláltól megmentsen? örömnap lesz az, melyben én meghalok! A veszett kutya, ha
                  betegségét érzi, elfut a háztól, melynek kenyerét ette, hogy jóltevőit
                  szerencsétlenné ne tegye; lám, én rosszabb vagyok a veszett kutyánál... legjobb
                  barátimat rontom meg.</p>
				<p>Az öreg János mélyen meg vala hatva Viola fájdalma által, s amennyire lehetett,
                  azzal vigasztalá a szerencsétlent, hogy talán mégis valami módot találhat, miáltal
                  Tengelyin segíteni lehet.</p>
				<p>- Mi azt illeti - szólt Viola valamivel nyugodtabban -, ne aggódjék kend. Három
                  nap alatt Porváron lehetünk; az irományok, melyeket Macskaházytól elvittem, nálam
                  vannak, véresek még most is, s ha az egészet, amint történt, elmondom, Tengelyi
                  úron gyanú nem maradhat.</p>
				<p>Az öreg János gondolkozva csóválta fejét. - Öcsém, nem hiszem, hogy jó lesz -
                  mondá. - Ily dolgot jobb előre meggondolni.</p>
				<p>- Odamenni könnyű. Itt vagyok, én, Viola öltem meg Macskaházyt - ezt minden gyerek
                  elmondhatja; de ha egyszer bezártak, kiszabadulni, ez nehezebb, s arra kell
                  gondolnunk. Igaz, az urak azt mondják, hogy éltednek nem lesz bántása, maga a
                  vicispán is ígérte; de végre, ki tudja? Amit az urak ily szegény embernek ígérnek,
                  arra nem mindig jó sokat adni, s úgy hiszem, tanácsosabb, ha előbb más módot
                  próbálunk meg. Teszem, az írásokat nekem adod, én elviszem, elmondom, hogy veled
                  szóltam, s mikor az írásokat átadtad, magad elbeszélted, hogy Macskaházyt te
                  gyilkolád meg.</p>
				<p>- Nem fogják hinni - vágott szavába Viola.</p>
				<p>- Jól van - folytatá a huszár -, ha magamnak nem hiszik, még egy tanút hívok.
                  Csavargós Gazsi igen jó gyerek, ki velem jött, s most a szomszéd gulyásnál van.
                  Két becsületes tanú elég minden bizonyságra; vagy mert Gazsi talán nem egészen
                  becsületes, s néha lopni szokott, elhíhatjuk magát a gulyást harmadiknak. Így el
                  kell hinniök. Te addig, míg mi Porváron ezeket valljuk, feleségeddel,
                  gyermekeiddel tovább állsz, mikorra érted ide jőnek, üres helyedet találják. Mit
                  mondasz, nem lesz-e ez jobb?</p>
				<p>- Nincsenek többé gyermekeim - szólt Viola, s arcain mondhatlan fájdalom
                  kifejezése vala látható -, az utolsót, kis Pistánkat, most két hónapja temettük
                  el.</p>
				<p>- Pistát? - mondá az öreg János - kis Pistámat? hej, öcsém, az szörnyűség!</p>
				<p>- Őt s kisebb testvérét - folytatá az előbbi remegő hangon -, gyermektelenül
                  állok, s szegény Zsuzsi nem fogja soká túlélni kedveseit. Napról napra fogy; hej,
                  szegény, nem éri meg a levelek hullását, melyek a fákon most hajtanak!</p>
				<p>A két férfi egy ideig hallgatva ült egymás mellett; Viola mély fájdalomba merülve,
                  az öreg János könnyekbe lábadó szemekkel.</p>
				<p>- Bizony, öcsém - szólt végre az utóbbi meghatott hangon -, isten tudja, miért
                  bánik némely szegény emberrel oly keményen. Azt mondják, egy helyre jövünk végre
                  valamennyien, mintha e földön csak úgy átmasíroznánk a másvilág felé; de meg kell
                  vallani, azok, kik az arier gardba jutottak, néha elveszthetik türelmöket. Az
                  elsők fölemésztenek mindent, övék az egész dicsőség, a hátulsóké a verés s
                  koplalás. Életemben először éltem ily nyomorúságot. Mikor a sereg retirál, a
                  legbátrabbakat küldik hátra, s én háború idejében sokszor jártam úgy a
                  leghátulsóbbak között; de lám, öcsém, épp akkor tanultam, hogy nem kell soha
                  lemondani a világról. Mert először, ha az ily szolgálatnak vége van, okos
                  generális mindig a legutolsókat dicséri s jutalmazza meg a többiek előtt, s bizony
                  az úristen is csak így tesz majd a másvilágon; s azután nem tudja senki, miként
                  fordul még a szerencse. Hála istennek, feleséged még megvan. Neked még tíz
                  gyermeked lehet. Igaz, nem lesz olyan, mint a kis Pista volt, oly kedves gyerek
                  nincs s nem egyhamar lesz széles e világon, de gyerek, s lám, én mindig azt
                  mondom, akinek még gyermeke lehet, az nem tudja soha, mily szerencse vár reá.
                  Öcsém, én csak azt mondom neked, bolond lennél, ha a tekintetes urak kezébe adnád
                  magadat; erre még mindig időd marad.</p>
				<p>Viola meghatva hallgatá végig az öreg katona tanácsait, de midőn János, feleletet
                  várva, szemeit fiatalabb társára függeszté, ez szomorúan rázá fejét. - Nem tudja
                  kend, mennyit szenvedtem már eddig is, másképp nem adná e tanácsot - így
                  válaszolt. - Ne adjam magamat bíráim kezébe, s kerüljem el büntetésemet még
                  tovább: ezt javasolja kend? De azt hiszi-e, hogy az, mit így szenvedek, nem
                  százszorta súlyosabb minden büntetésnél, melyet reám mondhatnak? Halálra fognak
                  ítélni, igen, én megérdemeltem; de mi egy halál a legkínzóbb, azon szüntelen
                  remegéshez képest, melyben élek, mióta itt lakom! Húsz mérföldre mentem el onnan
                  hazulról; de mi húsz mérföld? Mint kend most, úgy más akárki fölkereshetett, vagy
                  véletlenül rám ismerhetett. Ha valakit távolról házam felé jőni láttam, hányszor
                  nem bújtam el a leggyávább teremtésként az erdőben; ha uram, vagy másvalaki előbbi
                  életemről kérdezett, hányszor nem érezém a vért arcomba tolulni, midőn remegve,
                  mint gonosztevő bírája előtt, oly kérdésekre feleltem, melyek véletlenül s különös
                  szándék nélkül tétettek. Így élni, János, nem élet; ha felakasztanak, csak
                  pokolbeli kínoktól mentenek meg.</p>
				<p>- Már felakasztani nem fognak - szólt közbe János biztatva. - A vicispán, hála
                  istennek, összeveszett feleségével, és azóta egészen más emberré lett. Megígérte,
                  hogy életednek semmi esetre bántása nem lesz, s ő bizonyosan meg fogja tartani
                  szavát; azaz, ha lehet - tevé hozzá -, de ki tudja, bír-e a többiekkel? s én
                  mindig azt mondom, sokkal jobb, ha...</p>
				<p>- Ne szóljon kend nekem erről többet - szakítá félbe a szólót Viola -, tudom, hogy
                  szándéka jó, de én el vagyok határozva. Higgye el, mióta gyermekeim meghaltak,
                  sokszor gondolkoztam arról, nem lenne-e jobb, ha magamat önként átadom a
                  törvénynek? s talán ha kend nem jő, s Tengelyi úr szerencsétlenségét meg nem tudom
                  is, feladtam volna magamat önként, csakhogy a kínoktól megszabaduljak, melyek
                  között most élek. Mielőtt kis Pistám meghalt... a szegény gyerek úgy el volt
                  csúfítva himlői által, kend nem is ismert volna reá, csak édes szelíd szava maradt
                  meg, még most is mintha fülembe csengeni hallanám... mit is akartam mondani? -
                  tevé hozzá szemeit kezével törülve - ha fiamra gondolok, megfelejtkezem
                  mindenről... Igen, mielőtt kis Pistám meghalt, egész betegsége alatt mindig csak
                  arra kért, hogy többé zsivánnyá ne legyek. Ugye apám, nem lesz zsivány többé? Ez
                  volt az utolsó szó, mit tőle hallottam; s ha itt maradok, ugyan teljesíthetem-e
                  ezen kérését? Jöjjön a legalávalóbb gonosztevő, kivel zsivány koromban
                  találkoztam, s ismerjen rám, nem kényszeríthet-e csak azáltal, mert titkomat
                  tudja, minden alávalóságra, sőt a legundokabb gonosztettre? Mihelyt nevemen
                  szólíthat, szolgája vagyok, s így becsületességem csak a véletlentől függ.</p>
				<p>János, érezve e szavak valóságát, felsóhajtott.</p>
				<p>- Látja kend, aki kezét embervérbe mártotta, annak meg kell halnia - folytatá az
                  előbbi -, sokszor gondolkoztam erről, s látom, hogy ez természetes. Az embernek
                  úgy sincs nyugodalma ily tett után. Ha bíráim elítéltek, nyugodt leszek; anélkül
                  lelkiisméretem nem hagy pihenni. Igaz, nem volt soha szándékomban valakit megölni;
                  nem én, hanem a sors akarta, hogy gyilkossá legyek; de akkor a sors azt is akarta,
                  hogy gyilkosságomért szenvedjek; s mit ér, ha ellene küszködöm?</p>
				<p>- Igen, de Zsuzsi mit fog csinálni!? - mondá János mély fohásszal.</p>
				<p>Viola egy ideig hallgatott; arcain leírhatlan fájdalom kifejezése vala látható,
                  ujjai görcsösen összeszorultak a bot körül, melyet kezében tartott; melle feszült,
                  mintha szét akarna repedni. - Mit fog Zsuzsi csinálni halálom után? - szólt végre
                  remegő hangon - oh, ha erre gondolok, elhágy bátorságom! De mit tehetek? Ha
                  látnám, hogy a szegény asszonynak keservét enyhíthetem; ha nem volna oly
                  szerencsétlen, hogy teljes meggyőződésem szerint, még szerencsétlenebbé halálom
                  által nem válhatik - nincs kín a világon, melyet nem tűrnék el. Ha lelkiisméretem
                  furdalna is, ha remegve kellene töltenem életem minden napjait, ha tudom, hogy
                  örökre elkárhozom: higgye el, János, én elviselném mindezt panasz nélkül, csak azt
                  látnám, hogy életem Zsuzsinak vigasztalására van. De szegény asszonynak szíve
                  telve van színig keservével, abba sem új bánat, sem vigasztalás nem fér, sőt
                  jelenlétem csak azon egy könnyebbségtől fosztja meg, mit talán abban találna, hogy
                  szabadon sírhatna. Ahelyett, hogy vigasztalnám, csak nehezítem fájdalmát, melyet
                  előttem elnyomni iparkodik, s mely csak annyival inkább nehezül lelkére. Nem, nem!
                  - folytatá szenvedélyesen - ezt nem tűrhetem tovább; történjék, minek történni
                  kell, egyszerre. Talán, ha én is meghaltam, megkönyörül rajta isten s elveszi e
                  világról, hol azoknak, kik Violát szerették, úgy sincs nyughelyök; s ha nem,
                  legalább, ha engem felakasztottak, nincs többé mitől félnie, s jó emberek majd
                  gondját viselik. Kösse össze kezeimet, János, s vezessen egyenesen Porvárra, ez
                  legjobb, mit velem tehet.</p>
				<p>János Viola szavaiból látá, hogy határozata megváltozhatlan, s annyival kevesebbet
                  szólt többé föltétele ellen, mennyivel inkább érzé azon okoknak helyességét,
                  melyeket ez támogatására felhozott. - Utoljára is talán igazad van - mondá rövid
                  gondolkozás után. - Felakasztani nem fognak, arra fogadni mernék, s rád nézve is
                  talán jobb, ha strófodat kiálltad, legalább azután szabad ember vagy. De mi a
                  megkötözést illeti, az ostobaság volna. Ha magad akaratából jössz, érdemednek
                  fogják tulajdonítani, s annyival kisebb büntetésed lesz. Isten ments meg, hogy én
                  vezesselek oda; éltem végnapjáig szégyenleném, ha valaki azt mondaná: Violát az
                  öreg János fogta meg.</p>
				<p>- Jól van - szólt Viola rövid gondolkozás után -, ha kend jobban szereti, menjen
                  előre, s mondja Tengelyi úrnak, ne féljen, legfölebb négy nap múlva Porváron
                  leszek. Bojtárom nemsokára hazajő, marhámat arra bízhatom, s Zsuzsinak is
                  mondhatok valamit, hogy, ha elmegyek, meg ne ijesszem; úgyis elég nehezen fogok
                  megválni.</p>
				<p>- Mindenesetre legjobb lesz, öcsém - szólt az öreg János -, ha már rászántad
                  magadat, jobb, ha legalább most Zsuzsinak nem szólsz. Később, ha egyszer Porváron
                  vagy, majd én magam jövök feleségedért; s ha a vicispántól meghallja, hogy éltedet
                  nem bántják, maga is nyugodtabb lesz. Ne félj, öcsém - tevé hozzá, Viola vállára
                  ütve -, még végre minden jó lesz, egypár esztendőre bezárnak, s azután ismét mint
                  becsületes ember térsz vissza Tiszarétre. De mennem kell - szólt körültekintve -;
                  Zsuzsi hazajöhetne, s ha nálad lát, főképp ily ruhában, bizonyosan megijed. Isten
                  veled, öcsém. - S ezzel az öreg huszár ismét a ház felé indult, hol lovát hagyta.
                  Miután kevés lépésre haladott, János egyszerre megfordult, s visszajött. -
                  Tudod-e, öcsém - mondá Violához, ki az előbbi helyen megállt -, elfelejtettem
                  mondani: ha határozatodat megbánod, ne jöjj. Tőlem bizony, míg magad el nem jössz,
                  senki tanyád helyét megtudni nem fogja. Legfölebb azt mondják, az öreg János
                  nagyobb szamár, mint maga gondolta, mert Violát nem tudta feltalálni. Az se baj.
                  Isten veled. - S ezzel János, anélkül, hogy feleletre várna, ismét útnak indult; s
                  Viola nemsokára lovának távozó kopogásából hallá, hogy a tanyát sietve
                  elhagyá.</p>
				<p>- Hát életemnek legalább valami haszna lehet - így szólt magában -, Tengelyi
                  jótevőm, meg akartam hálálni tettét, s csak új szerencsétlenségbe kevertem; ettől
                  meg fogom menteni. Oh, de Zsuzsimból mi lesz!? - Viola fájdalmas gondolatokba
                  merülten fejét kezére támasztva ült ott, mikor neje hazajött, s őt megszólítva
                  mély ábrándjaiból fölébreszté; neki úgy látszott, hogy férje sírt; de a szegény
                  asszony gyermekei sírjától jött, s e könnyekben nem látott semmi feltűnőt.</p>
			</div>
			<div type="chapter">
				<head>39</head>
				<p>Violára, mielőtt föltételét teljesítheté, még nehéz pillanatok vártak. Határozata
                  változhatlan vala, de miként találjon oly ürügyet távozásra, mely nejét
                  megnyugtassa? Mióta e tanyán laktak, Zsuzsi, valahányszor férje csak egypár órára
                  távozott, a legnagyobb nyugtalanságban élt, s ezen féltékenysége, mióta gyermekei
                  meghaltak, még erősebbé vált. Férjén kívül neki e világon nem vala semmije; s nem
                  forgott-e az szüntelen veszélyben, ha emberek közé ment, hol valaki által
                  megismertethetett? Viola százszor nekikészült, hogy nejének tudtára adja, miként
                  még az este nehány napra útnak indul, s százszor újra elhalasztá szándékát.
                  Egyszer úgy látszott, mintha Zsuzsi ma derültebb volna, mint máskor, s ily
                  pillanatban nem akará megrontani kedvét; másszor ismét arca kifejezését a
                  közönségesnél még szomorúbbnak képzelé, s akkor a pillanatot arra, hogy szándékát
                  vele közölje, nem tartá alkalmasnak; s nem tudom, miként teljesítette volna
                  föltételét, ha neje, észrevéve elfogultságát s a készületeket, melyeket útjára
                  tett, maga nem kérdezi, ezeknek okáról. Miután férjétől hallá, miként távolléte
                  alatt a házhoz jött ispánnak parancsa szerint még ez éjjel el kell mennie, hogy a
                  szomszéd megyéből ura számára marhát hajtson, Zsuzsi elhalaványult. De mit tegyen?
                  Az okot, melyért tanyájától nem szívesen távozik, nem mondhatá senkinek, s a
                  szegény asszony még áldá végzetét, midőn férjétől vigasztalásul azt hallá, hogy a
                  hely, hová megy, Taksony megyétől még távolabb fekszik. Ott még kevesebbet
                  félhetek, hogy valaki rám ismer - így szólt Viola többször, s Zsuzsi, hogy
                  férjének helyzetét ne nehezítse, legalább úgy tetteté magát, mintha ezáltal
                  csakugyan megnyugtatva érzené magát.</p>
				<p>Viola, kinek, valahányszor nejére nézett, a fájdalom jutott eszébe, melyet e
                  szerencsétlen érzeni fog, ha a dolgok valódi állását megtudja, jellemének egész
                  szilárdsága mellett néha alig tarthatá vissza könnyeit; de erőt vett magán ő is, s
                  midőn este nejét utolszor kebléhez szorítva lovára ült, nem vehette volna senki
                  észre felgerjedését. Maga Zsuzsi nem gyanítá, hogy midőn férje ajkairól az utolsó
                  isten veled-et hallá, a szerencsétlennek szívét azon sejdítés tölté, hogy utolszor
                  szólt kedveséhez. Viola rég megszokta a szenvedést; mint a tenger sötét habjai,
                  úgy arcának mindig komor kifejezése eltakará a vészt, mely keblében dúlt; de midőn
                  jó lován az erdő felé vágtatva annyira jött, hogy mozdulatai az utána néző által
                  nem láttathattak; rég leküzdött keserve kitört, s szemének keserű cseppjei sűrűn
                  peregtek le arcain.</p>
				<p>Már este volt, mikor Viola elhagyá a házát. A lealkonyodott nap végsugárai csak
                  még gyenge világot terjesztének a láthatáron, s a félhold, mely könnyű fellegek
                  között lebegett az égen, fényesen önté le ezüst sugárait, s minden ünnepélyes
                  csendben állt szelíd világítása alatt. A természet bájai nagy bajainkat nem
                  felejtetik el velünk, de elveszik keserűségöket. A szenvedélyes bánat helyett,
                  melyet emberek között vagy szobánkba zárkózva érezénk, szelíd szomorúság tölti
                  lelkünket; úgy látszik, mintha az egész természet részt venne fájdalmunkban,
                  mintha minden csillag sajnálkozva nézne le reánk; a nagy láthatáron körültekintve
                  érezzük egész parányiságunkat, s önszerencsétlenségünk kisebbnek látszik, midőn
                  eszünkbe jut, mily kevés s mily múlékony létünk. A nyugalom, melyet maga körül
                  látott, végre nyugodtabbá tevé Violát is. Lépésre mérsékelé lovának sebes futását,
                  s letörülve könnyeit, fel a csillagokra nézett, honnan annyi fönséges remény
                  ragyog le minden szenvedőre.</p>
				<p>Midőn a dombra ért, honnan néhány hónap előtt új tanyáját először meglátta, egy
                  percig megállt, s visszanézett. A távolság s a hold bizonytalan világa miatt csak
                  egy fehér folt s nem messze tőle egy gyenge pásztortűz vala minden, amit látott.
                  Eszébe jutottak mindazon remények, mikkel e helyre jött, a keservek, melyeken
                  azóta keresztülment, gyermekei, kiket a hegyoldalon eltemetett, s végre a
                  szerencsétlen nő, kire életének legnehezebb csapása vár - s e gondolatoknál ismét
                  könny nyomult szemébe; de fájdalmának szenvedélyes kitörése után Viola
                  visszanyerte ismét szilárdságát. “Ki tehet róla? - így szólt, midőn egy nehéz
                  fohász után ismét útnak indult - sorsát senki nem kerülheti ki; én
                  szerencsétlenségre születtem.”</p>
				<p>Viola föltevé magában, hogy Tiszarétre megy, s Réty Ákos kezeibe adja magát, vagy
                  ha ezt nem találná ott, legalább Liptáknét nejéhez küldi; s miután e hely a
                  tanyától, hol nejét hagyá, jó húsz mérföldnyire volt, s Viola, hogy senki kezeibe
                  ne kerüljön, főképp Taksony megyébe érve, minden jártabb utakat elkerült,
                  többnyire csak éjjel ment, hosszú utazása alatt ideje vala helyzetéről
                  gondolkozni. Gondolatait többnyire neje foglalta el. “Szegény Zsuzsi! - így szólt
                  sokszor magában - csak miatta ne kellene aggódnom, de ha megtudja, hogy a vármegye
                  kezére adtam magamat, kétségbeesik. De mit tehetek? Végre is megtudták volna
                  hollétemet. Valamint az öreg János, úgy más is fölkereshetett, s akkor még
                  rosszabb volna dolgom. Így, ha magamat feladom, legalább Tengelyi úr írásait nem
                  vehetik el tőlem, rajta segíthetek, és ki tudja, nem kapok-e végre mégis gráciát,
                  mint János mondta?” S ez utolsó gondolat a szerencsétlennek nem kis vigasztalására
                  szolgált. - Ha valaha férfi nyugodtan nézett a halál elébe, ő vala az; de a
                  gondolat, hogy életét hóhér kezei által veszítse, borzadással tölti a legbátrabbat
                  is; s Viola, nejére gondolva, készebb vala mindent eltűrni inkább, mint azt, mit e
                  kedves teremtés túlélni nem fogna. - “Zárjanak be tíz esztendőre - gondolá magában
                  -, kínozzanak, tegyenek velem akármit, az, hogy élek s hasznomra lehet, fenn fogja
                  tartani Zsuzsim erejét, s én is el fogok tűrni mindent, ha őt néha láthatom. Hisz
                  végre minden elmúlik, s mint az öreg János mondta, még mint becsületes ember
                  végezhetem napjaimat. Ilyen emberi természetünk; ha oly helyzetbe jutottunk,
                  honnan semmi kedvező kilátás nem nyílik, a kisebb rosszhoz kötjük reményhorgunkat,
                  de egy napig sem maradhatunk remény nélkül.”</p>
				<p>Viola minél tovább gondolkozott helyzetéről, annál nyugodtabbnak érzé magát. A két
                  emberölésen kívül, melynek mindegyikénél mentségére annyi okot hozhatott föl, soha
                  nagyobb bűntettet nem követett el. Maga az, hogy a halálos félelmet kiállta, s
                  most önmaga adja magát a bíróság kezébe, a legkeményebb ítéletet elháríthatja
                  róla, s azonkívül nem számolhat-e Réty Ákos s általa annyi becsületes ember
                  pártfogására, ha Tengelyit jelen szerencsétlen helyzetéből megmenti? Legnagyobb
                  aggodalma, midőn harmadik éjjel Tiszaréttől már csak néhány mérföldnyire volt, az
                  vala, hogy mielőtt magát s írásait Réty Ákos- vagy Vándorynak átadhatta, Nyúzó
                  pandúrjainak kezeibe kerül. Viola a magával hozott irományok fontosságának okát
                  nem ismeré, de miután ez irományok utolsó elfogatása alkalmánál tőle elvétettek s
                  Nyúzó által eltagadtattak - félnie kellett, hogy a főbíró, kinek jellemét
                  tapasztalásból ismeré, ez irományokat most is, ha kezébe kerülnének,
                  elsikkasztaná, s föltevé magában, inkább végső csepp véréig védelmezni magát,
                  hogysem Tengelyi írásait más, mint biztos kezekbe tegye le.</p>
				<p>Már hajnallani kezdett, midőn a sz.-vilmosi erdőhöz ért. Lova, melyről egész
                  éjszaka le nem szállt, fáradt vala; s a helyről, melyen állt, még jó két óráig
                  kelle mennie, mielőtt Tiszarétre érhetett. Viola megsajnálta jó lovát, melynek
                  életében annyi hasznát vette, de átlátta a veszélyt, mely reá nézve abból
                  támadhat, ha fényes nappal közeledvén a faluhoz, még mielőtt, föltételét
                  teljesíthetné, megismertetik s erőszakkal a szolgabíróhoz hurcoltatik. Az erdőnek
                  éppen legsűrűbb része e télen kivágatván, a fák között főképp most, midőn ágaikat
                  még lomb nem takará, rejteket találni nem lehetett, s ezt látva, neki mégis
                  legtanácsosabbnak látszott, ha útját tovább folytatja. - “A nagy rónaságon -
                  gondolá magában - távolról meglátok s kikerülhetek mindenkit; s te, jó Hollóm -
                  szólt, midőn kedves paripájának nyakát veregeté -, ma még meg kell tenni
                  szolgálatodat, gondom lesz, hogy jó kezekbe kerülj. Talán Ákos úrfi istállójába
                  fogad s agarászlónak használ, hisz megtanulhattad a szaladást, eleget kergettek
                  előbbi uraddal, én rajtad többé ülni nem fogok.” Viola ismét szomorú gondolatokba
                  merülve folytatá útját, s lova, mintha osztaná ura bánatát, leeresztett fővel
                  ballagott tovább a fák között, melyeken annyiszor átszáguldott.</p>
				<p>Szomorú ábrándjaiból Violát lódobogás ébreszté föl. Arra nézett, s a kis erdővel
                  körülfogott rétnek, melyen éppen átment, másik oldalán, három lovas pandúrt vett
                  észre, kik mihelyt őt megláták, feléje tartottak. Kitérnie vagy elrejtőznie nem
                  lehetett, megsarkantyúzta tehát lovát, s futásban keresé menedékét.</p>
				<p>- Megállj! - kiáltának üldözői - vagy halál fia vagy! - midőn utána rohantak; de
                  Holló, minden fáradtsága mellett, pandúrlovak által nem vala oly könnyen elérhető,
                  s a pár lövés, mely utána tétetett, csak nevelé sebességét. Viola egyenesen
                  Tiszarét felé tarta futásában; a pandúrok, nem vesztve őt szemeik elől, bizonyos
                  távolságban utána nyargaltak.</p>
				<p>Ákos éppen Tiszaréten volt. Az alispán, mióta neje meghalt, nem szívesen ment ki
                  jószágára, s fiára bízá gazdaságát, ki most is a tavaszi szántás végett több napot
                  töltött itt - s mert az utolsó időben történteknek emléke neki is kínos vala, nem
                  a kastélyban, hanem az öreg Vándorynál lakott. Vándory, szokása szerint e reggelen
                  is jókor fölkelve, midőn az egészen tiszta eget látá, nem állhatott ellen a
                  vágynak, hogy ismét egyszer a törökdombról nézze a felkelő napot, s magával híva
                  Ákost, vele ugyanazon helyre ment, hol őt történetünk kezdetén először
                  találtuk.</p>
				<p>Kevés fiatalember van a világon, ki reggeli álmát könnyen hagyná el, s Ákos nem jó
                  kedvben követé öreg barátját, ki út között szüntelen a felkelő nap szépségéről
                  szólt, s előre élvezé a gyönyörű látványt, mely reájok a törökdombon vár, sőt
                  egyik hősöm szégyenére meg kell vallanom, hogy ámbár a napkelet soha pompásabb
                  színekkel nem takarta a láthatárt, e látvány őt ma hidegen hagyá.</p>
				<p>Múlt ősz óta, hol az agarászat után Tengelyi- s Vándoryval a törökdombon
                  találkozott, Ákos nem vala itt, s igen természetes, ha most ugyanazon helyre jövén
                  azon dolgok jutottak eszébe, melyek a domb körül akkor történtek, s hogy a
                  napkeletről majdnem elfelejtkezve, Vándoryt ezekre emlékezteté.</p>
				<p>- Mintha ma volna, oly elevenen áll előttem minden - szólt a lelkészhez fordulva
                  -; hol most mi állunk, veled akkor szegény Tengelyi állott. A domb alatt lovaink,
                  előttetek Kálmán, s én jobbra, ott az átkozott Nyúzó, mintha még most is
                  káromkodni hallanám, midőn a sz.-vilmosi erdő felé nézve meglátá, hogy pandúrjai
                  valakit hoznak, s én nem akartam hinni, hogy Violát fogatta meg.</p>
				<p>Ákos e szavaknál mintegy akaratlanul a sz.-vilmosi erdő felé fordult, s jó
                  szemével észrevevé a lovasokat, kik a fák közül éppen most jöttek ki a síkra. - Mi
                  ez? - szólt Vándoryhoz, midőn arra mutatva, őt is a lovasokra figyelmezteté -,
                  átkozott sebesen jőnek, elöl egy, utána három, mintha itt is valaki
                  üldöztetnék.</p>
				<p>- Isten mentsen meg - szólt Vándory sóhajtva -, elég volt, hogy e helyről egyszer
                  ily szörnyűséget kelle látnom.</p>
				<p>- Éspedig mégis úgy van - mondá Ákos, ki szemeit azalatt a lovasoktól nem fordítá
                  el -; az, ki elöl jár, űzőbe vétetett, réteken és szántóföldeken vágtat
                  keresztül.</p>
				<p>- Legyen isten szegénynek irgalmas - szólt Vándory, szemeit éghez emelve.</p>
				<p>- Ha zsivány, nem menekülhet meg többé - mondá Ákos -, egyenesen a falunak
                  kergetik, s már lova is gyengülni kezd, üldözői jóval közelebb vannak hozzá, mint
                  elébb.</p>
				<p>- Talán nem zsivány - szólt Vándory, ki a lovasok mozdulatait szinte a legnagyobb
                  figyelemmel követé.</p>
				<p>- Bizonyosan az, vagy olyan, kit annak tartanak - szólt rövid szünet után -; már a
                  pandúrok fegyvereit is kiveszem. Szegény ember! lova egészen kifáradt, egyik
                  üldözője a nyomán van. Most az üldözők legközelebbike lovastól felbukott; megint
                  pár percre megszabadult; bárcsak friss lovat adhatnék neki.</p>
				<p>Viola helyzete - mert olvasóim gondolhatják, hogy ő az, kit Ákos a törökdombról
                  lát - azáltal, hogy legközelebb jött üldözője felbukott, csakugyan e pillanatban
                  kedvezőbbé vált. A második pandúr, midőn felbukott pajtásához jött, ki lovastul
                  együtt egy szántóföld árkában feküdt, feltartá lovát, s leszállt, hogy segítségére
                  legyen; a harmadik oly távolságra maradt el, hogy Viola, ki most már nem kívána
                  mást, mint a falut a pandúrok előtt elérve írásait biztos kezekbe adhatni által,
                  már céljánál gondolá magát. - “Csak most ne hagyj el, jó Hollóm - mondá, midőn
                  nehézkes ugrásokban tovább haladó lovát ismét megsarkantyúzá -, hajrá, Holló!” De
                  mindennek megvan határa, végre a legjobb ló ereje kifogy, s Viola érzé, hogy az
                  övé alig bírja terhét. A szegény pára, mely egész utolsó éjszaka utazott, s most
                  egy félóra óta kergetés között, újonnan felszántott földeken s árkokon keresztül
                  ment, ügetni kezde, s Viola, ki egy részről már a törökdomb közelében s így
                  majdnem céljánál látá magát, a síkról visszanézve mindinkább közelgeni látá
                  ellenségét, szóval s sarkantyúval hasztalan biztatá. A lónak fehér tajtékkal
                  elborított teste remegett, fekete sörényéről nehéz cseppekben patakzott le az
                  izzadtság, Viola tántorogni érzé lépéseit, de a kétségbeesés elnémíta minden egyéb
                  érzelmet, s még egyszer oldalába vágá éles sarkantyúit. A ló fájdalmában
                  felszökött, s végső erővel még egyszer szaladásnak indult. De az ellenség nyomában
                  vala.</p>
				<p>- Állj meg! - ordított egy vad hang Viola háta megett, s az üldözött borzadva
                  látá, hogy a pandúr csak pár lépésre van már tőle. Nem látva más menedéket,
                  kirántá pisztolyát nyeregkápájából, s hogy visszaijessze, ellenére szögezé. De a
                  pandúr, ki lőfegyverét szinte kezében tartá, alig látá e mozdulatát, midőn iszonyú
                  káromkodással pisztolyát Violára süte.</p>
				<p>Az ellenek oly közel voltak e pillanatban egymáshoz, hogy a lövés alig
                  hibázhatott, s Viola felkiáltva, lova nyakára rogyott. A ló megijedve a
                  közel-lövéstől, még egypár ugrást tett, s haldokló lovasával együtt a földre
                  rogyott.</p>
				<p>Mindez a törökdombhoz oly közel történt, hogy Ákos, ki mihelyt a lövést s annak
                  következéseit látá, oda futott, még elég jókor jött, hogy a lováról leugrott s
                  fokosával szerencsétlen ellenségéhez közelgő pandúrt minden további
                  kegyetlenkedéstől visszatartóztathatá.</p>
				<p>- Ne merészeld e szerencsétlent bántani, alávaló - kiálta Ákos a legnagyobb
                  indulattal, midőn Violát lova alól kiszabadítani iparkodott -, nem látod, hogy
                  többé ellent nem állhat?</p>
				<p>- Szerencsétlent? - mormogá a másik, ki az alispán fiát látva, parancsának
                  ellentállni nem mert, s kiben olvasóim pandúrköntösben is, melyet egy idő óta
                  viselt, az egykori zsiványra, Cifrára ismertek volna. - Nem látja a teins úr, hogy
                  Viola? Az ötszáz forint, mit annak ígértek, ki őt halva vagy elevenen a nemes
                  vármegye kezeibe adja, az enyém. Csak reménylem, meghal, mielőtt pajtásaim ide
                  jőnek, másképp a pénzből ők is követelnék részöket.</p>
				<p>Ákos nem hallá ez embertelen kívánatot, s egész erejével dolgozva, végre Cifra s
                  Vándory segedelmével a szerencsétlent kihúzá lova alól.</p>
				<p>- Meghalt - mondá Ákos, midőn a vérző testet a zöld pázsitra fekteté, s halvány
                  arcaiban csakugyan Violára ismert.</p>
				<p>- Még eddig nem halt meg - válaszolt Vándory, ki azalatt a beteg mellé térdepelve,
                  sebét vizsgálta -, a seb mellének bal oldalán mély, s felgyógyulásához nincs
                  remény, de pár óráig még élhet, talán még szólhat is. Üljön kend lovára - szólt a
                  pandúrhoz fordulva -, nyargaljon a faluba azonnal, s híjon embereket, kikkel e
                  szegény embert házamhoz vitethessem.</p>
				<p>- Nem megyek biz én - mondá a megszólított. - Majd bizon bolond leszek. A nemes
                  vármegye annak, ki Violát elevenen vagy halva kezébe adja, ötszáz forintot ígért;
                  ha elmegyek, idejőnek pajtásaim, s magoknak követelik a pénzt, pedig a teins urak
                  látták, hogy én lőttem agyon.</p>
				<p>- Ha nem mégysz, mindjárt főbe lőlek itt ezzel a pisztollyal, kutya! - kiáltott
                  Ákos, Violának a ló mellett fekvő fegyverét felkapva. - Vérpénzedet, ha más nem,
                  magam fizetem meg.</p>
				<p>Ez utolsó biztatás a fölemelt pisztollyal egybevetve, Cifrát sietésre inté, s Ákos
                  Vándoryval egy ideig magok maradtak Viola mellett, ki még mindig eszméletlenül
                  feküdt a földön. A pandúroknak egyike - mert miután Cifra a faluba küldetett,
                  pajtásai szinte e helyre jöttek - vízért ment, de sem ez, sem Ákos s Vándory
                  biztató szavai a szerencsétlent fel nem ébresztheték eszméletlenségéből.</p>
				<p>Fél óra múlt, s már a faluból emberek jöttek, midőn Viola szemeit fölnyitva
                  körültekintett, s életének némi jeleit adá.</p>
				<p>- Nem ismersz? - mondá Ákos, midőn hozzá lehajolva, kezét megfogá - nézz rám,
                  Viola!</p>
				<p>- Ismerem - mondá a zsivány, ki azalatt magához jött, gyenge hangon -, jó, hogy
                  itt van, éppen a teins úrhoz akartam menni. - Viola melléhez nyúlt, mintha valamit
                  keresne. - Gombolja csak fel mellényemet - mondá, miután meggyőződött, hogy azt
                  maga nem teheti -, s vegye ki az írásokat... Tengelyi úrnak írásai, melyeket a
                  zsidó Macskaházyval ellopott, s azért jöttem, hogy általadjam. Véresek - tevé
                  hozzá, midőn az irományokat Ákos kezeiben látá -, újra véresek; most nem tesz
                  semmit, hisz csak az én vérem, Tengelyi úr jóltevőm volt, megszolgáltam jóságát;
                  mondják neki, hogy csókoltatom kezét, s ne gondolja, hogy Viola oly alávaló ember
                  volt, ki jóltevőjét megkárosíthatta volna.</p>
				<p>Míg Viola ezeket mondá, a faluból több s több ember gyűlt össze, kik a haldoklót
                  körülfogják.</p>
				<p>- Barátom! - mondá Vándory mélyen meghatva - talán nem is tudod, hogy Tengelyi
                  ugyanezen irományok végett szörnyű gyanúba keveredett?</p>
				<p>- Tudom - szakítá félbe Viola -, Jánostól hallottam, s azért akartam magamát a
                  nemes vármegye kezeibe adni, hogy a gyanútól megtisztítsam. Halljátok-e, emberek?
                  - szólt most a körülállókhoz erősebb, de időről időre félbeszakasztott hangon - ki
                  azt mondja, hogy Macskaházyt Tengelyi úr ölte meg, hazudik; a gyilkos én vagyok.
                  Csak az írásokat akartam elvenni tőle, melyeket a zsidóval együtt Tengelyi úrtól
                  ellopott, de pisztollyal fenyegetett, s indulatomban megöltem. Úgy legyen isten
                  irgalmas lelkemnek, mint Tengelyi úr egészen ártatlan e tettnél.</p>
				<p>Viola fáradtan elhallgatott: a nép mélyen meghatva állt ott, sok szemben könnyek
                  csillogtak.</p>
				<p>- Hej, öcsém - mondá egy öreg paraszt, ki Vándory mellett állt -, miért kellett
                  éppen neked ily sorsra jutnod? Szomszédok voltunk, s azt gondoltam, te fogod
                  behunyni szemeimet, ha meghalok, mint én tettem apádnak.</p>
				<p>- Bátyám - szólt Viola gyenge hangon, midőn szemeit a szólóra függeszté -, ha kend
                  házam mellett elmegy, s az üresen áll, vagy benne más emberek laknak, gondoljon
                  néha Violára is; isten látja lelkemet, nem én vagyok oka, hogy azzá lettem, ami
                  utolsó időben voltam; bocsássa meg isten azoknak, kik okai voltak.</p>
				<p>E pillanatban Liptákné jött. Midőn a történtekről hírt vett, idesietett, s most
                  áttolakodva a sokaságon, midőn rokonát a földön s a körülötte álló népet látá,
                  könnybe lábadó szemekkel kérdé: mit ácsorognak itt, s miért nem viszik Violát a
                  faluba, hol becsületesen gondját viselhetnék?</p>
				<p>- Hagyja el kend, néném - mondá, mindig nehezebben véve lélegzetet, midőn
                  Liptáknét megismeré - nekem nem viseli többé senki gondomat, végem van - s nincs
                  mit panaszkodnom. Vért ontottam, véremmel lakoltam érte; ez isten parancsolatja.
                  Hagyjatok meghalni itt, e mezőn, melyet szántottam, isten szabad ege, a meleg
                  napsugárok alatt...</p>
				<p>Viola szava gyengült, intésére Liptákné melléje térdepelt, hogy szavait hallhassa.
                  - Menjen kend, néném, Zsuzsihoz - mondá alig hallhatóan -, mondja: bocsásson meg,
                  hogy most, midőn tőle elmentem, megcsalám; nem cselekedhettem másképp, jóltevőmet
                  nem hagyhattam el bajában; és ha megmondtam volna, hová megyek - itt Viola szava
                  érthetetlenné vált, még egyszer felnyitá szemét, melyet elgyengülve előbb behunyt,
                  körültekintett, még egyszer rebegé neje nevét, s a sóhaj, mellyel azt kimondá,
                  vala utolsó lehelete.</p>
				<p>- Legyen isten irgalmas minden bűnös iránt - mondá egy vén paraszt a körülállók
                  közül -, lelkét sok vétek terheli.</p>
				<p>- Ő sokat szenvedett - szólt Vándory meghatva -, nyugodjék békében e nehéz élet
                  után.</p>
				<p>Azoknak leírását, mik Viola halála után történtek, nyájas olvasóimra bízhatnám,
                  kik, ha könyvemet eddig félre nem vetették, kétségen kívül minden egyes
                  személyemnek legközelebb jövőjét önmagok éppoly jól ismerik, mint én. Legközelebb
                  jövőjét mondám, mert habár bizonyos, hogy Ákos Vilmával s Kálmán Etelkával a
                  lehetőségig boldog párokká váltak, a jövőért ki merne jótállni? noha én mind a két
                  esetben, hogyha húsz év múlva ismét Tiszarétre vagy Kislakra jövök, hol az új
                  házasok letelepedtek, éppoly megelégedett arcokat reménylek találni, mint midőn a
                  boldog ifjak kedveseiket először ősi lakukba vezették.</p>
				<p>Az alispán ritkán jő Tiszarétre. Az ott történtek emléke mindig kellemetlenül hat
                  kedélyére, annyival jobban érzi magát Porváron. Letette betegeskedés ürügye alatt
                  hivatalát, lemondott kamarás s tanácsnoki címek utáni vágyairól, s azóta kevés
                  megelégedettebb embert láthatni. Sokan azt hivék, hogy Pesten fog letelepedni, de
                  csalódtak. Vagyona s alispáni érdemei által ő Porváron az első, véleménye, mint
                  hajdanában, mindig a többségé, miáltal elérte, hogy a többség által mindig
                  bámultatik - s alkotmányos országban mi kell egyéb az embernek, hogy magát
                  boldognak érezze?</p>
				<p>Az öreg Kislaky nem vágyódik ily dicsőség után, sőt biztosan mondhatom, hogy az
                  első alkalom után, melyben mint rögtönítélő törvényszék elnöke hivataloskodott,
                  azonnal lemondott e díszes címéről is, de kedves Kálmánja boldog, s ez a
                  becsületes öregúrnak s nejének elég. Ha Etelka férjével néha kevesebbé elégszik
                  meg, mert Kálmán még most is szerfölött kedveli az agarászatot, azzal vigasztalja
                  nejét, hogy a 811-i bor is idei bor volt egykor, s hogy fia is majd kiforrja
                  magát.</p>
				<p>Az öreg Tengelyi eleinte szomorú volt. Oly szerencsétlenség, mint melyen ő
                  keresztülment, elkeseríti a legvidámabb kedélyt, s a jegyző a komoly jellemekhez
                  tartozott egész életén át. Neje kérése soha nem bírhatá őt arra, hogy lakását a
                  kastélyba tegye át. - Alacsony házban születtem - mondá mindig -, így akarok
                  meghalni. - De a boldogság, melyet maga körül látott, a sok jó, mit veje
                  segedelmével a tiszaréti lakosokon tehetett, kiknek annyi ideig jegyzőjök volt,
                  földeríté végre őt is. Takarék-magtárt s kisdedóvó iskolát alapított,
                  gyümölcsfákat ültetett a házak s utak mellé, s e szüntelen munkásság, melyben
                  napjai folytak, derültté tevék agg korát; világos tanulságul mindenkinek, hogy
                  valamint az erőmű, ha hasztalan vesztegel, idővel elrozsdásodik, s annyival
                  fényesebb, mennyivel szüntelenebbül dolgozik; úgy az ember, ki egész életén át
                  fárad, el nem veszti díszét öreg napjaiban sem.</p>
				<p>A kislaki s tiszaréti házak legjobb barátjai Völgyesy és Vándory maradtak. Az
                  első, baráti körökben lassanként elszokott emberkerülő életmódjától, s át kezdé
                  látni, hogyha sokan elég balgatagok az embert külső formája után ítélni meg, nem
                  kisebb balgatagság, azért, hogy ilyenek előtt kitérjünk, minden társaságtól
                  visszavonulni; mert ha az emberi társaságban a bolondok s gonoszok még oly nagy
                  többségben volnának is, azon kevés józan s becsületes ember, kit benne
                  találhatunk, megérdemli, hogy mint a gyöngyhalász, őket keresve, a társaság
                  mocskos habjaiba merüljünk. És Vándory - boldogok között élt, oly körben, mely
                  optimizmusának mintegy bizonyításul szolgálhatott, miként nem lett volna boldog
                  ő! Hogy a levelek birtokába jutva, melyek által születését bebizonyíthatá, sem
                  nevét, sem helyzetét nem változtatta, magától értetik. Több élvezetet, több való
                  szerencsét ő e világon nem találhatott volna, mint kis lelkészlakában, hová
                  minden, ki segélyt keresett, oly szívesen betért. Soha a szeretet, mely tiszta
                  szívét tölté, nem veszte semmit melegéből, soha bizodalma, mellyel az isteni
                  gondviselés s az emberek jobb természete iránt viseltetett, nem ingadozott. Mint a
                  csipkebokor, melyről a szentírásban olvasunk, ilyen vala e férfi lelkülete; a
                  láng, mely szívében égett, világot s meleget terjesztett, de nem emészté fel
                  oltárát, éppen azért, mert nem földi láng vala.</p>
				<p>Az öreg János, kit Ákos gazdájának tett, de ki mindamellett soha huszárköntösétől
                  meg nem vált, első esztendőben teljesen megelégedve nem érzé magát, de miután
                  Ákosnak fia született, a vén katonának leghőbb óhajtása teljesült, s alig várhatja
                  a pillanatot, melyben sok győzelmes csatáit e második Réty-ivadéknak
                  elmondhatja.</p>
				<p>Néhányan olvasóim között talán tudni szeretnék, mi történt Nyúzóval? Hogy a
                  törvényes bizonyság, mely ezen már azért is kiválólag magyar könyvben a kezdettől
                  minden fontos pillanatokban jelen volt, végén se nélkülöztessék, elmondom, ámbár a
                  főbírónak vége nem oly regényes, mint kívánnám. Úgy ítélünk emberekről, mint az
                  időről. A mezei gazda áldja, a sétára készülő uracs átkozza az esős vasárnapot;
                  még a jégesőnek s állandó szárazságnak is vannak a búzakereskedők közt
                  magasztalói, s így nincs ember, ki néha, ha valakinek éppen gazságával használt,
                  igen derék embernek nem tartatnék. Nem csuda tehát, ha Nyúzónak is voltak barátai,
                  csak szerencsétlenségére az alispánné halála után kevesebb, mint mennyire
                  helyzetében szüksége vala. A főbíró elvekhez alkalmazá egész életét. Felfogása
                  szerint a mindennapi kenyér az, mit bölcsek a szükséges alatt értének; hozzá szép
                  ház, birtok stb., stb. az, mi hasznosnak neveztetik; jó hír s köztisztelet, ez
                  felfogása szerint a voluptuosumokhoz, a luxushoz tartozik, mi után józan ember
                  csak akkor fárad, ha a két elsőnek bővében van. Ez elvnek helyes alkalmazása
                  Nyúzót bajba keverte. Bizonyos közmunkák, melyek Garacsnak szebbítésére
                  fordíttattak, s ehhez hasonló dolgok, melyekről bővebben szólni nem akarok, az
                  érdemdús tisztviselőnek annyira rossz néven vétettek, hogy hivatalától esküdtjével
                  együtt elmozdíttatott, mi Garacs vidékének nem kis kárára vált, miután a főbíró
                  házának még be nem födött harmada mindeddig várja cserepét, s a kerítés sem
                  készült el, amennyire én tudom.</p>
				<p>Miután az urakról szóltam, s így bírálóm előtt, ki e művemet azzal vádolá, hogy
                  benne az első helyet a nép alsó osztályainak engedém át, javulásom jelét adám: nem
                  akarják-e tudni olvasóim, mi történt Zsuzsival?</p>
				<p>Története rövid és egyszerű. Midőn Liptáknétól férje halálát meghallá, lerogyott
                  nénje karjai közé, s egy ideig eszmélet nélkül maradt. Mikor magához jött, elment
                  gyermekei sírjához, s leborulva a most először zöldellő halmokon, könnyek között
                  búcsút vett kedveseitől, s nénjével Tiszarétre költözött. Kérte, hogy ott
                  lakhasson, hol férjével élt, s miután Ákos a házat Liptákné segedelmével úgy
                  igazíttatá el, mint az egykor állt, oda vonult. Elzárkózva mindenki elől,
                  magányosan töltötte napjait, maga Liptákné csak ritkán láthatá őt, más senki a
                  faluból nappal nem találkozott vele. Csak este láták szomszédai megnyílni ajtaját,
                  s akkor a szegény asszony a törökdombhoz ment, s ott maradt virradatig.</p>
				<p>Ákos fiatal nejével egy nyári éjszaka, a törökdomb felé sétálva, egy asszonyi
                  hangtól e régi népdalt hallá énekelni:</p>
				<p>Ezen a nyári éjszakán Ragyog a csillag igazán; Ott, hol az a
                     csillag ragyog, Én is odavaló vagyok.</p>
				<p>Vilma gyanítá az énekest.</p>
				<p>Másnap reggel, mikor a faluból több gazda kaszáival munkára ment, a törökdomb
                  közelében ugyanazon a helyen, hol néhány hónap előtt Viola meghalt, a fűben egy
                  asszonyt találtak. Föl akarák kelteni, de ő nem ébredett többé fel. -</p>
				<p>Történetem végéhez értem. Isten veletek, olvasóim! Ha vannak köztetek, kik
                  elbeszélésem mindennapiságán megbotránkoztak, s tartózkodás nélkül kimondják: hogy
                  hacsak akarnának, sokkal szebb könyvet írhatnának - legyetek meggyőződve, nem
                  rendkívüli, de való dolgokat akartam elmondani. Ha nehányan a nyíltságot
                  rosszalljátok, mellyel honi állapotaink árnyoldalairól szóltam, higgyétek el, ha
                  nem volnék meggyőződve, hogy ez állapotok megváltoztatása tőlünk függ, inkább
                  fényoldalainkat kerestem volna föl, hogy titeket s enmagamat nyájas csalódásokkal
                  vigasztaljam. Ha a képet, melyet előtökbe állítottam, valótlannak tartjátok,
                  győzzetek meg, hogy mind e dolgok, melyekről szóltam, ha nem is egy megyének szűk
                  határai között, de hogy nem történhetnek, hogy nem történnek hazánkban, s áldani
                  foglak e meggyőződésért; valamint legforróbb óhajtásom az, hogy e regény minél
                  előbb valószínűtlenné váljék. Nem mulatni, használni akartam; ha törekvésem nem
                  volt sikertelen, más dicsőséget nem kívánok fáradságomért.</p>
				<p>S most isten veled is, hazám nagy rónasága, hol ifjabb koromban a szőke Tisza
                  partjain sok víg s szomorú napot töltöttem, s hová, midőn e munkát írám, képzelmem
                  annyiszor visszatért! Szépek e hegysorok, szép a Duna messze elnyúló tüköre,
                  melyeken szemem magas lakásomból áttekint; de ne szóljon senki ellened, honomnak
                  dísze, zöld rónaság! Végetlenül, mint a tenger árjai,
                  terülsz el szemünk előtt, s nagyságodnak nincs látszó határa, csupán az ég, mely
                  kék boltozatával takar. Körülötted sötét hegylánc nem emelkedik, s a fölkelő nap
                  hótakart csúcsokra nem tűzheti arany koronáit: magas füved kaszálatlanul szárad el
                  tövén, folyóid nádas partjaik között némán haladnak tovább, a hegykúpok váratlan
                  változékonyságát, a völgyek meglepő fordulatait, tőled a természet megtagadta; s a
                  vándor, ha egyenlő felszíneden átment, egyes szépségek emlékét nem fogja lelkében
                  találni - de mégis nem állt-e sokszor meghatva, bámulva nagyszerűséged előtt? Ha a
                  nap szürke határod fölött csendesen fölmerül s ragyogó sugárait egész felszíneden
                  akadály nélkül egyszerre elönti, vagy a délibáb a dél forró hevében árnyatlan
                  téreid fölött tavakat fest, mintha a szomjúzó föld a tenger árjairól álmodoznék,
                  melyek azt egykor takarták; vagy ha az éj sötét nyugalma borult el a messze határ
                  fölött, s míg fönn csak a csillagok, lenn itt-ott egy pásztortűz világít, a földön
                  végetlen csend terül el, úgy, hogy a vándor a magas füvön átsuhogó esti szellőt
                  hallhatá, nem tölté-e ily pillanatokban leírhatlan érzemény kebelét? érzemény,
                  melyet a magas Alpok fönséges csudái közt nem talált, s mely búsabb talán, de
                  nagyszerűebb, mint te nagyszerűebb vagy e föld minden bérceinél, honom korlátlan
                  rónasága, te párja a végetlen tengernek, zöld s határtalan, mint ő, hol a szív
                  szabadabban dobog s szemünk nem talál korlátokat.</p>
				<p>Te a magyarnak képe vagy, nagy rónaságunk! Reményzölden, de pusztán állsz, arra
                  teremtve, hogy termékenységeddel áldást árasszál magad körül, de még kopáran. Az
                  erők, melyekkel isten megáldott, még szunnyadoznak, s az ezernyi évek, melyek
                  fölötted átvonultak, nem láttak dicsőségedben; de az erő rejtve bár, még él
                  kebledben, a gaz maga, mely határodon oly dúsan felnő, hirdeti termékenységedet, s
                  szívem mondja, közelg az idő, hol virulni fogsz. Virulni te, szép rónaságunk, s
                  virulni a nép, mely egy ezred óta síkodat lakja. Boldog, ki e napot elérheti!
                  boldog, ki legalább azon öntudattal vigasztalhatja magát, hogy minden tehetségével
                  e szebb idő előkészítésére dolgozott.</p>
				<trailer>Vége</trailer>
			</div>
		</body>
	</text>
</TEI>