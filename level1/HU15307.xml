<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU15307" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>A végzetes tánc</title>
            <author>
               <persName>
                  <surname>Nagy</surname>
                  <forename>Károly</forename>
               </persName>
               <date from="1909" to="1942">1909-1942</date>
               <idno type="VIAF"></idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">10201</measure>
            <measure unit="pages">28</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>A végzetes tánc</title>
               <date>2016-04-13</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/15300/15307/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Drótos László</name>
                  <name>Góczán Andrea</name>
               </respStmt>
            </bibl>
            <bibl type="printSource">
               <title>A végzetes tánc</title>
               <author>Nagy Károly</author>
               <pubPlace>Budapest</pubPlace>
               <publisher>Literária</publisher>
               <date>1936</date>
               <ref target="https://mek.oszk.hu/15300/15307/"/>
            </bibl>
            <bibl type="firstEdition">
               <title>A végzetes tánc</title>
               <author>Nagy Károly</author>
               <date>1936</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="M"/>
            <ns1:size key="short"/>
            <ns1:canonicity key="low"/>
            <ns1:timeSlot key="T5"/>
         </ns1:eltec>
      </xenoData>
      <revisionDesc>
         <change when="2025-06-15"/>
      </revisionDesc>
   </teiHeader>
   <text>
      <body>
         
         <div type="chapter">
            <head>
               I. RÉSZ. A DRÁMA ELŐJÁTÉKA.
            </head>
            <p>Már a harmadik felvonásra gördült fel a függöny, mikor Bánky Péter, nyugalmazott
               miniszter megérkezett a páholyba. Kezetcsókolt a feleségének és könnyedén
               megérintette gyermekei vállát.</p>
            <p>Miklós és Dita egy-egy mosolyt küldtek feléje, de a kegyelmes asszony szemrehányóan
               nézett rá.</p>
            <p>- Ne haragudj, kedves - mondta Bánky Péter, - a tanácskozás nagyon elhúzódott.
               Semmiképpen sem szabadultam meg előbb!</p>
            <p>- Ez az utolsó este, amit Miklós itthon tölt, - felelte halkan az asszony - és még ma
               sem lehettünk végig együtt!</p>
            <p>Miklós odahajolt hozzájuk.</p>
            <p>- Ne bántsd apust, anyus! - mondta. - Kipótoljuk a dolgot. Elmegyünk utána valahová!
               Rendben van apa?</p>
            <p>A miniszter beleegyezően bólintott.</p>
            <p>- Rendben van Miki! Majd megbeszéljük!</p>
            <p>Most már az asszony is megbékült. Vállával békülékenyen símult az ura vállához. A
               gyerekek tovább figyelték nagy érdeklődéssel a darabot. Ő azonban az urát nézte és
               gondolkozott.</p>
            <p>A huszonhat esztendőre gondolt, a huszonhat zavartalan, gyönyörű esztendőre, amit
               együtt töltöttek el. A cseresznyevirágos tavaszra gondolt Tokióban, ahová nászútra
               mentek, mikor Pétert odahelyezték, mint követségi titkárt.</p>
            <p>- Tizenegy évig tartott a nászutunk, - gondolta és erre az ötletre ismét
               elmosolyodott.</p>
            <p>Megint az urára nézett.</p>
            <p>- Milyen szép és milyen fiatal! - gondolta - ötvennégy éves! Nem! ötvenhárom! Tíz
               évvel idősebb, mint én! - Felsóhajtott.</p>
            <p>- Igen, fiatalok vagyunk még, - gondolta és behúnyta a szemét egy pillanatra, de
               mikor kinyitotta, pillantása a gyerekekre esett és könnyű borzongást érzett.</p>
            <p>- Fiatalság! - tűnődött. - Nem, ez már mégis elmúlt! Ezek itt a fiatalok!</p>
            <p>Végtelen szeretettel nézett a két szép nagy gyerekre. És lassankint felderült
               ismét.</p>
            <p>- A folytatás! - gondolta. - Bár az ő életük is olyan szép, zavartalan és virágos
               volna, mint a mienk volt!</p>
            <p>Bánky, mintha megérezte volna az asszony gondolatait, gyöngéden átkarolta a
               vállát.</p>
            <p>- Péter! - súgta az asszony, - olyan jó, hogy itt vagy!</p>
            <p>A férfi mosolygott és ujjai erősebben szorították a felesége vállát.</p>
            <p>Aztán a darabot nézték ők is, önfeledten.</p>
            
            <p>A függöny legördült és a hatalmas nézőtér kivilágosodott. Bánkyék felálltak és lassan
               kifelé indultak.</p>
            <p>- Nos, Miki - mondta Bánky a fiának, - hová akarsz menni? Proponálj valamit!</p>
            <p>- Ó én már meg is beszéltem Ditával. A Casanovába megyünk!</p>
            <p>- Lokálba?</p>
            <p>- Igen. Remélem, nincs ellene kifogásod?</p>
            <p>- Őszintén szólva, van. Tudod, hogy nem szeretem túlságosan a lokálokat. Nem is
               tartom helyesnek, hogy Ditát odavigyük!</p>
            <p>- Ugyan, ez túlzás apa! Dita nagy lány már. Felnőtt ember. A Casanova igen rendes
               hely, előkelő, válogatott közönsége van.</p>
            <p>Bánky most a lányához fordult.</p>
            <p>- Na, te felnőtt ember, hát csakugyan úgy szeretnél odamenni?</p>
            <p>- Igen, apus! Csak nem akarsz megfosztani ettől az örömtől? Egyenesen szégyelem, hogy
               még sohasem voltam bárban!</p>
            <p>Bánky nevetett.</p>
            <p>- Na, soha ne legyen nagyobb szégyelnivalód, fiacskám! Hát nem bánom, menjünk el!
               Hangsúlyozom azonban, hogy csak Miklósra való tekintettel állok el az elveimtől.</p>
            <p>- Ugyan apus, konzervatív vagy.</p>
            <p>- Lehet. Ti fiatalok, gondolom, nagyon lenézitek a magamfajta öreg medvék
               konzervatívizmusát, dehát... Honnan tudjátok, hogy ez a helyes, amit ti gondoltok és
               ti tesztek?</p>
            <p>Dita vállat vont.</p>
            <p>- Félreértesz bennünket apa! Bennünket és a körülményeinket! A kor, amelyben
               élünk...</p>
            <p>- A kor, a kor! - vágott közbe élénken a miniszter. - Mindig ezzel jöttök. A mi
               időnkben mi voltunk a modernek, az öregeinkhez képest. De mi ismertünk határokat!</p>
            <p>- A határok azóta kitágultak, - jegyezte meg Miklós.</p>
            <p>- Igen! Ti tágítottátok ki őket! Erőszakkal. - Türelmetlenül legyintett. - Na,
               hagyjuk! Veletek úgysem lehet vitatkozni!</p>
            <p>Megszelidülve, rezignáltan tette hozzá.</p>
            <p>- Én különben is... nem akarom elrontani a hangulatotokat. Hiszen mulatni
               megyünk!</p>
            <p>Dita ártatlan arccal mondta.</p>
            <p>- Nemcsak mulatni apus! Vacsorázni is. Pokolian éhes vagyok. Úgy érzem, koldussá
               eszem ma a családot!</p>
            <p>Leértek az uccára. A hatalmas sötétkék autó hangtalanul gördült melléjük. A soffőr
               levette a sapkáját és kinyitotta az ajtót.</p>
            <p>- Haza, kegyelmes uram?</p>
            <p>- Nem, nem haza, János! A Casanova-mulatóhoz.</p>
            <p>A soffőr beült a volán mellé és az autó elindult a villanyfényes körúton egy végzetes
               éjszaka felé.</p>
            
            <p>A Casanova mulató bordóbársony tapétás falán kis kékernyőjű lámpák égtek. Ezek a
               barátságos, kis kék fényecskék otthonossá tették a hangulatot. A forgó táncparketten
               estélyiruhás nők és férfiak táncoltak összefonódva a zene ütemére.</p>
            <p>Dita nagyszerűen érezte magát, mikor körülnézett. Először életében volt ilyen helyen.
               A halkjárású pincérekből, az angol lordhoz hasonló főpincérből, a bárlányok derékig
               kivágott estélyi ruhájából és szandálcipőjük résein kivillanó, vörösrelakkozott körmű
               lábujjaiból, a pezsgősdugók durranásaiból és a nagyszerűen összeállított jazzband vad
               szinkópáiból az a bizonyos félvilági levegő áradt feléje, amelyet eddig csak
               messziről irigyelt és csodált.</p>
            <p>A vacsora kitűnő volt. A pezsgő nemkülönben. Dita némi közelharc után cigarettára
               gyujtott, aztán hátradőlt a páholy plüssdiványán és nem titkolt érdeklődéssel nézte a
               műsorszámokat.</p>
            <p>Egy-két táncszám, egy-két artistaprodukció után elsötétült a terem és egy lila
               reflektor fénynyalábjában, megjelent a mulató híres „nagy száma”.</p>
            <p>Dita az előtte fekvő műsorra tekintett:</p>
            <p>„Mr. Henry és Lia Ropps” - olvasta.</p>
            <p>Mr. Henry jónövésű alakján remekbeszabott frakk feszült. Vakító ingmellén két
               gyémántgomb szikrázott. Hosszúkás, vékony fekete bajusza volt. Két halántékán erősen
               őszült.</p>
            <p>- Ilyen szép és mégis férfias férfit csak amerikai filmeken láttam eddig! - gondolta
               Dita és egy pillanatra lehúnyta a szemét.</p>
            <p>Mikor újra kinyitotta, Mr. Henry mellé már a parkettre lépett a partnernője is.</p>
            <p>Magas, vöröshajú, fehérruhás nő volt. A földigérő fehér ruha jobboldalon térden felül
               fel volt hasítva és minden mozdulatnál kivillant a formás, hosszú, izmos lábszár.</p>
            <p>Ez a tánc igazán nagy szám volt. Kecsességében, tökéletességében és mondénségéban
               annyi varázs volt, hogy Dita testén forró hullám szökött végig, ahogy nézte.</p>
            <p>Ez a tánc felforgatta és megzavarta lelki egyensúlyát. Minden esztétikai finomsága
               mellett is volt benne valami szemérmetlen, vad erő.</p>
            <p>Ez a tánc különös volt és nyugtalanító. A két pompás test összehangoltsága arcába
               kergette Ditának a vért.</p>
            <p>Maga sem tudta, hogy mi van vele? Arca lángolt, halántéka lüktetett, szíve hevesen
               dobogott és a cigaretta remegett a kezében.</p>
            <p>Aztán már csak a férfit nézte, amint könnyedén és fölényesen karolja át a lány
               derekát, amint hidegen mosolyogva, senkire sem nézően pillantott el a páholyok fölött
               és amikor akaratlanul is összehasonlította azokkal a fiúkkal, akik eddig
               udvarolgattak neki, fanyarul, szinte megvetően elmosolyodott.</p>
            <p>- Ez férfi! - gondolta, de rögtön rettenetesen elszégyelte magát.</p>
            <p>Nagy erőfeszítéssel letépte szemeit a táncosról és lopva pillantást vetett szüleire
               és a bátyjára.</p>
            <p>De azok nem vettek észre semmit. A tánc, amely az ő számára végzetes volt, nekik csak
               esztétikai örömet okozott, legfeljebb Miklós fészkelődött egy kicsit, ha néha
               kivillant a hosszú, izmos lábszár, a táncosnő fehér ruhája alól.</p>
            <p>Nem vették észre, hogy már nem az a Dita ül mellettük, akit tizennyolc éven keresztül
               ismertek, hanem valaki, aki asszonnyá érett egyetlen tánctól, aki felgyúlt
               érzékekkel, lángralobbant vággyal a szívében és valami különös fanyar ízzel a
               szájában, zavartan, szinte eszméletlenül emeli szájához a pezsgőspoharat, hogy a
               hideg itallal próbálja enyhíteni azt a forróságot, amely belsejében ég.</p>
            <p>Elkáprázott a szeme, mikor a mulató kivilágosodott. Mr. Henry és partnernője gépies
               mosollyal hajlongott a rájuk záporozó villanyfényben és taps-zuhatagban.</p>
            <p>Aztán eltűntek egy kis csapóajtóban és Dita megkönnyebbülten lélegzett fel, mint aki
               nyugtalanító álomból ébred.</p>
            <p>A szám után a közönség táncolt és Dita Miklóssal ment a parkettre. Miklós jól táncolt
               és szellemes társalgó volt, Dita azonban szórakozottan és csak félfüllel hallgatta
               bátyja tréfáit.</p>
            <p>- Jó volna elmenni innen! - gondolta. - Hazamenni, lefeküdni, mélyen elaludni és
               holnapra elfelejteni ezt az egész mulatót!...</p>
            <p>Az egyik fordulónál rémülten kapta szájához a kezét, hogy fel ne sikoltson. A
               csapóajtó közelében állt Mr. Henry, kifogástalan frakkjában, őszülő halántékával,
               cigarettával a szájában - és őt nézte.</p>
            <p>Igen, semmi kétség!... A férfi őt nézi!... Nem tolakodóan, de félreérthetetlenül. Nem
               mosolyog, de a szemében van valami kis fölényes derü. És kihívás!...</p>
            <p>Dita elfordította a fejét és mereven bámult az egyik kis kék lámpára, a táncos
               tekintetétől azonban nem tudott szabadulni. Ez a tekintet varázsos erővel vonzotta.
               Ellenállhatatlanul húzta magához.</p>
            <p>A leány végül is feladta a reménytelen küzdelmet és hosszan belenézett a férfi hideg,
               szürke szemébe. Sokáig néztek farkasszemet, aztán a férfi alig észrevehetően
               bólintott, cigarettáját egy hamutartóba nyomta és eltűnt a csapóajtó mögött.</p>
            <p>A tánc végetért. Dita, Miklóssal a nyomában bizonytalan léptekkel indult a páholyuk
               felé.</p>
            <p>- Mi az Dita, - hallotta a bátyja hangját. - mi van veled?</p>
            <p>- Mi volna? Semmi!</p>
            <p>- Dehogynem. Szórakozott vagy, a kérdéseimre nem felelsz, talán nem is hallod... én
               azt hiszem, sokat ittál!</p>
            <p>- Ugyan!</p>
            <p>- Hát akkor mi van?</p>
            <p>- Semmi, ha mondom! Fáj egy kicsit a lejem! Szeretnék hazamenni!</p>
            <p>- Ne beszélj bolondságokat! Én most kezdem igazán jólérezni magamat. Azonkívül, ennek
               a Henry-duónak lesz még egy száma. Azt okvetlenül látni akarom! Pokolian tudnak! Most
               hallottam különben, hogy mind a kettő magyar.</p>
            <p>Dita kétségbeesetten simított végig a homlokán.</p>
            <p>- Hát nem lehet menekülni? - gondolta.</p>
            <p>Keményen összeszorította a fogát és elhatározta, hogy mihelyt páholyukba érnek,
               megkéri az anyját, hogy azonnal menjenek.</p>
            <p>- Anyuskám!... - kezdte. - Én...</p>
            <p>Anyja azonban élénken közbevágott:</p>
            <p>- Képzeljétek gyerekek, apus megígérte, hogy a következő táncnál mi is lemegyünk a
               parkettre! Úgy örülök!...</p>
            <p>Dita elhallgatott. Anyja élénken csillogó szemmel folytatta.</p>
            <p>- Nektek persze ez nem szenzáció, de nekem... nekem... gondoljátok el, hogy már nyolc
               éve nem táncoltunk!</p>
            <p>Dita tehetetlen volt. Csak annyit tudott mondani:</p>
            <p>- Én is örülök, mama. És megértem az örömödet!</p>
            <p>Mikor a Henry-duó ismét megjelent, a férfin lapos, széleskarimájú, sombrero volt,
               rövid, spanyol kabát és sarkantyús cipő. A leány vállán gyönyörű, piros spanyol
               kendő.</p>
            <p>Egy-egy virágokkal telt kis kosarat tettek le a parkett szélére. Aztán táncolni
               kezdtek. A régi harminckét-figurás, dobogós argentínai tangót táncolták.</p>
            <p>Mozdulataikban valami félelmetes erő és vadság volt. A nagy, piros spanyolkendő úgy
               járt, cikkázott a levegőben, mint egy óriási, kiterjesztett szárnyú pillangó.</p>
            <p>Dita elhatározta, hogy nem fog odanézni, de nem tudta megállani. A férfi tekintete
               újra és újra elkapta a pillantását.</p>
            <p>A tánc végén felemelték a kosarakat és a kis virágcsokrokat a közönség közé
               hajították. Az utolsó csokor Dita ölébe esett.</p>
            <p>Dita maga sem tudta miért, félve vette kezébe a csokrot. Arcához akarta emelni.
               Elsápadt és visszaejtette az ölébe.</p>
            <p>A csokorban kis papírszeletet vett észre.</p>
            <p>- Levelet írt! - gondolta és páni félelem vett rajta erőt. Levelet mert írni nekem!
               Micsoda tolakodás!</p>
            <p>Azonnal elhatározta, hogy a csokrot a benne lévő levéllel együtt ittfelejti. Különös,
               kettős érzés vette hatalmába. Felháborodása őszinte volt, ugyanakkor tetszett is neki
               a férfi fölényes bátorsága és szemtelen leleményessége. Félszegen és szótlanul ült a
               helyén és már táncolni nem volt kedve.</p>
            <p>Félkettőkor a miniszter magához intette a főpincért és fizetett. Elindultak kifelé,
               Bánky azonban hátrafordult.</p>
            <p>- A virágodat nem viszed el, Dita?</p>
            <p>- De... de igen, apus. Elfelejtettem... - mondta a leány kiszáradt torokkal.</p>
            
            <p>Ott állt szobájában, a nyitott ablak előtt és kezében tartotta a csokrot.</p>
            <p>Nem tudta kidobni.</p>
            <p>- Elvégre nem történik semmi, ha elolvasom! - mondta. Ez csak nem bűn?</p>
            <p>Visszafordult és letette a csokrot az asztalra. A szekrényből kis cigarettásdobozt
               vett elő, rágyujtott és az asztalra könyökölve sokáig nézett farkasszemet a
               csokorral.</p>
            <p>Aztán hirtelen elhatározással kivette a cédulát a virágok közül. Szíve a torkában
               dobogott, mikor olvasta:</p>
            <p>„Szerdán délután a Kert-cukrászdában várom”.</p>
            <p>Csak ennyi!</p>
            <p>Dita dühösen gyűrte össze a papírszeletet.</p>
            <p>- Hát ez mégis csak szemtelenség! Mi vagyok én, hogy csak úgy oda lehet rendelni
               valahová? Mint valami bárleányt. Úgy látszik, csak ilyenekkel volt eddig dolga!</p>
            <p>Apró darabokra szakította a papírt és az ablakhoz lépve lefújta a tenyeréről.</p>
            <p>A kis papírdarabkák csendesen libegtek lefelé. Dita, kihajolva, sokáig nézett utánuk
               és két könnycsepp gurult végig az arcán.</p>
            
            <p>„Szerdán délután négy órakor a Kert-cukrászdában várom”.</p>
            <p>Ez a pár szó zsongott a fülében két nap óta. Elrontotta az álmát, a hangulatát.
               Sértődöttségét valami különös bizonytalanság váltotta fel.</p>
            <p>Ebből a bizonytalanságból szerdán kétségbeesett, kapkodó idegeskedés fejlődött. A
               szép, szőke, barnaszemű, kisportolt testű, kultúrált, energikus egyéniségű leányból
               ezen a napon gyenge kis hisztérika lett. Egy váratlan szóra összerezzent, öt
               percenként sírva fakadt.</p>
            <p>Szüleit kerülte, mert félt, hogy észrevesznek valamit.</p>
            <p>Délután három órakor egy pillanatra az jutott eszébe, hogy mi lenne, ha elmenne a
               találkára? A következő pillanatban rémülten hessegette el magától a lehetetlen
               gondolatot és hogy bebiztosítsa magát, egy lehetséges újabb gyenge pillanat ellen,
               felhívta telefonon egyik barátnőjét.</p>
            <p>- Halló, - mondta, - te vagy az Elly?</p>
            <p>- Igen.</p>
            <p>- Itt Dita. Mit csinálsz ma délután?</p>
            <p>- Semmit. Nincs programmom!</p>
            <p>- Akkor odajövök!</p>
            <p>- Nagyszerű lesz. Úgyis annyi mesélnivalóm van! Képzeld csak, Pista szakított
               Teklával és tegnap utánam jött a Szigetre. Egész délután együtt sétáltunk. Amikor a
               romokhoz értünk, elkapta a derekamat és megcsókolt. Azt mondta, hogy...</p>
            <p>Dita türelmetlenül hallgatta.</p>
            <p>- ... és Tibor megtudta, hogy vele voltam a Szigeten. Gondolhatod, hogy mennyire
               dühöngött... Én persze csak röhögtem!</p>
            <p>- Milyen szegényes ez az egész! - gondolta Dita. - És milyen színtelen! Mi ez ahhoz a
               nagy kalandhoz képest, amelyet én most elszalasztok, mert erkölcsi skrupulusaim
               vannak?!</p>
            <p>- De a többit, majd ha itt leszel!... mert Pista ugyan... Viszont Tibor mégis... És
               mi volna a véleményed, ha azt mondanám, hogy a Sanyi?...</p>
            <p>Ditának keserű lett a szájíze.</p>
            <p>- Hát ez a szimultán flörtölés becsületesebb? - gondolta. Hangosan azonban ezt
               mondta:</p>
            <p>- Helyes, majd megbeszéljük! Négyre ott vagyok!</p>
            <p>Letette a kagylót.</p>
            <p>„.Szerdán délután négy órakor. Szerdán délután négy órakor...”</p>
            <p>Szinte öntudatlanul súgta maga elé ezt a négy szót és pillantása a nagy állóórára
               esett.</p>
            <p>Három óra tíz perc!</p>
            <p>Lefeküdt a díványra és új cigarettára gyújtott. A komorna lépett be.</p>
            <p>- Kisasszony, a kegyelmes asszony kérdezteti, hogy el tetszik-e menni ma délután?</p>
            <p>- Elmegyek! A... Lukácsékhoz!</p>
            <p>- Igenis!</p>
            <p>- Az anyám itthon marad?</p>
            <p>- Nem! Telegdy méltóságosékhoz megy!</p>
            <p>- Persze, persze, hiszen ma bridzsel! Jó, köszönöm !</p>
            <p>A komorna kiment. Dita ismét az órára nézett.</p>
            <p>- Félnégy!</p>
            <p>Elővett egy könyvet és olvasni próbált. Minden erejét megfeszítette, hogy figyelmét
               az olvasnivalóra összpontosítsa, de nem sikerült. Felkelt, a zongorához ült,
               Türelmetlenül lejátszott egy etűdöt, aztán visszafeküdt.</p>
            <p>Gondolattalanul és mozdulatlanul feküdt egy darabig, aztán megint rápillantott az
               órára. - Tíz perc múlva négy!</p>
            <p>Felugrott. Gyors mozdulattal húzta fejébe a sapkát és felkapta puha, bő, szürke
               kabátját. Mikor készen volt, feltárcsázta Ellyék számát.</p>
            <p>- Te vagy Elly?</p>
            <p>- Igen!</p>
            <p>- Fiacskám, közbejött valami! Nem jöhetek!</p>
            <p>- De Dita, hiszen...</p>
            <p>- Ne haragudj, drágám! Nem tehetek róla!</p>
            <p>- Pedig szerettem volna megtudni a véleményedet. Én ugyanis azt hiszem, hogy mégis
               Sanyi a legjobb megoldás! Legrosszabb esetben Sanyi és a Pista!...</p>
            <p>- Igen, azt hiszem, ennyi elég lesz! - mondta Dita türelmetlenül. - Holnap feljövök!
               Szervusz!</p>
            <p>Letette a kagylót. Egy pillanatig az izgalomtól elfulladva álldogált. Szédült, nem
               tudott gondolkozni. Aztán gyors mozdulattal felkapta retiküljét, keztyűjét és
               kiszaladt a szobából.</p>
            <p>Mikor az utcára ért, intett egy taxinak.</p>
            <p>- Kert-cukrászda - kiáltotta a soffőrnek.</p>
            
            <p>Ott ült a Kert-cukrászda egyik páholyában és zavartan kavargatta teáját. Maga sem
               értette teljesen, hogyan került ide? Valami furcsa szélvész kergette, vitte,
               hajszolta, sodorta, ellenállhatatlan erővel.</p>
            <p>- Mi lesz ebből? - döbbent át rajta a rémület.</p>
            <p>A kanál csörrenve hullt ki a kezéből. Megbénulva nézett arra a magas, lenyűgözően
               jólöltözött, keménytekintetű és mégis mosolygósszájú férfire, aki szó nélkül állt az
               asztala előtt.</p>
            <p>Dita erőtlenül és tehetetlenül visszamosolygott rá.</p>
            <p>Ez a mosoly gépies volt. Mintha transzban lenne.</p>
            <p>- Mi ez? Mi ez? - kérdezte önmagától hangtalanul. Hová lett az erőm és a fölényem?
               Hiszen ez nem én vagyok!</p>
            <p>A férfi pedig biztos mozdulattal nyúlt a leány keze után. Egy pillanatig a kezében
               tartotta a keskeny, fehér kezet, aztán ráhajolt és kifogástalan udvariassággal
               megcsókolta.</p>
            <p>- Köszönöm, hogy eljött! - mondta.</p>
            <p>Dita nagy erőfeszítéssel legyűrte izgalmát és belenézett a férfi szürke szemébe.</p>
            <p>- Valószínű, hogy most követtem el életem legnagyobb hibáját! Tudom, hogy nem lett
               volna szabad eljönnöm és mégis itt vagyok. Azt hiszem, nagy könnyelműség volt!</p>
            <p>- Amíg csak kitüntet azzal, hogy szóbaáll velem, állandóan egy lesz a célom: Hogy
               bebizonyítsam, mennyire téved! Higyje el, nem fogja megbánni ezt a lépést, amelyet
               most még könnyelműségnek tart!</p>
            <p>Konyakot rendelt. Az italt szódavízzel higította fel és ivott egy kortyot. Közben
               állandóan beszélt. Dita szinte lenyűgözve hallgatta.</p>
            <p>- A maga úri, négyfalközé zárt életéből hiányzott eddig egy szín, kedves! Elhiszi, ha
               azt mondom, hogy én voltam ez a szín? Igen, higyje el nekem! Mert mit látott, mit
               érzett meg eddig ebből a szép, nagy életből? Semmit. Vagy legalább is nagyon keveset.
               Egy bál, egy zsúr, esetleg egy külföldi nyaralás. Nem érzi, hogy ezenkívül mi minden
               van még? Csodálatos, színes, nagyszerű dolgok, amikről eddig legfeljebb, ha olvasott
               egyet-mást. Azt is titokban, hogy a mamája észre ne vegye. Tudja, hogy mit hozok én a
               maga életébe? Az éjszaka fényeit, kis piroslángú izgalmakat. Kalandok szagát és ízét.
               Melyik fiatal leány nem vágyik kalandok, szokatlan élmények után? Nos, én egy
               személyben megtestesítem magának mindazt, amit eddig várt. Mesélni fogok magának
               mindenről.</p>
            <p>Egy pillanatig hallgatott. Ismét megfogta a leány kezét és halkan mondta.</p>
            <p>- Én tudom, hogy maga meg akart szidni a vakmerőségem miatt, a mód miatt, ahogy
               idehívtam, de lássa be, hogy enélkül sohasem jött volna ide! És most, hogy itt
               van... most én nagyon boldog vagyok!...</p>
            <p>Dita elkábult. Igy még nem beszélt vele senki. Ilyen raffináltan símán és mégis
               fölényesen. A fiúk, akikkel eddig dolga volt, elájultak a gyönyörűségtől, ha
               udvarolhattak neki és csak dadogni tudtak. Ez más volt. Valami egészen új.</p>
            <p>A férfi pedig mesélt. A lokálok furcsa, perzselő levegője áradt minden szavából. Az
               éjszakai világ minden pompája és minden félelmessége bontakozott ki előtte, mint egy
               éjjelnyitó virág hatalmas szirmai.</p>
            <p>Olyan volt az egész, mint egy álom. Olyan volt, mint amikor valaki egy új világot
               fedez fel.</p>
            <p>Mikor egy óra múlva elváltak, Dita az első szóra beleegyezett, hogy másnap is
               találkozzanak.</p>
            
            <p>- Szeretlek Henry! - mondta Dita. - Hidd el, hogy szeretlek!</p>
            <p>A férfi türelmetlenül legyintett cigarettát tartó balkezével.</p>
            <p>- Szavak!... Ezek csak szavak!... Üres beszéd!</p>
            <p>- Azt mondom, amit érzek!</p>
            <p>- Hagyjuk ezt! Ha így volna, nem mennél el!</p>
            <p>- Értsd meg, hogy el kell mennem! A karrierem, az egész eljövendő életem függ tőle!
               Különben is a szüleim így határoztak. Ez az esztendő kell még a római
               konzervatóriumban. Akkor kész zongoraművésznő leszek. Te tudod, hogy mit jelent ez,
               hiszen neked is tapsolnak!</p>
            <p>Henry vállat vont. Rosszkedvűen mondta.</p>
            <p>- Lehet! Nem tudom! Nem fontos! Csak egy a fontos, hogy szeretsz és nem akarod
               bebizonyítani.</p>
            <p>- Hogyan bizonyítsam be?</p>
            <p>- Unom ezt a cukrászdát, már negyedszer vagyunk itt. Gyere fel hozzám!</p>
            <p>- Mi?... Mit beszélsz?...</p>
            <p>- Azt mondtam: gyere fel hozzám!</p>
            <p>- Megőrültél?</p>
            <p>A férfi elkomolyodott. Halkan mondta.</p>
            <p>- Ha megőrültem volna, az sem lenne csoda. Itt ülünk ebben a cukrászdában, vagy
               sétálunk. Egy-egy lopott, félveadott csókkal kínozzuk magunkat. Nem érzed, milyen
               fonák ez a helyzet?</p>
            <p>- Akkor sem mehetek hozzád! Nem vagyok olyan, aki...</p>
            <p>Henry megfogta a leány kezét. Dita megremegett.</p>
            <p>- Tudom! Tudom, hogy egészen más vagy! Ezt én érzem a legjobban! Fogalmad sincs róla,
               mit jelent nekem, hogy belekerültél az életembe? Hogy mit jelent nekem az a levegő,
               amit melletted szívok? Hogy mit jelent nekem az a tisztaság, amit a szemedben látok?
               És mégis, fel kell jönnöd! Itt még csak ki sem beszélgethetjük magunkat. Ha hozzád
               érek, minden szem rajtunk van. Egyébként nem kérek egyebet, csak öt percet! Öt percre
               gyere fel! Nézz körül! Hát nem vagy kiváncsi rá, hogyan lakom? Hogy élek? És még azt
               mered mondani, hogy szeretsz?</p>
            <p>Dita lehajtotta a fejét. Nem felelt.</p>
            <p>- Érts meg jól! - folytatta a férfi. - Nyugodtan feljöhetsz! Meg akarlak csókolni,
               utóljára. Nyugodtan! El akarok búcsúzni tőled, mert bevallom, hogy én is... hogy te
               nekem azt jelented, ami... amit... hisz érezheted!...</p>
            <p>Halkan beszélt. A szavak úgy zsongták körül a lányt, mint egy jóleső langyos
               fürdő.</p>
            <p>- Nyugodtan feljöhetsz Dita! Nem tagadhatod meg tőlem ezt az öt percet! Nem fog
               történni semmi, amit te nem akarsz. Úgy-e, feljösz? Holnap!</p>
            <p>Dita nem nézett fel. Kínlódva suttogta.</p>
            <p>- Nem... nem jöhetek!</p>
            <p>- De igen Dita! Fel kell jönnöd! Úgy-e, feljösz?</p>
            <p>Csend volt. Hosszú másodpercekig. Aztán a lány felemelte a fejét. Vizsgálódva nézett
               a férfi szemébe.</p>
            <p>- Helyes! - mondta aztán. - Feljövök!</p>
            
            <p>A világ nagy városainak egyhangú hotelszobái után, a Bajza-ucca 3. számú villa
               földszinti lakásában pihent meg minden évben két hónapon keresztül Henry. Ha Pestre
               jött, mindig ebben a lakásban lakott. Jó volt érezni, hogy van valahol egy kis
               otthona.</p>
            <p>Ebbe a lakásba surrant be másnap délután félötkor Dita. Lihegve, sápadtan
               támaszkodott a falnak, amíg a férfi becsukta az ajtót.</p>
            <p>Bevezette a szobába a leányt.</p>
            <p>- Még most sem hiszem el, hogy itt vagy! - mondta mosolyogva.</p>
            <p>- Én magam sem! Ez nem is én vagyok talán! Ilyen őrültséget még nem követtem el soha!
               De megigértem, hát eljöttem!</p>
            <p>A férfi csendesen ingatta a fejét. - Nem igaz, Dita. Nem azért jöttél, mert
               megigérted! Azért, mert szeretsz!</p>
            <p>A lány ránézett és hirtelen elmosolyodott. Az asztalhoz lépett. Cigarettát vett és
               rágyújtott.</p>
            <p>- Tévedsz Henry - mondta. - Én... én... nem szeretlek!</p>
            <p>A táncos meglepődve nézett rá.</p>
            <p>- Nem szeretsz? - mondta csodálkozva. - Nem értem! Hiszen még tegnap!...</p>
            <p>- Úgy van. Tegnap még igen. Legalább is azt hittem. Mikor tegnap meghívtál ide,
               nagyon megijedtem. Hazamentem és elkezdtem gondolkozni, hogy mi lesz ebből az egész
               dologból? Nagyon sokat gondolkoztam. Nem aludtam az éjjel. És egyszerre, egész
               váratlanul rájöttem, hogy nem szeretlek. Valami roppant nagy felszabadulást éreztem!
               Emlékszem, hangosan felkacagtam örömömben. Mert nagy öröm az nekem, hogy nem
               szeretlek. Hogy nem téged szeretlek, hanem azt az új világot, amit rajtad keresztül
               ismertem meg. Hogy csak szavaidat szeretem, melyek úgy cirógatnak körül, mint valami
               finom kis szellő egy tavaszi estén. Egyszerre könnyű lettem. Problémáim megoldódtak.
               Rájöttem, hogy az egész egy nagy, nagy tévedés volt! Imponált nekem a fölényed, a
               férfias keménységed. A határozottságod. Új volt és szokatlan. De tegnap, amikor
               először tudtam tárgyilagosan gondolkozni rólad, rájöttem, hogy alapjában véve
               mindennapi ember vagy. Olyan, mint a többi! Rossz szemszögből néztelek. Rájöttem,
               hogy ami imponált nekem benned, csak eszme volt és nem tény. Ezért jöttem fel ilyen
               nyugodtan. Nem kell félnem semmitől! Sőt, ha akarod, nem is öt percet töltök itt,
               hanem akár egy negyedórát is. A lakásod csinos!... És remélem, senki sem látott
               meg!... Ó... két hét óta először érzem igazán jól magam. Most nyugodt vagyok.</p>
            <p>A férfi, aki eddig a meglepetéstől némán meredt rá, keményen elkapta csuklóját.</p>
            <p>- Elég! - kiáltotta.</p>
            <p>Dita megpróbálta kiszabadítani a kezét. Nem sikerült. Nyugodtan halkan mondta.</p>
            <p>- Ne erőlködj! Új oldalról akarsz bemutatkozni? A síma szavak mögött
               parkettáncos-durvaság van? Ereszd el a csuklómat! Fáj!</p>
            <p>A férfi gépiesen engedelmeskedett. Olyan zavarban volt, hogy Dita szinte
               megsajnálta.</p>
            <p>- Ne haragudj! - mondta. - Te nem tehetsz róla! Te most is a régi vagy. Én változtam
               meg! Nem kellett volna eljönnöm! Talán kompromittálom is magam! De meg kellett
               mondanom ezt... Elmúltál, mint egy érdekes, de nyugtalanító álom...</p>
            <p>- Nagyon kíméletlen vagy.</p>
            <p>- Igazad van! Bocsáss meg! Már megyek!</p>
            <p>Kezet nyújtott a férfinek, de az nem fogta meg a feléje nyújtott kezet.</p>
            <p>Egy pillanatig csend volt. Szótlanul nézték egymást, aztán Dita vállat vont és
               kilépett az előszobába.</p>
            <p>A következő pillanatban rémülten ugrott vissza.</p>
            <p>- Henry - lihegte. - Valaki kint van az ajtó előtt. Kulcsa van. Már nyitja is az
               ajtót.</p>
            <p>A férfi, aki még most is mozdulatlanul állt, felkapta a fejét.</p>
            <p>- Lia! - mondta. - Nem szabad, hogy...</p>
            <p>Megindult kifelé, de elkésett. Az ajtó felpattant és a küszöbön megjelent az a magas,
               vöröshajú nő, akivel a Casanovában táncolt.</p>
            <p>Az asszony egy pillantással felmérte a helyzetet. Arca megvonaglott a dühtől és
               pillanatokig nem tudott szóhoz jutni. Mikor végre megszólalt, hangja rekedten
               csengett.</p>
            <p>- Csirkefogó! - mondta.</p>
            <p>Henry egy lépést tett feléje.</p>
            <p>- Lia!</p>
            <p>- Aljas, gazember, bitang makró vagy! Hát ezért nincs időd egy hét óta a számomra?
               Ezért rázol le a legképtelenebb kifogásokkal? A hölgyike miatt? A hölgyike, úgy
               látom, privát! Új szerzemény?</p>
            <p>- Lia azonnal menj el innen!</p>
            <p>- Kidobsz? Emiatt a csirke miatt? Engem akarsz kidobni, aki...</p>
            <p>- Lia!</p>
            <p>- Mi az? Miért vagy felháborodva? Szégyeled magad az új szeretőd előtt?</p>
            <p>- Nem a szeretőm! Most van itt először. Most jött! Már készült is menni!...</p>
            <p>- Véded? Engem sosem akartál megvédeni!</p>
            <p>- Magamat védem! Menj el most!</p>
            <p>- Nem megyek! Jó volna úgy-e, ha most magatokra hagynálak benneteket?</p>
            <p>Dita előre lépett.</p>
            <p>- Kérem, ön félreért egy helyzetet, amely...</p>
            <p>- Nem - rikoltott Lia. - Nem értem félre! Biztos vagyok a dolgomban. Úgy látszik,
               magának több a pénze, kedvesem, mint nekem!</p>
            <p>A férfi egy ugrással előtte termett.</p>
            <p>- Hallgass! - ordította. - És takarodj!</p>
            <p>A nő azonban se látott, se hallott.</p>
            <p>- Több a pénze, mint nekem, mi? Mert engem már kifosztottál! Most ki akarsz rúgni,
               mert már semmim sincs!</p>
            <p>Dita felé fordult.</p>
            <p>- Legyen nyugodt, fiam! Ha magától is elszed mindent, magát is otthagyja! Kirúgja,
               mint engem!</p>
            <p>- Elhallgatsz végre, te... te rongy?</p>
            <p>Felemelte a kezét és teljes erejéből pofonvágta az asszonyt.</p>
            <p>Dita rémülten állt egyhelyben, mintha lábai földbe gyökereztek volna. Torkát
               fojtogatta a sírás. Most belátott a kulisszák mögé. Most látta, hogy minden, ami ezen
               a férfin eddig szimpatikus volt neki, nem volt egyéb álarcnál, egyszerű máznál,
               amely most lepattogzott és kilátszott alóla a selyemfiú-kíméletlenség.</p>
            <p>Lassan hátrált az ajtóig. Még látta, hogy Lia megtántorodik az ütéstől és arcához
               kap, aztán sikoltást hallott és rekedt, durva ordítozást, székek zuhanását és ütések
               zuhogását.</p>
            <p>De ekkor már az előszobában volt, feltépte az ajtót és leszaladt a lakáshoz vezető
               néhány lépcsőfokon.</p>
            <p>Minden óvatosság nélkül, meggondolatlanul szaladt ki a kapun. Csaknem összeütközött
               Lukács Elly édesanyjával. Még látta, hogy az asszony meg akarja szólítani, ő azonban
               eltakarta az arcát és szó nélkül elsuhant mellette.</p>
            <p>- Le fogom tagadni! - gondolta még, amikor félájultan végigdőlt egy taxi ülésén.</p>
            
            <p>„... és igazán sajnálom, kedves Henry, hogy miattam került ebbe a kellemetlen
               helyzetbe! Sokért nem adnám, ha ez nem történt volna meg! Mondanom sem kell, hogy
               nekem is végtelenül kellemetlen volt a dolog, hiszen, mikor kérésének eleget téve,
               felmentem a lakására, fogalmam sem volt róla, hogy ilyen jelenetben lesz részem.
               Felejtse el, hogy ott voltam, sőt nagy szolgálatot tenne nekem, ha azt is
               elfelejtené, hogy egyáltalán ismertük egymást! Epizód volt az életünkben ez a két
               hét és ne is akarjuk, hogy több legyen”...</p>
            <p>Henry bosszúsan gyűrte össze a levelet.</p>
            <p>- Na - mondta rekedten - ilyen könnyen nem ússza meg a dolgot a kisasszony! Még nem
               végeztünk!</p>
            
         </div>
         <div type="chapter">
            <head>
              II. RÉSZ. A DRÁMA.
            </head>
            <p>Az Úri-utcai Bánky-palotában inasok és szobalányok végezték az utolsó
               simításokat.</p>
            <p>Ma tartották a nagy estélyt, Dita búcsúestjét. Ehhez mérten a meghívottak
               háromnegyedrésze a fiatalság táborából regrutálódott. A fennmaradó egynegyedrészt a
               rokonok és közvetlen ismerősök tették.</p>
            <p>Bánkyné lassan, nyugodtan öltözködött. Nyugalma azonban látszólagos volt. Időnként
               nagyon összeszorult a szíve.</p>
            <p>Holnap, korán reggel a másik gyermeke is kirepül a fészekből. Egyedül maradnak
               ketten. Kétségtelen, hogy az ura mindenképpen megpróbálja majd elfeledtetni vele ezt
               a veszteséget, de azért... de azért nagyon nehéz elviselni!...</p>
            <p>Mindegy! Ditából nagy művész lesz. Zongoravirtuóz! Ez az egy év okvetlenül kell
               Rómában. Ó, egy egész esztendő!...</p>
            <p>És aztán? Jaj, hiszen azután jönnek a koncertek. A turnék. Bele kell törődni, hogy
               Dita csak látogatóba fog hazajönni olykor! A fiatalság kegyetlen. Hideg számítással
               alakítja a sorsát! Ha el kell menni, elmegy! Nem sokat törődik vele, hogy az otthon
               maradt szülőknek milyen üres lesz a lakásuk és az - életük.</p>
            <p>Bánkyné felsóhajtott.</p>
            <p>- Az ő boldogságuk és boldogulásuk a fontos! - gondolta rezignáltan. - Érzelmi
               motívumoknak itt nincs helyük!</p>
            <p>A komorna serényen tett-vett körülötte. Felhúzta a cipőjét és kézhez adta a parfümös
               üveget.</p>
            <p>Bánkyné megállt a tükör előtt. Elégedetten látta, hogy nem szokványos bók, amikor a
               lánya nővérének nézik, ha végigmennek a Váci uccán. Az estélyi ruha pompásan állt
               kifogástalan termetén. A haja olyan szőke volt, mint Ditáé, egyetlen ősz szál nélkül,
               arca síma, alakja telt, szeme fiatalos.</p>
            <p>Megint felsóhajtott.</p>
            <p>- Hiába minden! Magamrahagyott öregasszony leszek, aki a gyermekei után kesereg.</p>
            <p>- Parancsol még valamit a kegyelmes asszony? - kérdezte a komorna.</p>
            <p>- Nem kell semmi, fiam! Illetve... azt a kis aranytűt kérem, azt a kígyóalakút. Azt
               hiszem, jól állna ehhez a ruhához!</p>
            <p>- Igenis! Hol is láttam csak? Persze a kisasszonynál van! Tegnap felvette, mikor a
               koncertre ment. Azonnal elkérem!</p>
            <p>- Ne bántsa, fiam! Majd elkérem én! Úgyis meg akarom nézni, ha már felvette az új
               ruháját!</p>
            <p>Néhány csepp parfümöt öntött egy parányi batisztzsebkendőre és elindult Dita szobája
               felé, mely a hallból nyílt.</p>
            <p>A hallban valami különös érzés fogta meg. Fogalma nem volt róla, hogy mi az, amit
               érez? Egyszerre furcsán nyugtalan lett.</p>
            <p>Dita ajtajához ért. Már rátette a kilincsre a kezét, mikor hangokat hallott a
               szobából. Dita beszélt.</p>
            <p>- A legnagyobb gazság volt engem arra kényszeríteni, hogy ide beeresszem! Megírtam
               magának, hogy mi végeztünk egymással! Mit akar? Tönkre akar tenni?</p>
            <p>Kemény férfihang hallatszott.</p>
            <p>- Nem szeretem a nagy szavakat! Hagyjuk ezt! Eljöttem, mert el kellett jönnöm!
               Elhiheted, hogy nem szívesen tettem. Magam is jobban szerettem volna, ha te jössz fel
               hozzám! A botrányt én is szívesebben kerülöm el. Egy azonban biztos. Még botrány árán
               is megakadályozom, hogy elutazz.</p>
            <p>Bánkyné, az ajtó előtt megmerevedett a rémülettől. Meg kellett támaszkodnia, hogy el
               ne essen. Hallotta, amint Dita hangja élesen csattan.</p>
            <p>- Meg akarja akadályozni, hogy elutazzam? Szeretném tudni, hogy milyen jogon?</p>
            <p>- Igen. És meg is fogom akadályozni. Hogy milyen jogon, azt kérded? Egyszerűen azon a
               jogon, hogy nem akarlak elveszíteni. Mert szeretlek. Nem tudok és nem akarok nélküled
               élni. Ajánlom, hogy nagyon vigyázz magadra!</p>
            <p>- Mi az, fenyegetődzik?</p>
            <p>- Igen fenyegetőzöm! Te túlságosan bízol magadban. De ha én megpróbálnám kihasználni
               azt a tényt, hogy fent voltál a lakásomon?...</p>
            <p>- Aljas, aljas... zsarolni akar? Nem gondoltam, hogy ilyen utolsó tud lenni. Ne
               merjen hozzám érni! Takarodjon innen!</p>
            <p>- Na, ilyen könnyen nem szabadulsz, fiacskám. Mi még nem végeztünk.</p>
            <p>- Mit akar hát? Mit akar tőlem?</p>
            <p>- Már mondtam. Ne utazz el!</p>
            <p>Dita idegesen, idegenszerűen nevetett.</p>
            <p>- Nem, ezt maga sem gondolhatta komolyan! A karrieremet, az egész jövendő életemet
               tegyem tönkre maga miatt? Ez igazán nevetséges!</p>
            <p>- Te, ne feszítsd a húrt végletekig! Megjárhatod! Szeretlek! Én még nem sok nőnek
               mondtam azt, hogy szeretem!</p>
            <p>- Ó micsoda megtiszteltetés. A nagy Henry kitüntet a szerelmével. A népszerű
               lokáltáncos! Asszonyok bálványa!...</p>
            <p>Ismét az ideges nevetés. Bánkyné előtt elsötétült minden. Szinte eszméletlenül
               támaszkodott az ajtófélfához. Most már értett mindent. Maga előtt látta a mulatóbeli
               táncost, őszülő halántékával, kis filmsztárbajuszával, kegyetlen, hidegnézésű
               szemével. Úgy érezte, hogy itt helyrehozhatatlan tragédia történt.</p>
            <p>- A lányom! Az én leányom!... - suttogta eszelős rémülettel maga elé. - Hát
               lehetséges ez? Ez a szörnyűség? Egy bártáncos lakásán volt?... A komoly, öntudatos,
               becsületes Dita? Hát ez... Ez maga a pokol!...</p>
            <p>Bentről ismét hangok hallatszottak. A férfi beszélt.</p>
            <p>- Mi ez? Ez a nagy fölény? Most egyszerre lenézel, mert lokáltáncos vagyok?
               Észrevetted a társadalmi távolságot? Miért szaladtál hát eddig utánam? Miért jöttél
               fel hozzám?</p>
            <p>- Nézze - mondta Dita - mirevaló ez az egész? Mi értelme van ennek az útszéli
               veszekedésnek? Tudja, milyen közönséges? Menjen el innen Henry! Nyugodjék bele, hogy
               mi végeztünk egymással! Megzavart egy időre! Azt hittem, hogy szeretem! Tévedtem! Két
               nagy hibát is elkövettem. Hogy fent voltam akkor magánál és hogy belementem ebbe a
               mostani látogatásába! Lehet, hogy végkép kompromittáltam magam. De érje be ezzel! Ne
               gyűlöljük egymást! Elutazom és el fogom felejteni!</p>
            <p>- Nem utazol el! Nem akarom! Megakadályozom!</p>
            <p>Kis ideig csend volt. Aztán megszólalt Dita, nyugodtan és olyan halkan, hogy Bánkyné
               alig hallotta.</p>
            <p>- Elég volt ebből Henry! Én elutazom, erről kár vitatkozni! És aki, - jól jegyezze
               meg, - aki ebben meg akar akadályozni, azt megölöm! Azt hiszem, elég világosan
               beszéltem. Nem teszem tönkre az életemet maga miatt!</p>
            <p>Csengettek. Bánkyné meghallotta a szobalány siető lépteit. Nem akarta, hogy
               meglássák! Valószínűen vendégek érkeztek. Gyorsan visszavonult a szobájába, hogy
               kicsit összeszedje magát a villámcsapás után, amely oly váratlanul érte.</p>
            <p>A szobalány ajtót nyitott és bevezette a vendégeket a szalonba, Bánkyné pedig ezalatt
               az ágyra borult és keservesen sírt.</p>
            <p>Elsiratott egy álmot, amelyet tizennyolc éven át épített féltő gonddal.</p>
            
            <p>A Bánky-palota balszárnyában, ahol a cselédség lakott, magas, vöröshajú, nagyon
               sápadt nő állt, a sötét folyosón egy ablakmélyedésben.</p>
            <p>A Casanova mulató esténként tapsoló és elragadtatott közönsége nehezen ismerte volna
               fel Liát, a nagy Mr. Henry partnerét ebben a feldúlt arcú, sápadt, zilálthajú, dühtől
               félájult nőben.</p>
            <p>A múltkori nagy jelenet után a férfi megígérte, hogy nem találkozik többé a
               „priváttal”.</p>
            <p>Henry úgy látszott, be is tartja a szavát, ma délután azonban levelet kapott, amitől
               láthatóan szörnyen dühös lett. Egy ideig izgatottan szaladgált fel és alá a szobában,
               egyszerre aztán felkapta a kabátját és elszaladt.</p>
            <p>Ő óvatosan követte. A férfi nem vette észre. Valami megbeszélt füttyjellel az
               ablakhoz csalogatta a lányt és kényszerítette, hogy óvatosan beengedje
               szobájába.</p>
            <p>Már több, mint fél órája bent van. Ő, Lia egy darabig fel-alá sétált a kapu előtt.
               Törte a fejét, hogyan juthatna be ő is?</p>
            <p>Az ötlet aztán váratlanul jött. Szinte magától adódott. A palota előtt autók állottak
               meg. Férfiak, nők vegyesen, nagy zajjal mentek be a kapun.</p>
            <p>Lia szinte öntudatlanul, gépiesen csatlakozott hozzájuk. Nem törődtek vele. Besurrant
               a kapun, majd az ajtón is. Tizedmagával jött, senki sem kutatta, kihez tartozik? Egy
               óvatlan pillanatban behúzódott erre a sötét folyosóra. Szíve a torkában dobogott az
               izgalomtól. Minden erejét össze kellett szednie, hogy el ne ájuljon.</p>
            <p>Maga sem tudta, miért akart minden áron bejutni ide?</p>
            <p>Mit fog csinálni? Botrányt? Ettől nem fél, de nincs is sok értelme.</p>
            <p>Egyszerre meghallotta a férfi hangját. Felfigyelt. Észrevette, hogy az ablak,
               amelynél áll, szomszédos a lány szobájának egyik nyitott ablakával. Figyelni
               kezdett.</p>
            <p>- Na, - mondta a férfi - ilyen könnyen nem szabadulsz, fiacskám. Mi még nem
               végeztünk!</p>
            <p>- Mit akarsz hát? - hallotta a leány hangját.</p>
            <p>- Már mondtam! Ne utazz el!</p>
            <p>- Nem, ezt te sem gondolhatod komolyan! A karrieremet, az egész eljövendő életemet
               tegyem tönkre miattad? Ez igazán nevetséges!</p>
            <p>- Te, ne feszítsd a húrt a végletekig! Megjárhatod! Szeretlek! Én még nem sok nőnek
               mondtam azt, hogy szeretem!</p>
            <p>Lia halántékán és nyakán pattanásig feszültek az erek. Úgy érezte, hogy megőrül.
               Ennél kegyetlenebb árulás nem érte még az életben. Az a férfi, akiért feláldozott
               mindent...</p>
            <p>Elmosódva csengett fülébe a végzetes mondat.</p>
            <p>Én még nem sok nőnek mondtam, hogy szeretem!</p>
            <p>Homlokára szorította a kezét, mert egyszerre hasító fájdalmat érzett a fejében.</p>
            <p>„Én még nem sok nőnek mondtam... Én még nem sok nőnek mondtam...” - suttogta
               eszméletlenül.</p>
            <p>Egyszerre - mintha filmtekercset pergettek volna le - megjelent előtte egy szörnyű
               éjszaka emléke, mikor Párizsban egy hotelszobában remegve állt előtte Henry és azt
               kívánta tőle, hogy áldozza fel magát érte.</p>
            <p>Henry, meg ő akkor kezdtek divatba jönni. Először voltak külföldön és szerződést
               kaptak Londonba is. Két nappal a londoni út előtt Henry bevallotta, hogy kártyázott
               és mikor elfogyott a pénze, csekket hamisított a direktoruk nevére. Ott állt előtte a
               hotelszobában és szaggatott hangon beszélt.</p>
            <p>- Lia, meg kell, hogy értsed!... ha most letartóztatnak, vége a londoni
               szerződésnek... Vége mindennek!...</p>
            <p>- Hát mit tehetek én, Henry? - kérdezte ő.</p>
            <p>- Mindent!... Te megmenthetsz! Ha én... ne haragudj, ha én más nővel mennék, azt nem
               kifogásolnák, hisz beláthatod, hogy a számunk én rám van bazírozva!... Téged lehet
               helyettesíteni, de engem nem!... Hisz, nem mondom, veled jobb volna, de... de neked
               itt kell maradnod!</p>
            <p>- Ittmaradni?...</p>
            <p>- Igen!... Amíg... Amíg te rendbehozod a dolgot!... aztán kijöhetsz utánam! Megint
               együtt dolgozhatunk!... ha...</p>
            <p>- Értem. Szóval azt akarod, hogy vállaljam magamra a csekkhamisítást!</p>
            <p>- Meg kell értened Lia!...</p>
            <p>- Már értem! De ez lehetetlen! Kívánj tőlem bármit, de ez... ez szörnyűség! Ezt nem
               tudom megtenni!...</p>
            <p>- Lia! A karrierem... a karrierünk függ attól, hogy ennek a szerződésnek eleget
               tegyek!... Tudom, hogy nagy áldozatot kérek tőled és sejtettem, hogy nem lesz erőd
               elvállalni! Én már megoldottam a dolgot! Ha ki akarsz tartani mellettem, akkor nem
               hazudtolsz meg.</p>
            <p>- Hát mit csináltál?</p>
            <p>- Irtam egy levelet a rendőrségre!... a nevedben! Ebben a levélben bevallod, hogy te
               hamisítottad a csekket! Könyörgöm, ne cáfold meg! Hidd el, meg fogom hálálni!
               Szeretlek Lia. Szeretlek. Én még nem sok nőnek mondtam azt, hogy szeretem!...</p>
            <p>Aztán jöttek a detektívek, a szörnyű kihallgatások. És neki nem volt ereje megmondani
               az igazat. Aztán jött a tárgyalás, aztán jött a börtön, Henry Londonban hajlongott a
               tapsoló közönség előtt, ő pedig minden este, mikor zúgó fejjel, fogcsikorgatva feküdt
               a kemény börtönágyon, sírva, zokogva, sikoltva, fuldokolva, lihegve idézte a remegő
               hangon elhangzott szavakat.</p>
            <p>„Én még nem sok nőnek mondtam... én még nem sok nőnek mondtam...”</p>
            <p>Mikor kiszabadult, Henry érte jött. Megint együtt dolgoztak. Akkor egy ideig nagyon
               boldog volt... és most...</p>
            <p>Lia lépteket hallott és még jobban behúzódott az ablakmélyedésbe, de nem jött arra
               senki.</p>
            <p>Ahogy hátranyúlt, hogy megkapaszkodjék az ablakpárkányban, keze valami hideghez ért.
               Mikor megfordult és közelebb hajolt, látta, hogy egy pamutgombolyag mellett 3-4
               hosszú vastag acélkötőtű fekszik.</p>
            <p>Ekkor ajtónyílást hallott. Kipillantott rejtekhelyéről. Látta, hogy Henry kilép a
               leány szobájából és a kijárat felé siet.</p>
            <p>- Henry! - kiáltotta.</p>
            <p>A férfi megfordult és csodálkozva közeledett. Fogalma sem volt róla, hogy ki hívja?
               Belépett a sötét folyosóra és meglepődve állt meg.</p>
            <p>- Lia! - suttogta. - Mit keresel itt?</p>
            <p>- Mit keresel itt te?</p>
            <p>A férfi hidegen nézett végig rajta.</p>
            <p>- Unom a jeleneteidet! Fejezzük be egyszer és mindenkorra! - mondta. - Azt hiszem,
               legjobb lesz, ha mint partnerek is elválunk! Idejönni egy idegen házba! Csoda, hogy
               még eddig nem láttak meg! Menjünk gyorsan.</p>
            <p>- Nem! Még maradunk! A cselédség el van foglalva odaát... Intézzük itt el!... Szóval
               elválunk... Mint partnerek is...</p>
            <p>- Ez lesz a legjobb!</p>
            <p>- Úgy, a legjobb? - a nő arca most már viaszfehér volt, mint a fehéren izzó vas. -
               Tehát ez lesz a legjobb? Hát ide hallgass Henry! Te még nem sok nőnek mondtad, hogy
               szereted, de egy biztos: hogy ma mondtad utoljára!</p>
            <p>A férfi valami különös fényt látott elvillanni a feléje szikrázó zöld szempárból.
               Hátrahökölt.</p>
            <p>- Mit... Mit akarsz?...</p>
            <p>Lia görcsösen markolta az egyik kötőtűt. Hüvelykujja rászorult a tű gombjára. Érezte,
               hogy izmai megfeszülnek. Teste megvonaglott.</p>
            <p>- Mit akarok? - sziszegte. - Ezt!...</p>
            <p>Karja a magasba lendült. Valami villant a félhomályban. Vad erővel döfött. Érezte,
               hogy a hatalmas tű puhán szalad keresztül a ruhán és még valamin.</p>
            <p>Henry egy pillanatig mereven állt. Hangtalanul, csodálkozva meredt az előtte álló
               asszonyra. Különös borzongást érzett egész testében. Keze valami támaszték után
               kaparászott.</p>
            <p>Nem zuhant el, hanem megroggyanó térddel lassan leereszkedett a földre. Kinyitotta a
               száját, de nem jött ki hang a torkán. Még lejebb csúszott. Feje nagyot koppant a
               padlón.</p>
            <p>Aztán csend lett.</p>
            <p>Most lépések hallatszottak és Liát megfagyasztotta a rémület, de a lépések nem
               közeledtek, hanem távolodtak. Éveknek tűnő másodpercek teltek el. Lia ott állt a
               holttest mellett és öklébe harapott, hogy meggyőződjék róla, nem valami rettenetes
               álom-e, amit az utolsó félórában átélt.</p>
            <p>Szinte öntudatlanul törülte le a homlokára gyűlt hideg verejtékcseppeket. Aztán nem
               bírta tovább a rázuhant szörnyű csendet. Kisurrant a hallba és anélkül, hogy bárkivel
               találkozott volna, halkan betette maga mögött az előszoba ajtaját...</p>
            
            <p>Dita, Verebes doktorral táncolt és Bánkyné egy karosszékben ülve, elborultan
               nézte.</p>
            <p>Egy barátnője ült mellette és beszélt hozzá, de ő nem hallotta. Nézte a lányát, aki
               ilyen borzasztó meglepetésben részesítette.</p>
            <p>- Lehetséges, hogy ez az én lányom? - gondolta.</p>
            <p>A férje lépett hozzá.</p>
            <p>- Valami baj van drágám? - kérdezte. - Rosszkedvűnek látszol.</p>
            <p>Az asszony végigsimított a homlokán.</p>
            <p>- Semmi különös, Péter! Fáj a fejem!</p>
            <p>Kis ideig beszélgettek, de Bánkynénak ma nem volt türelme sokáig egy helyben ülni.
               Felkelt, végigsétált a termen, aztán kiment a hallba.</p>
            <p>Fejfájása már olyan elviselhetetlen volt, hogy elhatározta, hogy bevesz valamit.
               Besietett a szobájába, de nem találta a szokott csillapítószerét.</p>
            <p>Csengetett, de a komorna nem jött be. Ismét csengetett.</p>
            <p>Pár percig türelmetlenül várt, aztán ingerülten elindult, hogy megkeresse a
               komornát.</p>
            <p>Mikor a cselédség szobáihoz vezető folyosóra lépett, megbotlott valamibe. Lehajolt.
               Keze valami puha tárgyhoz ért.</p>
            <p>Nagy önuralommal fojtotta el a feltörni készülő sikolyát. Gyors mozdulattal a
               villanykapcsolóhoz lépett. Felpattantotta.</p>
            <p>A villany csak egy pillanatig égett, aztán ismét homály borult a folyosóra. Bánkyné
               hátradőlt és megtámaszkodott a falban. Úgy érezte, hogy azonnal elájul.</p>
            <p>Egyetlen pillantásra felismerte a mulatóbeli táncost. Azt is látta, hogy a férfi már
               nem él. A kiálló hatalmas kötőtű a szíve fölött mindennél világosabban és érthetőbben
               beszélt.</p>
            <p>Hosszú másodpercig úgy állt a falhoz támaszkodva, mint a szélütött.</p>
            <p>- Ez nem igaz! - suttogta lázasan és félig eszméletlenül. - Nem igaz, nem igaz, nem
               igaz!</p>
            <p>A tagjain végigfutó gyengeség teljesen megbénította. Egy-két percig gondolattalanul
               állt, aztán eszmélni kezdett és úgy jajdult fel, mintha váratlan ütés érte volna.</p>
            <p>- Dita! - kiáltotta. - Dita ölte meg!</p>
            <p>Igen, ehhez nem fér kétség! Hiszen ő percekig hallgatta a veszekedést. A lány
               szakítani akart mindenáron, a férfi nem nyugodott bele. Az, hogy idejött, szintén
               emellett szól... Dita érezte, hogy a karrierje, az egész élete forog kockán.
               Emlékezik rá, hogy a lány hidegen és nyugodt eltökéltséggel mondta.</p>
            <p>„.. és aki - jól jegyezd meg - aki ebben meg akar akadályozni - azt megölöm...”</p>
            <p>- Megölte! - sikoltott benne a kétségbeesés. - Megölte és ezzel megölte önmagát
               is!</p>
            <p>Vége a szép, fiatal életének. A síma, gondtalan életének. Visszavonhatatlanul
               elrontotta.</p>
            <p>A gyengeségi roham elmúlt. Az asszony arca megkeményedett. Elszánta magát élete
               legnagyobb és legveszélyesebb játékára.</p>
            <p>Energiája visszatért. Kinyitotta a folyosóról nyíló kis ajtót, mely egy lomtárba
               vezetett. Lehajolt, megragadta a férfi karját és be akarta vonszolni a kis
               szobába.</p>
            <p>Pár pillanat mulva lihegve, erőtlenül hagyta abba. A holttest olyan súlyos volt, hogy
               meg sem tudta mozdítani.</p>
            <p>Mit tegyen? Itt nem hagyhatja, mert valamelyik inas, vagy szobalány errejöhet és
               okvetlenül belebotlik. A felszolgálással rövidesen végeznek odabent és akkor
               elkerülhetetlen, hogy valamelyik ne jöjjön ide.</p>
            <p>A holttestet egyedül nem tudja bevinni! A komornának szóljon? Régi, hűséges teremtés,
               de azért... Nem, nem ez komoly dolog!</p>
            <p>Már pedig tenni kell valamit mindenáron. Ditát megmenti még az élete árán is. A
               férje?...</p>
            <p>Egy pillanat alatt határozott. Igenis a férjének szól. Az ő segítségét kéri. Neki is
               kötelessége, hogy segítsen ezen a szerencsétlen megtévedt gyermeken.</p>
            <p>Nem habozott tovább. Gyors léptekkel ment a fogadóterem ajtajához és magához intette
               a férjét.</p>
            <p>- Parancsolsz drágám? - kérdezte a miniszter.</p>
            <p>- Péter... ne kérdezz semmit, csak segíts nekem! Később mindent megmagyarázok és...
               most azonban gyere!...</p>
            <p>- Nem értem!</p>
            <p>- Majd megérted később! Nem veszíthetünk egy percet sem!</p>
            <p>Kézenfogva húzta az urát maga után. Mikor a félhomályos folyosóra ért, felkattantotta
               a villanyt.</p>
            <p>A férfi felhördült.</p>
            <p>- Klári!</p>
            <p>A villany kialudt. Az asszony lihegve, szaggatottan suttogta.</p>
            <p>- Segítened kell, Péter!... Be kell vinnünk ide!... Egyedül nem bírtam. Péter,
               könyörgöm!</p>
            <p>- De mi történt itt?... És hogy került ide ez az ember. Tudni akarom!</p>
            <p>- Később Péter, később!... Majd azután, ha...</p>
            <p>Bánky szó nélkül lehajolt, megragadta a holttestet a két hóna alatt és nagy
               erőfeszítéssel behúzta a kis szobába.</p>
            <p>Halálsápadtan jött ki. Az asszony, gyors, remegő kézzel becsukta az ajtót és kihúzta
               a zárból a kulcsot.</p>
            <p>- Most beszélj! - mondta a férfi. - Mondj el mindent!</p>
            <p>- Igen!... de nem itt!... gyere be a szobámba!</p>
            <p>- És a vendégek?</p>
            <p>- Tíz percig nélkülözni fognak bennünket!</p>
            <p>Bementek az asszony szobájába. A férfi a felesége szemébe nézett.</p>
            <p>- Szeretném, ha megmagyaráznád, Klári!</p>
            <p>Bánkyné keskeny, fehér kezével végigsimított a homlokán. Remegő hangon mondta.</p>
            <p>- Péter, itt rettenetes dolog történt! Nem tudom, tudod-e, ki ez a férfi, akit...</p>
            <p>- Tudom - vágott közbe Bánky. - Ráismertem. A Casanova mulató táncosa. Ne erről
               beszélj, hanem arról, hogy ki ölte meg?</p>
            <p>Egy pillanatig csend volt. Aztán megszólalt az asszony.</p>
            <p>- Én!</p>
            <p>Bánky felugrott. Üveges szemmel bámult a feleségére.</p>
            <p>- Te?... Klári, tudod mit beszélsz? Eszednél vagy?</p>
            <p>- Tudom, mit beszélek! Igen, én öltem meg... Hallgass meg Péter! Elmondok mindent. Ez
               a férfi... ennek a férfinek Dita a szeretője volt!...</p>
            <p>- Micsoda?... Honnan veszed ezt? Mi történik itt?</p>
            <p>- Hallgass végig... Ma este tudtam meg. Be akartam menni Dita szobájába. Hangokat
               hallottam... Ő volt bent. Meg akarta akadályozni, hogy Dita elutazzon.
               Erőszakoskodott. Én... én... kint hallgattam. Mikor kijött, félrevontam. Felelősségre
               vontam. Aljas volt, közönséges és goromba! Elvesztettem a fejem... fenyegetődzött...
               zsarolni akart... akkor már nem tudtam, mit teszek. Egy kötőtű került a kezembe.
               Magam sem tudom, hogyan?... Beledöftem!... Hang nélkül összeesett!...</p>
            <p>Elhallgatott és kezébe temette az arcát. A férfi látta, hogy közel van az
               idegrohamhoz.</p>
            <p>Felállt, vizet töltött és odaadta az asszonynak.</p>
            <p>- Igyál egy kicsit!</p>
            <p>Bánkyné ivott egy kortyot és hálás pillantással adta vissza a poharat.</p>
            <p>Csend volt. Bánky nagy léptekkel járkált a szobában. Halántékán kidagadtak az erek.
               Arca szinte eltorzult a kétségbeeséstől. Öntudatlanul nyúlt a cigaretta után, de keze
               úgy reszketett, hogy nem tudott rágyújtani. Végre megállt az asszony előtt.</p>
            <p>- Mit akarsz most tenni?</p>
            <p>Bánkyné nem felelt, kétségbeesett mozdulatot tett.</p>
            <p>- Mégis! Hát csak van valami terved?</p>
            <p>- De Péter! - jajdult fel az asszony. - Hát hogy tudsz ilyen kérdésekkel kínozni. Hát
               lehet nekem tervem? Azt hiszed, tudok gondolkozni. Hiszen csak most eszmélek rá, hogy
               mit tettem? Én arra várok, hogy te segíts.</p>
            <p>- Rettenetes! Én még most sem ocsudtam fel. Azt hiszem, hogy álmodom! Lidércnyomásom
               van. Ha elgondolom...</p>
            <p>Az asszony kétségbeesetten vágott közbe.</p>
            <p>- Péter, itt most nincs helye logikus, józan gondolkozásnak. Ditáról volt szó...
               Ditáról, érted? Te talán különb lettél volna? Te nem öltél volna?</p>
            <p>Bánky halántékán megduzzadtak az erek.</p>
            <p>- De igen! De nem ezt a csirkefogót.</p>
            <p>- Hát kit?</p>
            <p>- Ditát.</p>
            <p>- Péter! Megőrültél? Nem félsz az Istentől?</p>
            <p>- Igenis, Ditát! Megérdemeltük tőle ezt? Ezt tanulta nálunk? Ezt a gyalázatosságot?
               Gyilkosságba kergetett téged és én még elnéző legyek?</p>
            <p>- Ne beszélj így Péter! Talán nem is tehet róla! Gyenge volt. Nem bűnhődhet egész
               életében egy rossz pillanatért. Próbálj lehiggadni! Próbáljunk kieszelni valamit.
               Hogy mit tegyünk?</p>
            <p>Bánky legyűrte izgalmát. Keményen, határozottan mondta:</p>
            <p>- Nincs erről mit beszélni. Természetesen magamra vállalom.</p>
            <p>- Drágám! Köszönöm. Nagyon, nagyon köszönöm!... De persze erről szó sem lehet!</p>
            <p>- Miért?</p>
            <p>- Mert én nem akarom!</p>
            <p>- Ugyan! Nem elég, hogy én akarom?</p>
            <p>- Nem, drágám! Mindjárt megmagyarázom. Először is talán csak hetek kérdése, hogy újra
               tárcát vállalj.</p>
            <p>- Lemondok róla.</p>
            <p>- Nem mondasz le. Ne feledkezz meg arról, hogy van egy fiad, akiből diplomatát akarsz
               faragni és aki a legjobb úton van, hogy az is legyen. Mi lenne belőle nélküled? Nem
               elég, hogy meghurcolják a nevét? Milyen sorsa volna, ha magára is maradna?</p>
            <p>Bánky hallgatott.</p>
            <p>- A harmadik ok pedig egyszerűen az, hogy nem tudnám elviselni, ha ártatlanul
               szenvednél... miattam!</p>
            <p>- Klári!... Ez igazán nem fontos!</p>
            <p>- Nem drágám, ne beszéljünk erről többet! Az érveim, különösen, ami a fiadat illeti,
               azt hiszem, eléggé meggyőzőek. Én most már csak egy dolgot kérek tőled!</p>
            <p>- Mit?</p>
            <p>- Könyörgöm, egyezz bele, hogy csak reggel vonjam le a konzekvenciáit annak, amit
               tettem. Dita korán reggel elutazik. Nem szabad megtudnia semmit! Tönkre tenné a
               dolog. Az ő fiatal lelke nem bírna el ilyen emóciókat... Úgy-e, megteszed ezt
               nekem?</p>
            <p>- Hogyan... Hogy érted azt, hogy... Levonod a konzekvenciákat?</p>
            <p>Az asszony szomorúan elmosolyodott.</p>
            <p>- Ne félj semmit, nem akarok öngyilkos lenni! Nem, nem csak... gondolom, reggel,
               ha... ha már Dita elutazott, felhívjuk telefonon a rendőrfőkapitányt és... Ő majd
               megmondja, mi a teendő?</p>
            <p>- Borzasztó ez, Klári!</p>
            <p>- Nem, Péter! Ez a leghelyesebb. A főkapitány jó barátunk. Meglátod, nem is fognak
               rosszul bánni velem! Úgy-e, beleegyezel, drágám? Dita kedvéért, akiből még rendes
               ember lehet. Úgy-e, megteszed?</p>
            <p>- Természetesen! De nem foglak magadra hagyni. Légy nyugodt, melletted leszek! Ha már
               így akarod!</p>
            <p>- Igen, így akarom! És köszönöm! Nagyon kérlek, ne szólj egy szót sem Ditának, ne
               tégy neki szemrehányást. Most pedig menjünk vissza a vendégekhez...</p>
            
            <p>Lia félig tébolyodottan ténfergett az uccán. Nem törődött a sűrűn hulló hóval. Kínos
               erőlködéssel vonszolta magát előre. Szeme előtt állandóan ott fehérlett Henry
               halálradermedt, sápadt arca. Maga előtt látta a hatalmas acélkötőtűt, amint villogva
               lecsap és keresztülszalad a ruhán.</p>
            <p>Az intenzív látomás úgy megrendítette, hogy felsikoltott és futni kezdett. Közben egy
               pillanatra eszébe villant, hogy már bent kellene lenni a lokálban. Aztán keserűen
               elmosolyodott. A lokálban? Henry nélkül? Ez igazán mulatságos. Szinte öntudatlanul
               félhangosan mondta.</p>
            <p>- Hölgyeim és uraim, világhírű műsorszámunk ma este gyilkosság miatt elmarad!
               Gyilkosság miatt!... Gyilkosság miatt!... Hölgyeim és uraim !... Elmarad!...</p>
            <p>A Dunaparton járt. Dermesztő északi szél süvöltött át a fák között. Nem érezte.
               Mélyen keresztül hajolt a korláton és mereven nézte a zajló Dunát.</p>
            <p>- Nana, fiatalasszony, nem jó olyan sokáig nézegetni a Dunát, baj lehet belőle!</p>
            <p>Lia összerázkódott és felemelte a fejét. Hatalmas termetű, prémgalléros rendőr állt
               mellette. Jóindulatúan mosolygott.</p>
            <p>- Úgy ám, baj lehet! Csak nem akar talán meghalni? Ilyen szép fiatal hölgy. Hát mi
               történt? Elhagyta a vőlegénye? Ne féljen semmit, minden ujjára akad, akár tíz is.
               Amint látom, nyomor sincs jelen. Akinek ilyen szép bundája van. A fiúval, mondom, ne
               törődjék! Na, menjen szépen haza. Úgy ni! És nevessen az egész világon. Úgy-úgy,
               menjen csak. Na, jójcakát! Csak semmi sírás. Az egész dolog nem ér annyit! Ezt én
               mondom, Kovács XIV. András törzsőrmester.</p>
            <p>Elégedetten nézett a távolodó nő után.</p>
            <p>- Jól van öreg Kovács Andris. Megint megmentettél egy emberéletet.</p>
            <p>Lia pedig nagy erőlködéssel vonszolta magát előre, mindig csak előre, kimerülten, cél
               és terv nélkül, letargikusan és eszelősen suttogta.</p>
            <p>- ... elmarad, hölgyeim és uraim gyilkosság miatt... gyilkosság miatt... gyilkosság
               miatt...</p>
            
            <p>Bánkyné mereven és szótlanul nézte Ditát, aki két lány és három fiú között ült és
               nevetett.</p>
            <p>- Bámulatos! - gondolta. - Hát miből vannak ezek a mai fiatalok?... Hol vették ezeket
               a hajókötélidegeket? Ilyen nyugodtan, ilyen zavartalanul nevetni, beszélgetni,
               flörtölni, két-három órával azután, hogy... és nem törődni vele, hogy mi lesz? Még
               csak arra sem kiváncsi, hogy ott van-e még a holttest? Szinte hihetetlen!</p>
            <p>Aztán az urát nézte, aki sápadtan, remegő kézzel gyújtott egyik cigarettáról a
               másikra és időnkint biztató, megnyugtató pillantásokat küldött feléje.</p>
            <p>Közben a gyönyörű grammofonszekrényből angol táncslágerek ritmusai és szinkópái
               hullámzottak elő, nevetgélés, csevegés, pohárcsengés és kanálcsörgés hangzott.</p>
            <p>A kulccsal lezárt kis szobában pedig hidegen és mozdulatlanul feküdt egy
               halálbadermedt férfi. </p>
            
            <p>Hajnali félöt volt. Az utolsó vendég is elbúcsúzott. Bánky összetörten ült
               íróasztalánál. Az asszony viszont rettenetes erővel nyugalmat erőszakolt magára és
               belépett Dita szobájába.</p>
            <p>Hideg volt. Bánkyné fázósan burkolózott selyemkendőjébe és az ajtóhoz támaszkodva
               figyelte, hogy Dita az utolsó simításokat végzi csomagjain.</p>
            <p>- Rossz színben vagy anyus!... Fáradt vagy? - kérdezte a leány.</p>
            <p>- Igen! Fáradt vagyok!</p>
            <p>- Azonnal készen leszek, drágám! És nem fogtok kikísérni a vonathoz! Nem engedem! Ki
               vagytok merülve és le fogtok feküdni!</p>
            <p>- Nem, fiam, én kikísérlek! Apa azonban... csakugyan fáradt. Ő itthon marad!</p>
            <p>Dita elkészült a csomagokkal és anyjához fordult.</p>
            <p>- Szeretném, ha leülnél anyus. Mondani akarok valamit.</p>
            <p>Az asszony megrezzent. Most következik a vallomás.</p>
            <p>- Csak beszélj Dita! Nem ülök le. Jobb itt... az ajtónál...</p>
            <p>Dita eléje állt.</p>
            <p>- Nagyon nehéz megmondanom anyus... de nem tudok így elutazni... muszáj!...</p>
            <p>- Csak beszélj nyugodtan Dita! Hallgatom.</p>
            <p>- Anyus... Nekem... hogyis mondjam? udvarolt egy férfi... egészen rövid ideig.</p>
            <p>Egy pillanatig várt, aztán mikor az asszony nem szólt közbe, kicsit biztosabb hangon
               folytatta.</p>
            <p>- Igen, egy férfi... Talán nem is volna fontos, hogy megmondjam, hogy kicsoda, de
               miért titkoljam most már?... Talán emlékszel még arra a táncosra a Casanovában?</p>
            <p>- Igen! Emlékszem!</p>
            <p>- Megismerkedtem vele... Egy őrült pillanatban felmentem hozzá. Nyugodtan mehettem,
               bíztam az erőmben. Nem is lett volna semmi baj, de akkor odajött a barátnője.
               Nemsokára, hogy én megérkeztem. Nagy botrányt csinált. Én megszöktem. Kiszaladtam a
               kapun és csaknem beleütköztem Elly mamájába. Látta, hogy honnan jövök ki? Talán az
               uccára kiszűrődő lármát is hallotta? Esetleg kombinálni kezdett?... ezt meg kellett
               mondanom. Ne lepődj meg, ha egyszer említi.</p>
            <p>Kis szünetet tartott.</p>
            <p>- Nehéz volt elmondanom, de tudom, hogy neked még nehezebb volt végighallgatnod!
               Bocsáss meg nekem anyus!</p>
            <p>- Rendben van Dita - mondta Bánkyné hideg hangon.</p>
            <p>- Köszönöm. Ami ezt az embert illeti, ne félj, nem fog többé zavarni bennünket.</p>
            <p>Bánkyné felkapta a fejét.</p>
            <p>- Nem! Ezt igazán nem hiszem! - mondta különös hangsúllyal.</p>
            <p>- Tudniillik... be kell vallanom... hogy itt volt... itt volt ma este és meg akarta
               akadályozni, hogy elutazzam!</p>
            <p>Bánkyné előrejött az ajtótól egy lépést.</p>
            <p>- És?... - kérdezte izgatottan.</p>
            <p>- Megmondtam neki, hogy végeztünk! Hogy nem ér nekem annyit az ő egész élete, mint a
               karrierem. Elküldtem! Elment és nem kell többé törődni vele. Nem volt köztünk semmi
               és nem is lesz.</p>
            <p>Az asszony sápadtan visszadőlt az ajtóhoz.</p>
            <p>- Gyáva! - gondolta, de aztán megsajnálta egy kicsit a lányt.</p>
            <p>- Nincs több mondanivalód? - kérdezte.</p>
            <p>- Nincs, anyus!</p>
            <p>- Úgy... tehát nincs... Gondolod, hogy egész őszinte voltál? Hogy elmondtál
               mindent?</p>
            <p>Dita elámult.</p>
            <p>- Igen.</p>
            <p>- Nézd Dita, én minden tekintetben melletted állok és segítségedre vagyok. Nem
               hagylak el. Megvédtek. Még akkor is, ha nem csak annyi történt ennek a férfinek a
               lakásán, mint amennyit bevallottál. Biztos vagy benne, hogy mindent elmondtál?</p>
            <p>- Igen, anyus! - mondta a lány csodálkozva.</p>
            <p>Bánkyné bólintott.</p>
            <p>- Helyes! - mondta hidegen. - Légy nyugodt! A szeretetem változatlanul a tied. De...
               ha nem veszed rossznéven, csakugyan nem kísértek ki a vonathoz! Nagyon
               elfáradtam!...</p>
            <p>A búcsúzásnál Dita sírt. Érthetetlennek találta, hogy ezt a kis meggondolatlanságot,
               amit elkövetett, ilyen elviselhetetlen metsző hidegséggel büntetik. Hiszen csakugyan
               hiba volt, amit csinált, de mégis egy egész évre megy el... egy évig nem látják és...
               mintha egy idegen búcsúzna!</p>
            <p>Apja könnyedén megcsókolta a homlokát és nem nyújtott kezet, az anyja pedig csak
               megérintette ajkával az arcát és aztán rögtön elfordult.</p>
            <p>Ditából kitört a zokogás. Kétségbeesve kiáltotta.</p>
            <p>- Miért teszitek ezt velem? Hát olyan rettenetes, amit tettem?</p>
            <p>Az asszony csak egy pillantással felelt. Dita lehajtotta a fejét és kisurrant az
               ajtón. Levonszolta magát a lépcsőn és beült az autóba.</p>
            
            <p>Ez az éjszaka nemcsak a Bánky palotára hozott izgalmakat, hanem a Casanova mulatóba
               is.</p>
            <p>Tizenkét óra volt, mikor a mulató művészeti vezetője izgatottan nyitott be a Henry
               duó öltözőjébe. Meglepődve hökölt hátra.</p>
            <p>- Mi ez? - mondta, - hol van Henry?</p>
            <p>Lia úgy, ahogy valami megmagyarázhatatlan ösztönnél fogva felvánszorgott ide,
               kalapban és bundában ült egy széken. Az asztalra borult. Könnyei végigfolytak az
               arcán. Hangtalanul sírt és egész testében reszketett.</p>
            <p>- Mi ez? - ismételte a rendező. - Mi van veled, Lia? És hol van Henry?</p>
            <p>Lia felemelte a fejét. Ránézett és nem felelt.</p>
            <p>- Miért nem beszélsz? Tíz perc mulva a ti számotok következik. Hol van Henry?...</p>
            <p>Lia mereven bámult a levegőbe. Eszelősen suttogta.</p>
            <p>- Elmarad, hölgyeim és uraim!... Elmarad...</p>
            <p>- Mi marad el? Miért nem felelsz? Hol van Henry?</p>
            <p>- Henry? Hol van ő már! Na, mit gondolsz, hol van? - Rekedten nevetett. - Egy kis
               baleset érte...</p>
            <p>A rendező egy pillanatig nézte a félájult nőt, aztán kiszaladt az öltözőből és
               megkereste az igazgatót.</p>
            <p>- Direktor úr, valami baj van Henryvel. Liával nem lehet beszélni! Azt hiszem, nagyon
               komoly a dolog. Én beszélek az ügyeletes rendőrtiszttel. Vagy felhívom a
               rendőrséget.</p>
            <p>- Nem! Jó lesz a rendőrtiszt is. Szólj neki!</p>
            <p>A rendező körülnézett és elindult egy kis sarokasztal felé. Pár szót súgott a
               rendőrtiszt fülébe.</p>
            <p>A rendőrtiszt bólintott. Felállt és kiment.</p>
            <p>Egy perc mulva bekopogott Lia öltözőjébe.</p>
            <p>- Na fiam, - mondotta, - nyugodjon meg és mondjon el szépen mindent. Hol van a
               partnere?... </p>
            
            <p>- Péter drágám!... Én már át is öltöztem! Hiszen... értem fognak jönni... Most
               pedig... hívd fel a főkapitányt!</p>
            <p>A férfi mély lélegzetet vett.</p>
            <p>- Igen! - mondta sóhajtva és a telefon után nyúlt.</p>
            <p>Kopogtak az ajtón és a komorna lépett be:</p>
            <p>- Bocsánat kegyelmes asszony!... a kegyelmes urát keresi két úr!</p>
            <p>- Most hajnalban? Micsoda dolog ez?</p>
            <p>- Igen, kegyelmes úr kérem, ne tessék haragudni!... de azt mondták, hogy a
               rendőrségtől jöttek!...</p>
            <p>Bánkyné összerázkódott.</p>
            <p>- Helyes!... küldje be az urakat!</p>
            <p>A komorna kiment és két férfit vezetett be. Az egyik előrelépett, összeütötte a
               bokáját és meghajolt.</p>
            <p>- Kegyelmes uram, dr. Takács főfelügyelő... Engedelmükkel, a kollégám dr. Tóth
               felügyelő... kegyelmes asszonyom... Bocsánat, hogy ilyen szokatlan időben
               bátorkodunk, de a dolog nagyon fontos és nagyon komoly. Egy gyilkosság ügyében
               nyomozunk...</p>
            <p>Bánkyné nyugalmat erőltetett magára.</p>
            <p>- Foglaljanak helyet az urak! És parancsoljanak velünk!</p>
            <p>- Ebben a házban, kegyelmes uram, gyilkosság történt!</p>
            <p>Bánkyné halálsápadtan dőlt hátra a székén.</p>
            <p>- És?...</p>
            <p>- A holttest, bármily hihetetlenül is hangzik, itt van a házban!</p>
            <p>- De kérem... honnan tudják ezt önök?</p>
            <p>- A gyilkos jelentkezett a rendőrségen és részletes vallomást tett.</p>
            <p>Bánkyné elsápadt. Arra gondolt, hogy Dita az ő hideg és elutasító bánásmódjuktól
               elkeseredve, jelentkezett. Épp meg akart szólalni és kijelenteni, hogy ő a gyilkos,
               mikor dr. Takács folytatta.</p>
            <p>- A gyilkosságot egy Sándor Lia nevű artistanő követte el, aki idejött az áldozat
               után, mert... bocsánat, ezt igérem, egész diszkréten fogjuk kezelni, - mert az
               áldozat udvarolt az önök leányának. Ne méltóztassanak megijedni. A tettes
               vallomásából azt látjuk, hogy az egész dolog nem volt túlságosan komoly. A tettes
               idejött az áldozat után, a hallban megleste, szóváltás támadt köztük és egy
               kötőtűvel erős felindulásban leszúrta... Rosszul van a kegyelmes asszony?</p>
            
            <p>Dita elhelyezte holmiját a fülkében. Megtörülte könnyes szemét és az ablakhoz lépett.
               Elfásulva nézte, hogy lent, a perronon emberek vannak, férfiak, nők, akik barátot,
               szeretőt, rokont kisértek ki, ide, a vasuthoz. Valakit, aki elutazik...</p>
            <p>Ismét elfutotta szemét a könny. Most még jobban érezte elhagyatottságát. Most még
               érthetetlenebbnek érezte, hogy szülei ilyen ridegen és visszautasítóan bánnak
               vele.</p>
            <p>Aztán megmozdult a hosszú kocsisor, a kerekek mind gyorsabban forognak és Dita elment
               az ablaktól. Leült és kibontotta az egyik reggeli ujságot, amit a pályaudvaron
               vásárolt.</p>
            <p>Unottan és közönyösen lapozgatott az ujságban, egyszerre azonban megrándult, mint
               akit villanyütés ér. Szeme mereven és rémülten tapadt a nagybetűs címre és
               alcímekre:</p>
            <p>„Meggyilkolták Henryt, a híres táncos-artistát!” </p>
            <p> „A gyilkos beismerésben van!”</p>
            <p> „Holttest az előkelő politikus lakásán!”</p>
            <p>„Különös és izgalmakban bővelkedő eset foglalkoztatja a rendőrség bűnügyi osztályát.
               Tegnap, a késő esti órákban gyilkosság áldozata lett Henry, a híres és népszerű
               táncos-artista, polgári nevén Kátai Henrik.</p>
            <p>A rendőrségen, amely az ügyet különleges diszkrécióval kezeli, a következőket tudtuk
               meg:</p>
            <p>Tegnap este negyedtizenkettőkor kellett volna parkettre lépni a népszerű Henry-duónak
               a Casanova-mulatóban. A mulató művészeti vezetője tizenegy órakor nem kis izgalommal
               állapította meg, hogy Henry még nem érkezett be a helyiségbe. Partnernőjéhez, Lia
               Roppo-hoz fordult, hogy nála érdeklődjék a táncos iránt, a táncosnő azonban olyan
               izgatottan viselkedett és olyan felindult lelkiállapotban volt, hogy a rendező
               jobbnak látta a jelenlevő ügyeletes rendőrtiszthez fordulni.</p>
            <p>Lia Ropps - polgári nevén Sándor Lia - a rendőrtisztnek is zavaros válaszokat adott
               és olyan gyanusan viselkedett, hogy legokosabbnak látszott, ha az artistanőt
               előállítják a főkapitányságon.</p>
            <p>Sándor Lia kihallgatása folyamán többször idegrohamot kapott. Végül teljesen
               összeroppant és bevallotta, hogy féltékenységből megölte partnerét.</p>
            <p>A gyilkosság egyik előkelő politikusunk lakásán történt, ahová az artistanő követte
               áldozatát. A vallomásból kiderül ugyanis, hogy „a szép Henry” meglehetős sikerrel
               udvarolt a politikus leányának. A táncosnő, akit az áldozathoz a partnerségen kívül
               szorosabb szálak is fűztek, a politikus villájának egyik elhagyott folyosóján
               felelősségre vonta szerelmesét és felindulásában egy a kezébe akadt hatalmas
               kötőtűvel szívenszúrta.</p>
            <p>A holttest e pillanatban még a villában van. A továbbiakra nézve már megtörtént az
               intézkedés. A gyilkos artistanő kihallgatása tovább folyik...”</p>
            <p>Dita ernyedten eresztette ölébe az ujságot. Csak lassan szedte össze magát annyira,
               hogy gondolkozni tudjon.</p>
            <p>Henry tehát meghalt... még pedig náluk halt meg, ez kétségtelen!... És kétségtelen az
               is, hogy akkor még, amikor ő otthon volt..</p>
            <p>Egyszerre rettenetes gondolat villant át rajta.</p>
            <p>- Jó Isten! - mondta és halántékára szorította kezét, mert úgy érezte, hogy
               kipattannak rajta az erek - hiszen az anyám mindent tudott... apus is... megtalálták
               a holttestet és... és azt hitték... hogy én... hogy én voltam, aki... hiszen ez
               rettenetes!...</p>
            <p>Most élesen emlékezett minden szóra, amit anyja a csomagolás közben mondott neki.</p>
            <p>- Azt várta, hogy be fogom vallani! - gondolta. - Azt mondta, hogy mellettem lesz!
               Hogy bizzam benne!</p>
            <p>Még jobban megrémült.</p>
            <p>- Magára akarta vállalni! Igen, igen, egész biztos, hogy magára akarta vállalni! És
               azt hitte, hogy én tudom ezt! Azt hitte, hogy tudom és nyugodtan tűröm. Hogy
               hagyom!... Most már mindent értek! Mindent!...</p>
            <p>Felugrott és lázasan kapkodta le holmiját a poggyászhálóból.</p>
            <p>Csak egyet érzett. De ezt határozottan és megfellebbezhetetlenül. Hogy nem tud így
               elutazni. Hogy lehetetlen így egy egész évre elmenni. Hogy látni kell őket. Beszélni
               velük. Megmondani nekik, hogy... mit is akar mondani? Nem tudja! Talán semmit! Csak
               megcsókolni őket! A kezüket...</p>
            <p>A vonat lassított és csakhamar megállt.</p>
            <p>Dita leszállt. Hordár leszedte a csomagjait, aztán taxi után nézett.</p>
            <p>Végre talált. Meglehetősen öreg jószág volt.</p>
            <p>- Elvinne Pestre? - kérdezte.</p>
            <p>- El én, kisasszony! Ha megfizeti, még Amerikába is!</p>
            <p>- Akkor menjünk, kérem!</p>
            <p>- Igen, csakhogy baj van.</p>
            <p>- Micsoda?</p>
            <p>- Kevés a benzinem. Előbb tölteni kell.</p>
            <p>- Majd útközben találunk töltőállomást! Most csak induljunk, gyorsan!...</p>
            <p>- Hát mehetünk éppen, ha olyan sürgős! De akkor a kisasszony fizeti a különbséget,
               mert úgy többe kerül!</p>
            <p>- Jó, jó, megfizetek mindent, csak menjünk már.</p>
            <p>A soffőr becsapta rá az ajtót, a volán mellé ült és elindította a kopott
               alkotmányt.</p>
            <p>- Ezek a nők! - mormogta. - Ha valami eszükbe jut, akkor rögtön kell. Tökéletlen
               népség!...</p>
            
            <p>Mikor a holttestet elvitték, Bánky és az asszony kimerülten roskadtak a díványra.</p>
            <p>- Klári - mondta Bánky. - Én most nem is tudom, mit szóljak?</p>
            <p>Az asszony ránézett.</p>
            <p>- Köszönöm, hogy segítettél nekem Péter!... Jó, hogy így történt. Most már nincs
               semmi baj. Szép volt, hogy mellettem maradtál, amikor még azt hitted, hogy...</p>
            <p>- És most?</p>
            <p>- Most?... Azonnal leülünk és levelet írunk annak a szegény gyereknek, akit így
               engedtünk el... Ilyen szívtelenül... Akinek nem hittem egyetlen szavát sem, csak
               azért, mert nem vallotta be azt a borzasztó dolgot, amit egy félreértés miatt neki
               tulajdonítottam... Most már hiszek mindent... Mindent...</p>
            <p>Levélpapírt vett elő és írni kezdett.</p>
            <p>„Drága egyetlen, kicsi Ditám...”</p>
            <p>Ebben a pillanatban, a szobalány lépett be, szokatlan robajjal.</p>
            <p>Bánkyné bosszúsan mondta.</p>
            <p>- Mi az? Mi történt? Miért zavar megint?</p>
            <p>- Kegyelmes asszony... bocsánat! A kisasszony!</p>
            <p>- Mi van a kisasszonnyal?</p>
            <p>- Visszajött! Itt van!</p>
            <p>- Hol van?</p>
            <p>- Itt vagyok, anyus! Itt vagyok, drágám! - hallatszott az ajtóból.</p>
            <p>Aztán pillanatokig csak összefüggéstelen szavak, félmondatok hallatszottak, egy-egy
               csók között.</p>
            <p>- Visszajöttem! Igen! Nem tudtam így... Meg kellett, hogy mondjam! Meg kellett, hogy
               köszönjem! Hiszen te... ó, milyen szomorú lehettél! Bocsáss meg!...</p>
            <p>- Nem, neked kell megbocsátanod... ha tudsz... Mert azt hittem... mert azt tudtam
               hinni... rólad.</p>
            <p>- Ó, most már nincs semmi baj! És te apus! Hogy haragudtál!...</p>
            <p>- Igen, haragudtam drágám! Pedig neked lett volna okod a haragra.</p>
            <p>- Nem, nem. Én nagy hibát követtem el. Meggondolatlan voltam. Azért történt
               minden.</p>
            
            <p>- Szomorú vagy? - kérdezte Bánkyné, mikor később együtt teáztak Dita szobájában.</p>
            <p>A leány kicsit zavartan bólintott. Anyja gyöngéden a kezére tette a kezét.</p>
            <p>- Szeretted?</p>
            <p>- Eleinte azt hittem, hogy szeretem, de aztán rájöttem, hogy a táncába szerettem bele
               és... és abba, ami e mögött a tánc mögött van...</p>
            <p>Kicsit hallgatott, aztán halkan mondta.</p>
            <p>- Ez a szerelem az életébe került! Én vagyok az oka!</p>
            <p>- Ne beszélj így Dita. Te nem tehetsz róla. Ha nem te, akkor más valaki jött volna,
               aki... Nem mi irányítjuk a sorsunkat! Holnap elutazol fiam! Dolgozni fogsz és el
               fogod felejteni! Elfelejtesz mindent!</p>
            <p>Dita lehunyta a szemét.</p>
            <p>- Mindent! - mondta halkan. - Lehet! Csak azt a táncot nem! Ez megmaradt belőle! Azt
               nem felejtem el. Soha...</p>
            <p>VÉGE.</p>
            
         </div>
      </body>
   </text>
</TEI>