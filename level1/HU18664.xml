<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU18664" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Segítség!</title>
            <author>
               <persName>
                  <surname>Szabó</surname>
                  <forename>Dezső</forename>
               </persName>
               <date from="1879" to="1945">1879-1945</date>
               <idno type="VIAF">37040595</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">203863</measure>
            <measure unit="pages">416</measure>
            <measure unit="vols">3</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Segítség!</title>
               <date>2018-10-10</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/18600/18664/"/>
               <respStmt>
                  <resp>Original Electronic Edition</resp>
                  <name>Lipták Éva</name>
                  <name>Fecz Ágnes</name>
                  <name>Erdélyi Zsolt</name>
               </respStmt>
            <bibl type="printSource">
               <title>Segítség!</title>
               <author>Szabó Dezső</author>
               <pubPlace>Budapest</pubPlace>
               <publisher>Genius</publisher>
               <date>1925</date>
               <ref target="https://mek.oszk.hu/18600/18664/"/>
            </bibl>
            <bibl type="firstEdition">
               <title>Segítség!</title>
               <author>Szabó Dezsó</author>
               <date>1925</date>
            </bibl>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="long"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2024-09-14"/>
     </revisionDesc>
  </teiHeader>
  <text>
      <body>
         <div type="group">
            <head>
               ELSŐ KÖTET
            </head>
            <p>Circumdederunt me gemitus mortis, </p>
            <p> Dolores inferni circumdederunt me.</p>
            <p>*</p>
            <p>Ki tanyája ez a nyárfás?</p>
            <p> Nem hallik be a kurjantás.</p>
            <p> Vagy alusznak, vagy nem hallják, </p>
            <p> Vagy talán nem is akarják...</p>
            <p>*</p>
         <div type="chapter">
            <head>
              ELŐSZÓ.
            </head>
            <milestone n="1" unit="startSubChapter"/>
               <p rend="head">I.</p>
               <p>Akarat ez a regény: feltartott paizs, védelemre rándult meztelen mell. Nem azt
                  várom, hogy életed kis esztétikai itéleteket nyálazzon ki olvasására. Ezt a
                  regényt nem lehet a szép és a csúf itéletével elintézni. Amint nem lehet így
                  elintézni a vihart, a szerelmet, a végtelen emberi nyomoruságot. Semmit: ami élet
                  és halál. Élet és halál ez a regény: tett, ölelés, bántás. Kétségbeesett kiáltás
                  ez a regény.</p>
               <p>Ez a kiáltás nem csak az enyim s nem én kiáltottam el először. Koppány, Dózsa
                  György, kuruc Pázmán Péter, Zrinyi, a költő, Katona József, Berzsenyi és mások:
                  más-más hangon jajgatták be a zuhanó időbe. De a magyar Vazul fülei nem hallottak,
                  szemei nem láttak a Szent István ólmán keresztül. Most az én véres örökségem ez a
                  kiáltás, hogy egy nehéz röggel fájdalmasabb legyen a magyar temető.</p>
               <p>Ne irodalmat vakarózz, ne esztétikát ténferegj ez előtt a megáradt sírás előtt.
                  Rontson be a véredbe, mint halálos méreg, vagy mint elküldött megváltás. Húrozza
                  fel minden idegedet, lökje meg az izmokat, az agyvelőt: kiálts vérrel serkedő
                  nemet, vagy zokogó igent. Rázz öklöt ellene, tagadd, káromold, üsd. Vagy sírd,
                  jajgasd, üvöltsd fájdalmát és végtelen szerelmét.</p>
            <milestone n="2" unit="startSubChapter"/>
               <p rend="head">II.</p>
               <p>És mégis kérlek, anyából szakadt ember, anyai mellen szoptatott lélek: szabadulj
                  rövid időre az étvágy és a vér, a hit és a rögzött vélemény nehéz lökéseitől. Légy
                  csak ember: nyitott szemű igazság, szánalom és sebezhetetlen jóság. Olyan lélekkel
                  hajolj ezekre a fájdalmas lapokra, amilyennel az édesanyád életét akarnád
                  megérteni.</p>
               <p>Nem mond ez a könyv gyűlöletet semmilyen anya fia ellen. Életből, munkából
                  kizárást nem kiván semmilyen vér ellen. Minden küzdő ember benne van életem
                  ölelésében s rokonnak látom a tragikus ember minden arcát. De fáj nekem az
                  Ézsau-magyar.</p>
               <p>De fáj, sajog, éget, de éjszakáim lidércnyomása, nappalaim láza a mostoha faj:
                  Európa tépett, rongyos, kilökött Hamupipőkéje. Olyan sajátos szépségű arc, ős
                  kincsű lélek, dúsan termő jóság. És minden szépsége el van rejtve a világ
                  lelkétől. És minden kincse ügyes másoknak lakodalom s neki örök nagypéntekje van.
                  És minden jósága ravasz másoknak jövő, neki átok és koldusbot.</p>
               <p>Nem azt akarom, hogy más vér fölött uralkodjék. Azt akarom, hogy más vér ne nyomja
                  szegényt. Nem azt kivánom, hogy elvegye mások vetését. Könyörgök: hogy ne vegyék
                  el az ő munkája falatjait. Nem mást akarok hontalanná tenni. Segítségért kiáltok,
                  hogy más ne túrja ki arról a földről, mely szenvedő, munkás apái porából állott
                  össze.</p>
               <p>Ime nyilván mondom: jőjjön minden vérű tiszta szándék, minden ősű erős gondolat,
                  minden anyáju hősi elszántság a magyar munka, a magyar nyelv, a magyar jövő munkás
                  egységébe. Mi legyünk az emberiség legszélesebb ölelése, a mi alkotásunk teljék
                  fel az ember minden szinével. Nem azt kivánom, hogy a magyar tűzhelynél hátrány
                  legyen az, hogy valaki más vérű. Azt kérem: ne legyen előny az, hogy valaki nem
                  magyar.</p>
               <p>Oh, elátkozott és meddő marad az én magyarságom is? Hiszen ez a magyarság az egész
                  ember megteljesedése.</p>
            <milestone n="3" unit="startSubChapter"/>
               <p rend="head">III.</p>
               <p>És az én magyarságom benne van az emberiség igazságtételében.</p>
               <p>Nekem nem kevert multu úr a magyar, akinek élvezet az élet, mert őseinek tépő
                  karmai voltak és tudtak jogot építeni ezekhez a karmokhoz. Nekem nem az magyar,
                  aki élvez, aki kizsákmányol, aki élősködik. Nekem az magyar, aki dolgozik. Aki
                  hivatalban, iskolában, gyárban, műhelyben s künn a széles mezők barázdáinál
                  csiholja az emberek kenyerét. Nekem a tízezer boldog nem magyar. Nekem magyar: az
                  élet nyolcmillió verejtékes szomoru gladiátora. Kaput döngető jog, jogot követelő
                  munka, emberi nagy igazságtétel az én magyarságom.</p>
               <p>Oh, elátkozott és meddő marad az én magyarságom is? Mikor szánalom a végtelen
                  emberi nyomoruság iránt.</p>
            <milestone n="4" unit="startSubChapter"/>
               <p rend="head">IV.</p>
               <p>Acélszerkezetű boltozat ez a regény. Minden szög, minden kő, minden homokszem az
                  egyetlen célt építi, támasztja, tapasztja. Minden arc, minden mozdulat, minden
                  rész és minden szó ugyanazt a fájdalmat mondja. Minden parány belső része az
                  egyetlen nagy kiáltásnak: segítség! És mégis meg nem nyirbált, véletlenes
                  összefutásu, ős fakadásu dús élet ez a regény, átélt fájdalom, meglátott zűr,
                  visszhangzó sírás.</p>
            <milestone n="5" unit="startSubChapter"/>
               <p rend="head">V.</p>
               <p>Az ember nem gondol, nem akar: a világ gondolja és akarja a folyton-folyó embert.
                  Az emberben gondoltatik és akartatik. Ezért hőseim nem ön-indulásu, csak egyénileg
                  megokolt emberek. A mult, a faj, az emberek, a beléjük ömlő világ akarják őket,
                  végzetesen, el nem bocsátó igézéssel mint az ős elrendelés a görög dráma
                  mozgatottjait. Nem kiötlő események, nem akaratuktól kihívott történések teszik
                  életük szövetét s szabják meg útjukat. Hivatalba, kávéházba, egymáshoz mennek,
                  sétálnak, otthon ülnek. És mennek életükbe hangok, formák, szinek, mozdulatok, az
                  anyagi világ folytonos zápora, mozdul a vérük, él az idegük, emészt a gyomruk,
                  dolgozik a szivük, mennek át életükön emberarcok: ez mind együtt a folyton levő
                  énjük, előteremlő életük, teljesülő végzetük.</p>
            <milestone n="6" unit="startSubChapter"/>
               <p rend="head">VI.</p>
               <p>Emberarcok! E regényben számtalanszor előfordul: hogy alakok jelennek meg, kiket
                  bemutatok életük sokféle folyamában, hosszu oldalakon át teljesítem ki arcukat:
                  aztán egy-két pillanat mulva eltünnek és sohasem merülnek vissza a regény életébe.
                  Miért?</p>
               <p>Mert az én énem nem a bőröm határáig terjed. Minden arc, mely belém jön, része az
                  én folyton szövődő énemnek és végzetemnek. Hiszen ez a sok arc együtt adja a kort:
                  az irtózatos dsungelt, ahol a tragikus ember vergődik.</p>  
            <milestone n="7" unit="startSubChapter"/>
               <p rend="head">VII.</p>
               <p>Kétféle jellemzés van ebben a regényben. A nagyobb helyet betöltő személyek
                  tesznek, beszélnek, akarnak, megijednek, örvendenek, fájnak: az életük jellemzi
                  az életüket, előteremlő napjaik ezer rezdületében.</p>
               <p>De egy regényben, mely több száz arcot idéz meg hősei tragédiájába, nem lehet
                  mindig így jellemezni. Hiszen akkor egyetlen fejezet hosszabb volna, mint az egész
                  Mahabaráta. A sok mellék arcot, melyek mégis részei a fő személyek végzetének,
                  tömörített vonásokban mint elhatárolt kész adottságot mutatja be az ember. Hiszen
                  nem csak a művészet, de az élet is: néha acélmetszetekben beszél.</p>
            <milestone n="8" unit="startSubChapter"/>
               <p rend="head">VIII.</p>
               <p>Honnan valók ezek az arcok? Honnan valók ezek a fájdalmas és nagyszerű, kicsinyes
                  és piszkos, de mindig mély emberséggel valóságos arcok?</p>
               <p>A főhős, Boór Bálint, élete külső körülményeit nagy részben az én életemből kapta.
                  De azért nem kell a szerénységre predestinált hátaknak lúdbőrözniök: Jaj, ez a
                  Szabó Dezső megint magáról beszél, megint magát magasztalja. Nem: ez nem azt
                  jelenti, hogy a Boór Bálint alakja azonos velem. Csak ezt: Ha én kolerában voltam
                  és aztán egy regényben meg akarom írni azt a lelkiállapotot, melyet a kolera terem
                  az emberben: ezt nem a turócmegyei főispán náthája alapján: hanem a saját
                  kolera-emlékeim után írom meg.</p>
               <p>A legfájdalmasabb azonban az, hogy azok az arcok, melyekben felidézem a kort s a
                  korban történő embert: léha, kicsinyes és gonoszszándéku embereknek alkalmat adnak
                  arra, hogy ezeket az arcokat odavarrják a magyar élet egy-egy ismertebb alakjához,
                  hogy vagy az illetőt, vagy a regényt, vagy mindakettőt bánthassák. Sőt:
                  filozopterül terhelt elszültségek még kulcsregényről is dadognak.</p>
               <p>Az Elsodort falu még nincs nyolcéves. És kinek fontos már, hogy valamelyik
                  alakjának volt-e élő mása és ki volt az? A regénynek semmiesetre sem fontos. Az
                  ilyen megjelölések oktalanságára legjellemzőbb példa az, hogy e regény Farkas
                  Miklósáról évekig úgy beszéltek, mint Ady sikerült képmásáról. Pedig, amint azt
                  sokszor megírtam, Ady egyetlenegyszer sem merült fel előttem e regény irása alatt.
                  Hiszen nem is ismertem annyira, hogy belső képét felidézhettem volna. Herepey
                  Gergely, kolozsvári református pap pedig egy éven át hitte, hogy Farcádyban őt
                  idéztem meg. Egy ellenpróbát ajánlok: Ha valaki e regény valamelyik szereplőjét
                  megajándékozza egy ismerőse azonosságával: kutassa: ezen az ismerősén kivül nem
                  hasonlít-é az illető alak más ismerőséhez is. Bizonyára még tíz-húsz hasonlóságot
                  fog találni.</p>
               <p>Honnan jöttek belém ezek az arcok? Honnan jön belém a láz, a belső seb, az élet
                  sírása? Úgy fájtak belém a fekete napokból s némelyik arc talán ezer arcból
                  teljesült össze. Egy párnál tudom csak a keletkezés sajátos folyamait. Így például
                  a regényben szereplő Eckhardt János gyökér-alakja egy kolozsvári párvenü-méltóság
                  volt, aki sok gyermekhuncutságom csiklandozta föl. Aztán, mikor ezelőtt hét évvel
                  én is belekerültem a közélet szörnyű kavargásába, egy egész csomó kis Eckhardt
                  János táncolt köröttem. A sok aztán, a régi és az újak, egyetlenné undorultak
                  bennem, megtettem tanítónak, miniszternek: a csúf napok egyik jellemző
                  arcának.</p>
               <p>És a drága jó Borkuthy Eveline. Egy polgári lányiskola igazgatónője volt abban a
                  vidéki városban, ahol a legtöbb csók fakadt számomra és nem volt partja a
                  fiatalságomnak. Vele és velem történt meg az a jelenet, mely itt Eveline és Baczó
                  Mózes közt ismétlődik. Benne ismertem meg először a nőstrébert. Aztán, az utolsó
                  évek zagyvaságában, szerkesztőségekben, a közélet és a jótékonyság szomoruságainál
                  mind több női arc emlékeztetett rá. És ezek az arcok mind csak feltelő szinei
                  lettek a régi arcnak. És megszületett Eveline.</p>
               <p>Plachota és felesége palántái szintén egy vidéki városban nőttek. A férj
                  szerkesztő volt s a város nagyobbik üstökös-csillaga. Valóságos iskolai tipusa a
                  kitúró idegen törtetőnek. Aztán ezer és ezer Plachotát láttam: ez a leggyakoribb
                  gomba szegény Magyarországon.</p>
               <p>Az egész regényben csak két alak van, kiket egyéni valóságukban vittem regényembe.
                  Mert mindakettő mégis annyi arcot jelentett. Az egyik Postás Lajos, ki a háboru
                  alatt Ungvárott volt napjaim szelid undorodása. A roppant ámbicióval felépített
                  élet úgy pusztult el a háboruban. A másik, Leiter biró, a legszomorubb alak az
                  összes között, egy másik vidéki városban volt napi íjesztésem, ahol mindenki rá
                  fog ismerni. A szerencsétlen a beteg vég makacsságával ragaszkodott birói
                  ciméhez, pedig ezt a hivatalt csak pár hétig viselhette. A vér szörnyű mániákusa
                  volt s a világháborut s az első forradalom kezdetét ennek a betegségnek lázában
                  élte meg. És ha el nem pusztul a spanyol betegségben, talán egy véres névvel több
                  ijeszt felénk azokból a napokból. Én megfogtam ezt a nagy emberi szomoruságot s
                  áttettem a még betegebb napok elgurultjai közé.</p>
               <p>Legtöbb alaknál én sem látok bele a keletkezés misztériumába. Oh, ha ezek az arcok
                  sohasem lettek volna életem lappangó lázává!</p>
               <p>Természetes: hogy a regényben előforduló helyek: Sümeg, Visnyó, Szeged csak
                  tetszőlegesen felvett helyek s az ott előmerülő események és arcok nem felelnek
                  meg ottani valóságoknak. Csupán azért hívtam ezeket a helyeket elő: mert az élet
                  egy pár nagy cirógatásáért vagyok hálás nekik.</p>
            <milestone n="9" unit="startSubChapter"/>
               <p rend="head">IX.</p>
               <p>E regény tragikus hősei az események vad rohanásában néha az ó szövetségi próféták
                  szó-ostorait suhintják széjjel. Vérrel buggyanó szavakkal ostorozzák a
                  középosztályt, az ifjuságot, a magyarság minden bántó betegségét. Nem bujok el
                  előle: haragjuk az én haragom, fájdalmuk az én fájdalmam s azok a szavak az én
                  megütött életemből gyötrődtek elő. De sanda mészárosok ne ürügyeskedjenek
                  nemzetgyalázást a regényre. Először is: semmilyen osztályt, semmilyen társaságot
                  nem lehet kinevezni nemzetnek s annak ostorozását nem lehet nemzetgyalázásnak
                  keresztelni. Hiszen ez lehetetlenné tenné a művészet nagy történelmi feladatát, a
                  szép ujjá fürdető erejét. Azután: én a nemzet nagy testét: a nyolcmillió munkás
                  magyart fiatalerejű, dús kincsű emberi valóságnak tartom. Hiszen azért jajgatok
                  levegőért, földért, jövőért számára.</p>
            <milestone n="10" unit="startSubChapter"/>
               <p rend="head">X.</p>
               <p>Erotika van a regényben, mint van az egész életben. Csak nem cenzurázhatok bele
                  fekete gummival a világ regényírójának a munkájába, kitörölve azt, amit ő a
                  folytatás szent örömévé tett. De ez az erotika sohasem öncélu, sohasem
                  feleslegesen részletező. Vagy az élet tragikus meghatározottságaira, vagy
                  vigasztaló gazdagságaira mutat. Az egész regény, mint egész művészetem, elrendelt
                  ölelés a tiszta család, a gyermek felé.</p>
            <milestone n="11" unit="startSubChapter"/>
               <p rend="head">XI.</p>
               <p>Álltam a rohanó ember partján. Sötét habjainak zúgása az én sírásom, nehéz vizei
                  vergődése az én lázas vizióm. Ne bántsatok, hiszen én nem én vagyok: mától
                  holnapig ténfergő futó gond, időbe széthangzó külön név. Térben és időben
                  szétgyökerezve: én az időtlen magyar vagyok. Csontvázak az én gyökereim s szájaim
                  felnyilt sebek. Régi öklök mozdulnak bennem és bennem sírnak a magyar temetők.</p>
               <p>Oh, ezek a magyar temetők nem mulhatnak tőlem! Egyszer elfutottam, tengerek,
                  erdők, városok mögé bújtam. - Irgalom! nem vagyok magyar! Örvendeni akarok, békét
                  akarok, szeretetet akarok! - És tengeren, erdőn, városon át ott voltak megint
                  éjszakáim körül: - Tőlünk van az erőd, a lelked. Mi vagyunk a te értelmed.
                  Folytatnod kell a mi nagy pörünket.</p>
               <p>Utolsó harcom lesz-é ez a regény? Felmozdul-e a leigézett akarat, kinyúlnak-e
                  összefogásra a kezek, visszaébred-e az ontott szemű faj az élet jogaihoz? Vagy
                  holnap négyfelé hasítva, vagy izzó trón fájdalmában fizetem meg, hogy szánakoztam,
                  hogy hős voltam, hogy végtelenül szerettem?</p>
               <p>Beteg a világ és sötétülnek a napok. Az élet fáj. A holnap bizonytalan. Jöhet
                  börtön, jöhet halál, vagy más öklözése a mostoha életnek. De mulhatatlan sírás, de
                  milliókat megmondó fájdalom: arcom nem fog lehalványulni a századok faláról. Élő
                  szemeim örök igézéssel fogják sugározni a tántorgó magyarba: - Élj, akarj, szeresd
                  önmagadat!</p>
               <p>Rókushegy, 1925 október 6-án.</p>
               <p>a Csodálatos Élet szerzője.</p>
         </div>
         <div type="chapter">
            <head>
               ELSŐ KÖNYV: PARASZTOK
            </head>
            <milestone n="1" unit="startSubChapter"/>
               <p rend="head">1.</p>
               <p>Egy légy halkan dudorászott a nagy ívlámpa körül és néha neki-nekikoppant a
                  domború üvegnek. Szeliden repült, óvatos kanyargásokkal, odakoppanásai
                  kiméletesen kimértek voltak. Öreg, vaskos légy volt, aki már ismerte a világot s
                  tudta, hogy halálos veszély a világosság szomjuhozása. Meg már unta is a dolgot s
                  így éjnek évadján jobb szeretett volna aludni egy kockacukor tetején. De hát őt
                  így stilizálta a világ faragója s szegénynek robotolnia kellett az egyéniségét. -
                  Ilyen pocakkal adnom kell Ikaruszt éjfél idején. Pedig hogy utálom már a
                  világosságot. Mindig, mindig mutat és én már nem akarok látni! - sóhajtotta az
                  árva és megint nekikoppant a fénynek. A légy zümmögése befolyta a szíveket.</p>
               <p>Csend volt a kávéházban. Csak itt-ott lökdösődött félénken egy pár cingár
                  suttogás. A fülledt májusi éjszaka, mint egy lágy, forró húsu roppant szerecsen
                  kéjleány ráfeküdt a vendégek lelkére s meleg nehézsége széternyesztette a
                  felszivárgó gondolatot, a gyülő szavakat. Ha néha valaki felkiált: fizetek,
                  mindenki ránéz. A szemek megtágulnak, mint mikor csoda veri meg őket. Mintha az
                  éjszaka különös zokogásában csodálkoznának, hogy vannak, hogy élnek, hogy
                  akarnak.</p>
               <p>Mert bár tavaszi és virágok anyja: mégis hosszu zokogás volt az éjszaka. Fenn a
                  levegő raktárain valami csődbe jutott temetkezési vállalat rendezett végeladást.
                  Roppant fekete posztók hulltak a föld felé s nehéz lebegéssel úsztak a fellehelt
                  meleg párákban. A kávéház hatalmas ablakaihoz úgy tapadt a sűrű vak éjszaka, mint
                  egy lidércnyomás. Az Egyetem ucca és az Irányi-ucca lámpái dideregve mutatták ezt
                  a végtelen fekete sírást. És amint a panaszos piszkos aszfalt elnyult más síró
                  szennyes aszfalt felé, amint az íjedt üres uccák üres uccákba ásítottak, amint a
                  súlyos fekete házak komor fekete házak felé dőltek: az egész óriási alvó Budapest
                  olyan végtelen csőd, olyan egyetlen dermedt jajgatás volt. És künn a mezőkön is, a
                  Gellért barna oldalain, a Lágymányos hallgató síkságain, bomlott virágok kelyhében
                  és millió csira ajakán nehéz zokogás volt az élet. A fiatal Niobé: a májusi
                  éjszaka fekete ölébe szorította fakadó gyermekeit és jajgatva sírta a halál felé:
                  - Minek szülni, minek teremni? Jaj, jaj, ne bántsd őket, csak most az egyszer
                  ezeknek kegyelmezz, csak ez az egy tavasz ne haljon meg! - De a világ vak üressége
                  nem adott feleletet, nem adott vigasztalást.</p>
               <p>A vendégek széternyedt testtel, szétpállott lélekkel ültek a nagy meleg súlyosság
                  alatt. A homlokokat kiverte az izzadság, a tagok önállókká hullva külön
                  lankadtsággal érezték hiábavalóknak magukat. Ernő, az öreg főpincér, az igézett
                  alvó biztonságával jár a vendégek között. Ötven év óta teszi ezt, ötven év óta a
                  Központi Kávéház a világ számára. Itt volt pikkoló, itt volt pincér és harminc év
                  óta itt szedi a pénzt. Már régóta csak megszokott teendőit látja a sok furcsaságu
                  világból. A vendégeket is inkább a fogyasztásukról és nem az arcukról ismeri. - Ma
                  egy hordár kereste a cukornélküli szürt világost. - Vigyen egy Budapesti Hirlapot
                  a citromosteás nagyságának. - Igy szokott vendégeiről beszélni. És talán eszébe
                  sem jut, hogy a cukornélküli szűrt világos kávé, a citromos tea mögött egy-egy
                  külön arcu jajgatása jár a nyaggatott világnak. Teendőiben, számításaiban sohasem
                  vét. Megbízható mint egy örökre szabott acélgépezet. De ha beszélgetni próbálnak
                  vele, nem hallja. Szürke, összehúzott szemein látszik, hogy folytonos tapadással
                  csak életének mindennap megújuló hivatalát látják. Talán már nem is él. Talán a
                  lélek már kiköltözött belőle szélesebb levegő, életebb élet felé. A kezdetnélküli
                  végtelen nemlevés után kapott hatvan-hetven évnyi életet, hogy lélekké: emberi
                  sírássá, emberi kacagássá muzsikálja a rohanó csókok halálos szép zűrjét. És ez az
                  egyetlen élet számára tipegés volt negyven-ötven kávéházi asztal körül, egy csomó
                  szám, egy csomó piszkos bankó, egy csomó aprópénz. És ha egy napon kidül s vak
                  röggé rothad a vak rögök közé, megint végtelenül sohasem lesz.</p>
               <p>Éjfél közel van, már gyérülnek a vendégek. De akik most itt vannak: itt voltak egy
                  évvel ezelőtt is, két évvel is, öt évvel is. Mintha egyetlen örök film volna ez a
                  kávéház, melyet egy rögzött gondolatu mozis újból és újból lejárat a bolond
                  masinán. Csak éppen, hogy minden évben kopottabbak a képek és szürkébbek a
                  fejek.</p>
               <p>A kassza előtt, a nagy kerek törzsasztalnál a rendes társaság ül. Ügyvédek,
                  orvosok, kereskedők, professzorok. Tekintélyes, éltes emberek, akiknek már húsz
                  éve kinőtt a pocakjuk és a politikai véleményük. Mindennap elfogyasztják a
                  feketéjüket és az újságjukat. Mindennap vitatkoznak, felhevülnek, lehülnek,
                  lelkesednek, botránkoznak. Húsz év óta minden este tegnapi önmagukat ismétlik meg
                  majdnem ugyanazokkal a szavakkal, ugyanazokkal a mozdulatokkal. És mindig új
                  holnap jön s kora reggeltől lótnak-futnak, kegyetlenül és alázatosan, ravaszul és
                  könyörgőn, ezer karommal és ezer gonddal építenek és rombolnak, ölnek és éltetnek,
                  csakhogy felverjék csalitjában a bestia pénzt. De ha jön az este, a gondok aludni
                  mennek mint letrombitált katonák, az ököl kézzé ernyed, az arc emberré simul. És
                  ide sietnek, hogy egymáshoz dörzsölve az életüket, elhigyjék: hogy élnek, hogy
                  emberek, hogy egy tekintélyes és jóarcu Isten képére teremtett lelkük van.</p>
               <p>Egy távoli sarokban, nagyon zordul, nagyon egyedülvalón, Mike Márton, az ismert
                  székely művész rajzolgat. Erős bronz koponyája egy örökölt dac levethetetlen
                  pózában merevedik. Kemény vonalu arcán valami átvonuló veszekedés néma vihara
                  mozdul. Előtte tálcán sonka van. Azértsem eszik belőle. Egy csészében feketekávé
                  párolog. Azértsem iszik belőle. Egy pincér arra megy s halk udvariassággal kérdez
                  valamit. Azértsem veszi észre. Dacos merevségében, mely mégis mozdulat és majdnem
                  haragos kiáltás, olyan mint egy irredenta-szobor, mely milliók megvert szívét
                  tartja a világ arcába.</p>
               <p>Oh, kell neki ez a sok kis apró azértis, az életkirakat dacos póza. Kell, hogy a
                  lelkéből kiszikrázó zord szavak, a dacosan feszülő izmok erős éneke
                  elfeledtessék élete egyetlen nagy gyávaságát, a helyrehozhatatlan árulást. Nagy
                  tehetséggel és hősies szűzi álmokkal jött fel valaha Erdélyből a rög felé hajló
                  székely parasztok gyermeke. Az elhivatottak nagy szerelmével tanult, dolgozott s a
                  nyomoruság szélesebb szárnyat adott álmainak, erősebbé tette erejét. Első képein
                  az ős mesék csecsein nőtt parasztzseni csodálatos látása és mozdító ereje igézett.
                  Kevesen vették észre, de ezek a legjobb hozzáértők voltak és messze nyúló jövőt
                  jósoltak neki. Éppen külföldre készült, mikor összeakadt egy ravasz, sok karmu és
                  szomjas zsebű hisztérikával, aki meglátta a dús Kaliforniát a tapasztalatlan
                  fiatal székelyben. Mike csak múló fellobbanással szerette a nőt, vagy talán
                  sohasem is szerette. De ez volt az első nő, aki foglalkozott vele, aki felverte
                  testének legmélyebb visszhangját, aki csókokkal és nagy simogatásu szavakkal meg
                  tudta egyhiteni az anyamellre vágyó csecsemőt, mely ott sír minden művészben.
                  Összeköltözött vele, de már a második hónap ritkuló csókjai között meglátta benne
                  a rideg, éhes és karmos Delilát. Azóta minden héten feltette magában, hogy a jövő
                  héten igazán szakitani fog. De ennek a lovasrohamokra született pogányerejű
                  székelynek nem volt elég ereje a nősírással szemben. Házasságra a nő nem tudta
                  rábírni, mert az ellenálláshoz csak passziv hősiességre volt szükség. És a vergődő
                  művész legalább a szabadulás lehetőségét nem akarta elvesziteni. De mikor
                  rábeszélő józan szavakkal, vagy egy irtózatos harag felmozdulásában elébe tartotta
                  az elválás gondolatát: egy utolsó nagy jelenetben a nő mindig győztes tudott
                  maradni. Már csúnyául éltek, napról-napra marakodtak, mint éhes kutyák. A riadt
                  szomszédok füleibe naponként szétröpítették a Nagyszótár minden rosszillatu
                  szavát. És ez még a kisebbik baj volt. De az ezerzsebű nő száz és száz
                  fáradhatatlan fortéllyal űzte a szerencsétlen férfit a pénz után. A nagyszabásu
                  vásznak, a nagyszerű álmok árván maradtak. Nagy erejét szétforgácsolta apró,
                  gyorsan pénzre váltható könnyü ügyességekre. Egyszer csak azon vette észre magát,
                  hogy pikáns képeket rajzol az úri disznóság számára. És mikor mindez nem hozott
                  elég pénzt, elszegődött riport-rajzolónak egy nagy napilaphoz. Azóta rajzol
                  arcokat, arcokat, melyek nem érdeklik, úntatják vagy undorítják, melyekhez nincs
                  szeme a lelkének. Semmitmondó, cédula-lelkű most kinevezett egyetemi tanárokat,
                  tokába fejlődött, hízott szemű gazdasági tanácsosokat, fülig-száj ellenzéki
                  képviselőt, meggyilkolt tőzsdést és gyilkoló szeretőt. Csak a keze rajzol már,
                  csak a keze, a lélek vakra hányt szemmel zokogja az eltemetett képeket. Ezek a
                  bamba vagy gonosz, közömbös vagy eltaszító arcok oly vastag undorodással nyomják
                  meg a lelkét, hogy néha, mikor késő éjjel halálos fáradtan elnyul ágyában, azt
                  álmodja, hogy lenyelte az emberiséget és arcokat hányik, undorító, irtózatos
                  arcokat. Ilyenkor vonaglik, hörög, vergődő testét kiveri az öklendezés láza. És
                  másnap összetörten újból kezdi a tegnap robotját.</p>
               <p>Most már elmult negyvenéves. A régi nagy lázadó zuhatagok, melyek egy-két napra
                  ősi szépségére tisztították vissza, állandó zsörtölődéssé, kirakatos kuruckodássá
                  pocsolyásodtak. Ez az akart zordság, ez a nyers dacosság volt a közhasználatra
                  összetákolt egyénisége, melyet az embertükrök úgy adtak vissza, hogy az mégis
                  valami kárpótlás volt hiuságának. A pesti kultur-cingárok mitológiájában ő volt a
                  csiszolatlan őserő, a pogány föld szelleme, ő volt a „paraszt”. Ő aztán bőven is
                  élt mindazzal a szabadsággal, amit ez a szerep juttatott neki. A legkényesebben
                  finom és „kultur” társaságban káromkodott mint egy részeg kocsis s néha hallatlan
                  durva őszinteségeket vágott az emberek arcába. És a Paul Claudelek, a Romain
                  Rollandok, a Rabindranath Tagorék finom takarmányán pipiskelő nőstény cerebrálisok
                  és him intellektuellek minden káromkodására, minden durvaságára még ősibb
                  zseninek, még eredetibb egyéniségnek csodálkozták. De néha, ha nagyon hallgatott a
                  világ és ő egészen egyedül volt: ez a nehéz álarc kiesett a kezéből és szembe
                  nézett önmagával. Ilyenkor felkeltek benne a megfojtott sirások és mint sirató
                  asszonyok hosszu jajgatással zokogták az eltemetett embert.</p>
               <p>Mert temető volt már: a mindennapok gépembere egy súlyos halottat cipelt magában.
                  És ő nehéz órákban tudta, hogy már nincs feltámadás, nincs szabadulás. Az asszony,
                  amint látta, hogy a tükör mind több ráncot mutat az arcán s mind több csillogó
                  szálat a hajában: negyvenéves korában odaszűlt neki egy kis fiut, hogy most már
                  azértis örökre hozzá legyen kötve. De minek is szabadult volna már! Hogy egy nagy
                  sajgó ürességet vonszoljon egyedül magával! Hogy hiában verje vasvesszővel a
                  temetőt, mely nem adja vissza a fiatal holtat.</p>
               <p>A kávéház Irányi-uccai szegletében egy kis kerek asztalnál, közvetlenül az óra
                  alatt, három alak hajlik össze. Voltaképpen: csak kettő hajlik egy harmadik felé,
                  aki nyársegyenesen, vezényszóra domborított mellel, parancskiáltásra tartott
                  fejjel ül egy karosszékben. Ez az öreg Mátray generális, aki a világháboru gigászi
                  viziói közt is meg tudott látszani a maga külön eposzával. Galiciában csodálatos
                  hősiességgel tartott egy erődöt az utolsó katonáig, az utolsó falat kenyérig. Csak
                  össze-vissza szabdalva tudták elfogni az oroszok. Akkor Európa minden lapja ódát
                  zengett neki s a magyar újságírók száz aranyat is tettek a zsebeibe, hogy annál
                  Zrinyi Miklósabb legyen. Pedig szegény hős soha életében nem látott együtt száz
                  darabot ebből a furcsa ércből. A nagy összeomláskor visszakerült Magyarországba.
                  De a szerény, kevés szavu férfi félrekallódott az emberek érdeklődéséből. Külömben
                  is: a forradalom kitört és új rémek új jajgatásokat vertek ki az emberek szivéből.
                  Ki ért volna rá, hogy a maga ágoniájából kihajolva, utána kérdezzen egy árva
                  hősnek? Ebben az időben, mikor annyi hős hemzsegett az országban, mint hangya a
                  hangyabolyban! Az öreg úr ténfergett, koplalt, ahogy bírt. Végre, a kommün bukása
                  után, bejutott egy biztositó intézetnél valami szerényke állásba. Most ebből él,
                  helyesebben: most ez tartja benne annak a tudatát, hogy napról napra folytonosan
                  meghal. Ebből issza reggeli kávéját, hol a kékesen fehér oldott gipsz-lé alatt
                  kaotikus barnaságok kóvályganak, a világteremtés legdacosabb kávétlanságai. Ebből
                  eszi délben a panaszos herélt levest, a könyörtelen főzeléket, melyben különös
                  csomócskákban ad talányokat az ős anyag a szomorusággal evő embernek. És este
                  ebből telik újból gipsz-lére a misztikus barnaságokkal és két zsemlével. De ennek
                  már vacsora a neve. És minél jobban bántja a nyomoruság, minél inkább kopnak az
                  egyenruhák, minél jobban veri ki a senyvedő testet az eldugott csontváz: annál
                  délcegebb, annál parancsolóbb, annál tábornokabb. Most, hogy az éhség örök lakója
                  lett: szemtelen, garázda lakó, ki tele kiabálja a szomoru lakást, most már minden
                  szék vezéri paripa alatta, minden szava vezénylő parancs. Talán nem is az emberek
                  szemét akarja megcsalni. Talán saját szemeit akarja elzsibbasztani, saját füleit
                  bedugni, hogy meg ne lássa, meg ne hallja önmagában a zokogó haldoklót.</p>
               <p>A széles, borotvált képű, falánk szemű és rágós száju férfi, aki a lehető
                  legmutatóbb bizalmassággal feszeng az ősz tábornok felé: Leidenfrost Vilmos, a
                  milliárdos vaskereskedő. Minden új, frissen vasalt és hangosan elegáns rajta: a
                  püspöklila nyakkendő, az angol kabát, a hódító mellény, a világító ingmell. És
                  minden elegánciája egy-egy elhajított szekerce, mellyel a régi nyomorgó éveket
                  akarja kiölni az emlékezetéből. A régi fekete esztendőket, amikor mint remegő
                  inasgyerek el-elszökött mestere korbácsa elől, hogy anyjától, ki szolgáló volt egy
                  öreg plébánusnál, egy falás kenyeret, egy korty kávét, egy melegítő ölelést
                  kapjon. Mennyit éhezett, mennyit szenvedett, mennyi megaláztatás mart sebet
                  életére. De amikor a világháboru eloldta a szerencse vad lovait, ő felkapott egyre
                  s veszett nyargalással rohant be a vagyonba, a hatalomba, a nagy uraságba. A
                  tábornoknak apró szivességeket tesz. De mindig csak éppen annyit, hogy az öreg
                  úrnak másnap megint legyen szüksége rája. Ezért aztán ott van az öreg úr mellett
                  minden látható helyen. És minden hallható beszédjében felidézi mint barátját az
                  ősz katonát.</p>
               <p>A másik B. Ádám Ferenc, a tárcacikkeiről ismert író. Valahonnan a Tisza mellől
                  való régi nemesi családból. A B. betü, melyet soha el nem hagyna a neve mellől,
                  Bocskorost jelent, előnév, melynek ősiségére nagyon büszke. Negyven év körüli öreg
                  fiu, akinek nagy barna szemein félénken leskelődik ki az örök gyermeknek maradt
                  lélek. De ezek a szemek már szomorúak s az arcon szétbággyadt az élet akarata.
                  Sajátságos kacsa-csőr szerű száján mintha fáradt sírás vonaglana. Beszéde is
                  emlékeztet a hápogásra. Ténfergő lelkű, akarattalan ember, aki szép tehetségét s
                  fiatal életét úgy hullatta szét lanyha álmokban kódorogva, mint a mese bolond
                  leánya a szitába öntött vizet. Most abból él, hogy vagy egyáltalában nem él, hanem
                  szobájába zárkózva, becsavarva magát az ágytakarójába, koplal és alszik. Vagy
                  apró kölcsönöket ver fel, ritka nyúlait az újjá változott Budapestnek. Mert
                  képtelen minden munkára, minden feladatra. A pesti újságíró világban nagyon
                  rosszul érzi magát: fájnak neki a modortalan emberek, a csúf mozdulatok, a nyers
                  szavak. Az öreg tábornokot halálosan únja, elmaradhatatlan vaskereskedőjét még
                  jobban. És mégis mindegyre hozzá űl, és mégis mindennap keresi. Mert az öreg úr
                  gallérján mégis arany van, ha kopott is. Nadrágán méltóságos a széles vörös sáv,
                  ha fakult is. És ha az öreg kegyelmes urat kedves bátyámnak szólítja, ha az
                  visszaöcsémezi: mégis valami rangot, valami ősi színvonalon maradást érez
                  megcsúfolt életében.</p>
               <p>Egyik asztalnál franciák űlnek és ma este is únják egymást. Rücskös vedlett ó
                  kokottok, kiket valami titkos szépítő bizottság űzhetett ki Galliából, hogy ne
                  borzadjon a csók és ne dideregjen a vágy. Kecskeszakállu gyűrt emberek, kétes
                  egzisztenciák, de akiket itt a budapesti szemek misztikus diplomáciai
                  nagyságoknak bámulnak. Köztük igyekszik ma este is Steinbach Ede, a kis kopasz
                  egyetemi magántanár. Mert az apró emberke mindig igyekszik, törekszik,
                  szándékozik, akar, nem hagyja magát. Ide is hármas célból jár, eljár jégesőben és
                  kánikulában. Itt szed a begyibe minden este annyi gallicizmust, amennyit másnap
                  szétoszthat tanítványai közt. Egy éjjel még azt az áldozatot is meghozta a
                  tudománynak, hogy: az egyik avult Vénuszt lakására kisérte, csakhogy a csók körül
                  előforduló kifejezéseket megismerje. De a szegény Steinbach professzor úrnak nem
                  volt szerencséje. Mert az agg Léda, aki jó negyedszázad óta gyors
                  helyváltoztatásba riasztott minden Jupiter-félét, úgy meg volt hatva ettől a már
                  nem is remélt elbukástól, hogy egész reggelig szótlanul, könnyezve és alaktalan
                  sóhajtásokkal rajongta végig a tanár úr filológiai ekszpedicióját. Másodszor az,
                  hogy állandóan franciák közt látják, bizonyos autentikus jelleget kölcsönöz annak
                  az ösztövér zsargonnak, mellyel naponta három órán át megforgatja a holtakat a
                  francia temetőkben. Végül: mikor a társaság szétoszlik, künn az uccán, a homályos
                  sarkokon külön fogja őket és eltikkadt hangon kéri, hogy a magyar kormánynál őt
                  ajánlják a megürült egyetemi tanszékre. Amit a franciák minden este meg is igérnek
                  neki.</p>
               <p>Rendes helyén űl hugával Kovács Mihályné is. Mert szegény Kovácsnénak is már
                  rendes helye van itt vagy két hónap óta. Pedig Kovács Mihálynét nem a Központi
                  Kávéház számára szülték. Ugy húllt a nyomoruság valamelyik zsákjából a budapesti
                  aszfaltra, nőtt apátlanul, anyátlanul pofonok, irgalom-falatok és irtózatos csókok
                  között. Egyszer aztán egy részeges lakatos feleségül vette, hogy legyen kit
                  büntetlenül eldöngetnie a mámor nagy keserűségeiben. Az asszony egy darabig
                  pompásan is betöltötte ezt a hivatást s mindig tudott helyet szorítani a testén
                  egy-egy új kékfolt számára. De egyszer, végső szorultságában, egy irgalmatlan
                  kalapácsot dobott a felgerjedt embernek. A kalapács jóakaratu, családias jószág
                  volt, úgy agyon verte a férjet, hogy meg se nyikkant. Kovácsné börtönbe került. De
                  pár hónap mulva szabadon eresztették, mert a törvényszék felmentette. A dolog
                  meglehetős zajt vert fel a lapokban és érdeklődő szemek nyiltak a Kovácsné lobogó
                  szemű sápadtsága felé. Ujságirók meginterjuolták s ő széles csordulással áradta
                  feléjük élete minden zivataros emlékét. Már kezdte kiválasztott lénynek érezni
                  magát és az élet minden rugását, melyet valaha elszenvedett: elrendeltetett
                  különös érdekű csodának nézte. Egy hírhedt budapesti milliárdos, akinek legendás
                  kastélya volt a Rózsadombon, beteg kiváncsiságával, mellyel mindig a különös
                  izgalmakat kereste, elment, meglátni a körüldobolt asszonyt. Rögtön beleszeretett,
                  veszettül és végzetes eldobódással. Kovácsné bevonult a káprázatos pompába, az
                  uralkodásba. És mint a felmelegített földből a lefagyott illatok, a dús
                  tétlenségbe került hisztérikából felszabadult test-lelke minden ős ördöge. Ezer
                  szeszéllyel és ezer gyűlölettel tudta naponta véresre karmolni azt, akinek mindent
                  köszönhetett. A szerencsétlen milliárdos tűrt mindent, sőt beteg kéjt talált a
                  minél többet tűrésben. Annyira előzékeny volt, hogy nem várt meg egy újabb repülő
                  kalapácsot, hanem lóhalálában elérelmeszesedett és megüttette magát a gutával.
                  Minden vagyonát nehéz gyönyörűségű szeretőjére hagyta. Az asszonyban most már
                  minden vitorla kibomlott az őrültség szelének. Elhivatott, külön csodáju egyetlen
                  lénynek érezte magát, akit minden eszközzel be kell reklámozni a világ kirakatába.
                  Megírta életrajzát kétszáz oldalra rohanó egyetlenegy mondatban, ahol a
                  helyesírási hibák varjucsapata alól ki-kivillantak a beteg élet kóros
                  meztelenségei. Elvitte egy híres íróhoz, aki háromheti elnemolvasás után az írást
                  végtelenül érdekesnek, az asszonyt sokat ígérő tehetségnek udvariaskodta. Ezzel
                  végleg ellökte Kovácsnét a józanság partjától. Most már zseni és bohém lett s
                  kitátott szájjal és égő ágyékkal futott a dicsőség után. Felszedte Budapest minden
                  beteg fiatalját, kik az első nemi válság lázait tíz öles verssorokba torzítják,
                  vacsorákat adott nekik, tivornyákat rendezett velük és a torkig etetett-itatott
                  szerencsétleneket torkig olvasta felhemzsegő műveivel. Valahonnan Budapest
                  homályából felhajtott egy hugot magának, egy vörhenyesen szőke, népileg éhes testü
                  gyermek-hiszterikát. Ezt hurcolta mindenüvé magával, etette minden bolond
                  szeszélyét. Az arany ketrecbe dédelgetett vad madár külön végzetévé tudott lenni
                  a felbolygatott asszonynak. Egy idő óta idejárnak a Központi Kávéházba, ide,
                  buzgón reggel és este, árván hagyva a rózsadombi palota harsogó pompáját. Itt tölt
                  magába Kovácsné művésznői idegességgel öt-hat csésze feketekávészerűséget,
                  melyektől majd kifordul a gyomra, de melyektől végzetesen kávéházi zseninek érzi
                  magát. Itt vág elmélázó vagy révüléstől izzó arcokat, itt tölti meg a
                  felrétegesedő „kutyanyelveket” egymásba kalimpáló végtelen fekete visításokkal.
                  Manci, a „huga” unatkozik, véres szavakkal gyötri nénjét. Vagy pedig örök
                  férfi-éhségével szétcserkész a kávéház hímjei közt s nagy buja beteg-zöld
                  szemeiben odatartja magát nekik.</p>
               <p>A kávéház nagy kerek órája tizenkettőt mutat. Az éjfél bús lélekidézésében, mint
                  régi hulla a tó szinére, felmerül az arcokra a lélek. A megölt, a vergődő, a síró
                  lélek, mely már éjjelre sem kiván kiállani a mindennapok taposó malmából. Még több
                  asztalnál ülnek, mintha várnának valamit az éjszakától. Mintha a nappal gyilkos
                  robotja után ez volna életük életebb fele. Ütődött tanárok, kik nem mernek
                  hazamenni a butorozott szoba rosszakaratába, ahol minden dolog makacs
                  egyhangúsággal ígézi: - Légy öngyilkos! légy öngyilkos! - Egy-két egyetemi
                  hallgató, akik azt hiszik, hogy úgy nagyon fiatalok és élők, ha itt elúnatkozzák
                  az éjszaka egy részét. Pénzemberek, akik a felhajszolt milliók után szétroskadva,
                  megrágott idegekkel, az éjszaka gyilkos őszinteségében rémült szemet nyitnak az
                  utánuk vágtató temetőre. És szétszórva mint ritka mák a szegények kalácsában:
                  kokottok, kokottok, kokottok. De tisztes, polgári, erkölcsivilágrendes kokottok,
                  kiken megérzik az Egyetem, az egyetemi könyvtár, a fővárosi könyvtár, a
                  Franklin-társulat és más derék illedelmes intézmény közelléte. Öltözetük is
                  hangsúlyozottan szolid és szelid. Legfennebb abban különbözik más nőkétől, hogy
                  mellük, nyakuk szigorubban el van fedve. Magaviseletük, mozdulataik szerények,
                  halkabban és félénkebben létezők. A magyar latajner világ egészségi pótlékai ők,
                  finom és megértő Magdolnák, akik a vetkezés merészségét irodalmi beszélgetéssel
                  tompítják. És alig hajolnak a borzasztó mosdótál fölé, már újból kifolytatódik
                  belőlük az irodalmi téma. Mert a szerencsétlen filozopternek, az egyedülvalóságtól
                  didergő újságirónak, a Pestsivatagba tévedt művésznek lélek kell a test
                  odadörzsölődései közt is. Hát ők, szegények, a megállapított taksáért
                  verejtékeznek lelket is, hol egy decit, hol másfelet. Ugy áll ez a lélek készen
                  szomorú mesterségük kellékei közt, mint a szappan, a vázelin, a melegített
                  mosdóvíz.</p>
               <p>Baczó Mózes felkönyökölve a nagy asztal márványára, előre nyújtott állát tenyerébe
                  feszíti. Elhomályosult kék szemei nézik az előtte álló párolgó poharat, melyből a
                  furcsa fekete lé rég megszokott undorodást küld feléje. És mintha valahol, messze
                  az éjszaka közepén, valami korgó verkli az öngyilkosság hosszuszálu, lassu nótáját
                  őrlené. Ez a szürke, hullámtalan, szív-nélküli sírás kiszűrődik mindenünnen, az
                  éjszaka feketeségéből, az únott dolgok pórusaiból, az emberek szemeiből. És ez
                  verejtékezik ki a homlokán. A világ únja magát és Baczó Mózesben akar meghalni.
                  Egyszerre csak pohara elkezd nőni. Fekete levébe bedőlnek a lámpák, beloccsannak a
                  gyűrt, kopott, fájni fáradt emberi arcok, behúllnak a falak, behúll a világ. Baczó
                  Mózes is szökődeszkán érzi magát és lendületet akar izmaira parancsolni, hogy
                  beugorjék a fekete lébe.</p>
               <p>- Baczó Mózesnek nincs igaza. A művészet fejlődését nem lehet a burzsuj
                  megszokottság kényelméből felívesíteni. A konstruktivizmus azzal, hogy a gépeket
                  teszi a művészi alkotás sajátcéluságává, a jövőbe mélyít. Kétségtelen, hogy a
                  modern világban a gépek adják a régi elrothadt mitológiák gigászainak a pluszát.
                  Illik tehát, hogy a gépeket lényegesítse a levőbe a kor művésze.</p>
               <p>A kis Kutassy mondta ezeket a szavakat. Aztán levette a szemüvegét, megtörölte és
                  újból feltette. Ezt nagyon doktori és sajátos ténykedésnek tartotta: a szemüvege
                  törlésével mintegy rámutatott mondatai súlyára. Baczó Mózesen átmentek a sokszor
                  hallott szavak. Beléje hulltak, mint most levetett szennyes ruhák, melyeken érzik
                  a nyomorult kis tisztátalan test mindennapi rossz szaga. Lelkében összefutott a
                  nyál s egy nagy szó-köpésbe gyűlt össze: - Lócsecs! - De nem mondta ki. Ásított
                  egyet és aztán végtelen undorodással magába küldött egy kortyot az előtte álló
                  fekete léből.</p>
               <p>- Már nekem beszélhettek akármit, én a szimultánizmus hive maradok, - szólt
                  Császár Miklós, de gömbölyű arca rögtön bele is pirult a merész hitvallásba.</p>
               <p>- Miért, te marha?! Te szimultánista marha! Nem is tudod, hogy mi fán terem a
                  szimultánizmus. Maradj te csak jó buta magyar jogásznak és hadd az izmusokat. Azt
                  hiszed, hogy amiért két ronda kemény tojást és egy üveg megzápult sört fizettél
                  nekem, már benne vagy az irodalomban! Különben is marhaság minden -izmus. Fütyülök
                  az -izmusokra. Én én vagyok. A művészetem én vagyok. Teszek minden -izmusra és
                  minden marhára, aki bedűl nekik.</p>
               <p>A Kassai Molnár Pista hervadt ajkain beteg düh tajtékzott ki. Omlós haját berázta
                  a szemeibe. Éles hangon, ordítva dobta a szavakat a megrémült fiatal ügyvéd felé.
                  Kassai Molnár Pista mindig azt gyűlölte, azt szerette volna szétharapni, aki neki
                  vacsorát fizetett. Mikor azért ő mindig végtelenül éhes és végtelenül szomjas
                  marad.</p>
               <p>- Hogy únom őket és mégis, mégis mindennap itt vagyok köztük, - sírta egy hang
                  Baczó Mózesben.</p>
               <p>A társaság a nagy asztal körül űlt. A zseniasztal körül, a kávéház egyetemuccai
                  sarkában, mely végleg megadta a kávéház irodalmi jellegét. Nagyrészt még csak
                  kéziratokban lángoló lángeszek, zseni-kukacok, csodalárvák tanyája volt az asztal.
                  Festő, szobrász, muzsikus, szinész és újságiró is vetődött közéjük és a végtelen
                  viták mindig új lélegzettel tápláltattak. Legtöbbjüknek itt volt az igazi lakása.
                  Itt voltak egész nap, kivéve a zárórától reggelig tartó órák titokzatosságát. Itt
                  olvastak csodálatos szinű német folyóiratokat, melyek mindenikében egy legújabb
                  művészet végezte el a természeti szükségeit képek, versek, ritmikus prózák és
                  teóriák szétfecskendezésével. Itt hajoltak titokzatos alaku papírosok fölé és
                  rohantak betükké egy-egy ilyen átkölcsönzött új művészetet, vagy egy még kiadatlan
                  világmegváltást. Itt ettek csodálatos ebédeket, melyek egy-két karcsu
                  szardiniából, krumplifőzelékből, szilvóriumból, feketéből és más apróságokból
                  állottak. De néha megtörtént, hogy valamelyikük egy-két vagy több hétre is eltünt.
                  Ez azt jelentette, hogy Ernő a hitel-garmadák tetején nem volt hajlandó továbbra
                  is potya krumplifőzelékekkel vakolni a jövő művészetét. De ahogy pénz került
                  valahonnan, az új-izmus papja rögtön megjelent. És mintha semmi sem történt volna:
                  pontosan a következő szónál folytatta a félbehagyott vitát, a megszakított
                  novellát vagy a már szélesen megalapozott teóriát. Talán titkos valójukban, az ős
                  tisztaságok fedett mélyein mindeniknek sajgott ez az élet. Talán már undorodtak
                  is ettől a gályától, hol mindennap ugyanazt az arcot, ugyanazt a lelket
                  robotolták. De itt mégis kirakatban voltak. De így együtt mégis új művészetnek és
                  hatalomnak érezték magukat. És a hosszú asztal foltos márványát titokzatos
                  pelenkának hihették, ahol a jövő művészete fog életre vajudni.</p>
               <p>- Maga, Pista, megint piszkos száju. Csodálatos, hogy a húszadik században, a régi
                  világ összeomlása után ezt még valaki eredetiségnek hiszi. Petőfi volt az utolsó
                  primitiv képviselője ennek a stílusnak, de hol vagyunk mi Petőfitől! Mi már ennél
                  mégis csak igényesebbek vagyunk. Lássa, ez a következménye, ha valaki csak
                  magyarul tud.</p>
               <p>Virányi Adél, a kis szőke, púpos festőleány akarattal únt, szándékosan elnyújtott
                  és tompított hangon hullatta maga elé szavait. Mintha egy durva kezekkel érintett
                  ázálea-bokrocska ijedné le magáról hervadtabb szirmait. Virányi Adél még nem
                  töltötte be a tizenkilenc évet, még nem igen festett. De ezer elmélete van, hogy
                  az új művészetnek hogyan nem szabad festenie. Kassai Molnár Pistában, aki ma a
                  szokottnál is éhesebb volt, felrobbant a benzin-tartó:</p>
               <p>- Maga pedig ne kodácsoljon, maga csak egy kis buta tyúk. Azt gondolja, hogy
                  valaki elhiszi, hogy művészetért jár közénk? Fityfranc! Azért jár, hogy itt fiatal
                  kakasokat kapjon, akiknek odaguggoljon, amint odaguggoltak a vízözönelőtti tyúkok.
                  Hát ez nem primitiv stilus? Ez húszadik század, ez igényesség! Fiuk, ki sajnálja
                  ma meg az Adél igényességét.</p>
               <p>Adél már belemerült egy konstruktivista folyóiratba, ahol egy anya mint tejvezeték
                  hosszu csövek rendszerévé volt illusztrálva. Csak bágyadt rosszulesés rezzent át
                  arcán. De Mindszenty Margit, aki Baczó Mózes mellett űlt, hangosan felkacagott.
                  Széles meleg kacagása kéjes elvegyülés volt a Molnár Pista szavai közé, melyek
                  nyersen és piszkosan, de mégis a csók forró gőzét lehelték örök-éber gerjedésére.
                  Dús teste édes odahagyásokkal rázkódott a nevetés zökkenései szerint. Mintha ez a
                  nagy hullámu meleg kacagás rózsaszinű kövérkés forró húsa bugyborékai volna, mely
                  mint egy égő tenger szüntelen zajlással áradt a férfivágy felé. Beszopó nagy meleg
                  állati szemei mint két éhes csecsemő száj mohó befalásokkal nyelték az élet
                  csecseit. Széles vörös száján a kacagás az élet kicsurranó pompás bora volt, mely
                  erőt mámorít az izomba és fiatallá lázítja a vágyat az infámis halál ellen. A
                  gazdag mell két forró hulláma dermedt volt, de feszültségében örök mozdulással: a
                  vágyó férfiszem minden percben várhatta, hogy megindul ez a nagyszerű csók-óceán
                  és elborítja hullámaival. Mindszenty Margit még csak a huszadik évét csókolgatta
                  szét. Egyetemre járt, de nem tudományért. Verseket írt, de nem irodalomért.
                  Nyilvánosan szavalgatott, de nem művészi igénykedésből. Jótékonysági
                  buzgólkodásokban vett részt, de nem az irgalomért. Áradó csókzuhatagai folytonos
                  előrohanásban keresték a férfit, a végtelenül el nem fáradó gigászi ölelést. És
                  mindig csak kóstolót, csak erőpatakocskákat, csak vágy-pocsétákat talált
                  Niagarákat kérő szomjusága. Barátai elnyúltak, kidőltek, ágyba rokkantak,
                  megszöktek mellőle. Ez az izzó csók-tank úgy gázolta pozdorjává a férfivágyak
                  frontjait, hogy még sohasem érezhette az ellene feszülő erő halálos kéjét.</p>
               <p>A kacagástól rázkódó leánytest belerezgett a Baczó Mózes szemeibe. De nem mint az
                  ismert lány, nem mint szilárd határu valósága az életnek. Alaktalan, mosódott
                  fényű köd-baba mozgott, intett, fenyegetett lelke távolabbi tükrei felé. Az élő
                  köd apró ezüstös bolyhokba szakadt, már zizegett is és millió apró rezdületbe
                  mozdult. És íme egy óriási szomorufűzfa csóválta hűs haja szőkeségét a Baczó Mózes
                  lázas lelkéhez. Suttogott, panaszolt, hívott a fa s megrázott fürtjeiből százával
                  húlltak a parányi ezüst levelecskék. Húlltak, húlltak egymásba villózó ragyogással
                  mint omló víznek apró fényességei. Lenn finom halk fényű avarba gyűltek egy
                  hatalmas síron. A sírról, fáradtan meghajolva, mint rőzsét vivő öreg asszony, ó
                  sirkő tartotta fehér homlokát a Baczó Mózes sírása felé. A kövön kopott öreg
                  betük: - A Baczó-család nyugvó helye.</p>
               <p>Miért áll most oda ez a sír az elfutott fiu elé? Miért küldi a kolozsvári temető
                  sápadt követét az élet fiatal részegéhez, hogy lelke izzó ablakaira rádermessze a
                  meghidegült apák arcát? A láz most már fázássá lett Baczó Mózesben és
                  összevacogtak a fogai. Olyan elszánással, mintha a Szokratész kelyhe után nyulna,
                  megragadta a poharat s magába öntött egy hatalmas kortyot. Végtelen undorodás
                  tette keserűvé ajkait s aztán szétterjedt arcán végtelen szomorusággá.</p>
               <p>- Nézzétek, Baczó Mózsi megint Ady-szájat keserít magának. Igazán elég szerény
                  élet-akarás, hogy valaki csak Ady Endrévé stilizálgatja magát. Ideje volna már
                  ezzel a pitiánerrel is leszámolni az irodalomban. Ha a Mastodon versciklusom
                  befejezem, végre megírom róla azt a tanulmányt, melyet meg kell írni. Kimutatom,
                  hogy az egész Adyban egy hang sem volt új s hogy nem más, mint a régi jó magyar
                  részeg kálvinista-diák verselés utolsó felszínesedése. Az első teendő a
                  művészetben: tabula rasát csinálni. Kidobni minden mult vacakot, új erők
                  felívelésével teremteni nívót. Ady csak a régi ketrec egy részeg kappanja, aki a
                  nemzetiszinű pózna körül forog s mert rikácsol, azt hiszi, hogy zenét terem.</p>
               <p>Aprózott kis mérges falatokban harapdosta maga elé ezeket a mondatokat Lubinszky
                  Elemér. Piszkos, hegyes, sárga fogai betegen és ernyedt dűhvel mardostak a
                  szavakba. Keskeny sápadt arcán zöldes volt a villanylámpa fénye. Kék szláv
                  szemeiben állandó láz fakó fénye terjengett, a fiatal önfertőző örökös idegláza,
                  akinek egyetemessé áradt beteg nemi érzékenységében a dűh, az irigység, az élet
                  minden mozdulata a nyomorult ágyék gerjedését veri át a senyvedő életen. Az alig
                  húszéves fiatalember beesett, silány mellét, majdnem púposra jajgató hátát fehér
                  Tolsztoy-zubbony takarja. A szegény, szűkös koponyára hosszú, panaszosan szőke haj
                  feszül, lelógva hátul a vállakra. Sajátságos beteg haj, nem a fiatal élet dús
                  előömlése, mely hullámaival beléd mámorítja a folytatódó élet nagyszerű borát. E
                  haj érintésére végiglúdbőrözik karod, mintha kiásott hulla rögök közt nőtt haját
                  érintenéd. Ez a Tolsztoy-zubbony, ez a mutatósan hosszu haj, az ó-világ antik
                  zsenipózai azok, melyekben az új művészetet hirdető lángész egyéniségnek,
                  eredetinek, meglepően új valaminek érezi magát. Különben élete egyetlen makacs,
                  beteg, izzó gyűlöletben lávázik: Lubinszky Elemér van, mert gyűlöl. Gyűlöli a
                  lánytest csodálatos kelyhét, melyet az ő erőtlen, fonnyadt ajkai sohasem fognak
                  kéjjel érinthetni. Gyűlöli a fiatal, erős izmot, a szép dolgok szépségét, gyűlöl
                  mindent, ami erő, egészség, kacagás és élő élet. És didergő félelemmel gyűlöli a
                  természet roppant nyers valóságait, melyek a vegetáció irtózatos életörömével
                  zúzzák el éhes, beteg kis öntudata fontosságát. A szegény kis ember-szú mohón
                  vetette magát neki az irodalomnak, hogy szétrághasson, elpusztíthasson mindent,
                  ami ős egészséggel szép, földből fakadón erős. Mikor ő olyan halálosan beteg és
                  végtelenül nyomorult.</p>
               <p>A fa mögött, az ősi sír mögött, most már a többi sírok is felbukkantak. Lassu
                  áradásban most már az egész kolozsvári temető jött Baczó Mózes felé. Sok százados
                  ó sírok, melyeknek bedőlt melléről az örökzöld nagy kék szemei néznek Baczó
                  Mózesre. Oh, hányszor nézett farkas szemet ezekkel a kék szemekkel, mit kérdeznek
                  most és mit panaszolnak? Újabb fejfák és divatos fényes márványkövek, de a név
                  mindeniken olyan ismerős. Az a derékon tört, félig palásttal fedett oszlop
                  hányszor merült fel lelke megrázott mélységeiből. Annak a rozsdás vas sírnak
                  üregéből hányszor zokogtak ó zsoltárok kétségbeesett hívással feléje. Már eláradta
                  a temető a kávéházat, sír volt minden asztal, fejfa vagy sírkő minden vendég, a
                  lámpák sugár haja szomorúfűzek ernyős sápadtsága volt. Jött, jött a kolozsvári
                  temető, már hallszottak a tompa nehéz lépések, körül vette Baczó Mózest. Egy
                  ismerős súlyos hang állj-t kiáltott s nehéz rázkódással megálltak a sírok. -
                  Eljöttünk érted! - mondta valaki. Hangja hideg és szemrehányó volt, mint az ajtó
                  előtt álló bíróé. Azután egy másik hang, - egy másik hang, melynek lágy simítása
                  benne volt Baczó Mózesben mint a legrégibb, legdrágább sírása, - kérdezte: - hol
                  van az én egyetlen fiam?</p>
               <p>Lubinszky Elemérnek Sárkány tanár úr felelt:</p>
               <p>- Szociológiai és társadalompszihológiai szempontból, mert engem a dolgok csak
                  erről az oldalról érdekelnek, Lubinszky úr a szociális evolúció örök minuszának és
                  pluszának a szintézisét adja. Igaztalan és romboló, amennyiben a mult
                  energia-objektiváltságának pozitívumait tagadja: igaz és építő, amennyiben a jövő
                  erőlehetőségeit akarja a szociális termés számára felszabadítani. Én ugyan nem
                  osztom teljesen Simmel nézetét a forradalmak tömegpszihológiai okait illetőleg és
                  ebben a tekintetben inkább Spenglerhez közeledem, ki Untergang des Abendlandes
                  című művében a tiszta idői történés szempontjából nézi a dolgokat s így ezen a
                  téren Bergson követője. De ha csak tisztán a James pragmatizmusának alapjára állok
                  is...</p>
               <p>- Pú! - pú!! - pú!!! - hallszott háromszorosan dörgő elkanyargatással az asztal
                  alól.</p>
               <p>A hang biológiai jellegét illetőleg senkinek sem lehetett kétsége. A tanár úr
                  szociológiája derékon tört. Mindenki Bihari Jóskára, a vadköltőre nézett, aki
                  eddig hallgatagon, mohó iramban verseket írt s már a hetedik lírai
                  megnyilatkozásánál volt. Most kihivólag emelte Petőfire stilizált fejét Sárkány
                  tanár úr felé s gúnyos-élesen mondta:</p>
               <p>- Pardon, doktor úr, nem akartam megszakítani. A tanár úrból bizonyára az a csirke
                  beszél ilyen finoman és tudományosan, melyet délben magába ebédelt. Bennem ma csak
                  az Ernő rothadt babfőzeléke gondolkozik. Nem tudom, hogy az egyik szociális
                  termésnek miért kellene elhallgatnia a másik előtt. Mindenki azoknak az anyagoknak
                  a hangjával stréberkedik bele az egyetemes diszhármoniába, amelyekből összeeszi
                  magát. Különben a fészkes fityfene egye meg a James pragmatizmusát.</p>
               <p>- Bihari, maga egyszerűen rémes! - nyögdécselte Virányi Adél s halk illatu
                  zsebkendőjével elfedte arcát.</p>
               <p>- Bravó, Jóska! Ha a marha Muntyán szerkesztő megadja a versem árát, ezért fizetek
                  neked egy pörköltet és két hosszulépést, - kiáltotta Kassai Molnár Pista s széles
                  fejedelmi mozdulattal a jobb szemébe lógó fürtjét odaajándékozta a bal
                  szemének.</p>
               <p>A társaság nagy része jóakarattal vagy elnézőleg mosolygott Bihari felé, ki minden
                  akart különcködése és vadsága dacára, mégis jó fiu és zöld szín volt a pesti
                  pusztában. Sárkány tanár úr zavartan mosolygott, de azért előkelően és megállapító
                  tekintéllyel mondta:</p>
               <p>- Bihari úrban határozott zsenialitás nyer érvényesülést, igazi naturzseni. Ritka
                  jelenség a kápitálista tultermelés nagyvárosi kulturájában.</p>
               <p>Sárkány tanár úr koponyáján már széles tisztást vágott a szorgalom, pedig még csak
                  harminchat éve megy a temető felé. De az udvarias borbély, a halál, elébe ment a
                  félútra s rég megkezdte már a tanár úr toálettjét. Megsárgította a kis ember
                  arcát, homlokáról, szemeiről, ajkáról lehervasztotta az élet fényét, megmaradt
                  hajszálai közt szétöntötte fehér porát. Közben aztán, hogy kivegye a maga
                  borravalóját: beharapott a tanár úr beleibe. A tanár úr már nem eszik: csak diétát
                  tart. A tanár úr már nem csókol s csinos fiatal felesége, kiből három gyermeket
                  igyekezett életre, néha zokogva néz szembe a társtalan éjszakával. A világ minden
                  forró hullámát, melyekért érdemes ráfeszülni az élet keresztjére, gondosan
                  elkerüli. A tanár úr nem él: a tanár úr szorgalmas. Nagykőrösön született: apja,
                  nagyapja, minden őse roppant tímárok, herkulesi csizmadiák voltak. Az alföldi vad,
                  zsíros vegetáció hatalmas dudorodásai: átölelhetlen bikanyakkal, melyet a gutaütés
                  bibora tett méltóságossá, kettős tokával, hegynek szabott hassal. A torkigevések,
                  a végtelen ivások szörnyeteges óriásai voltak. Akik sohasem voltak betegek, akiket
                  szélhüdésben, érelpattanásban, vértolulásban egyszerre taglózott le a halál, de
                  akik az örök bőjt előtt kiharapták a maguk részét az ennivalók világából. És ebből
                  a századok óta áradó vad hús-zuhatagból egyszerre csak ez az élettelen, vértelen,
                  étvágytalan nyomorult kis halálszerűség fakadt. A kis Pistát hat éven át minden
                  nap úgy húzták ki a halál ujjai közül, mindig új félelemmel nézve a holnap elé.
                  Akkor mégis állott annyi lélegzet belé, hogy iskolába lehetett adni. Ott egy
                  csapásra jeles tanuló lett és végzetes elgurítással az maradt egész életére. Mint
                  a hegyről gördülő testnek a sebesség: a fiunak a szorgalom lett éltető ereje, soha
                  nem alvó, minden percben növő szorgalom. Ez vitte át őt az elitélt szervezet alá
                  nyilt sírokon. Ez az egyetlen megtartó ereje ma is s talán lelke mögött ott áll a
                  hidegkezű félelem: hogyha egy percre megszűnnék szorgalmas lenni, rögtön lerogynék
                  valamelyik kész gödörbe. Alig volt harmadéves egyetemi hallgató, mikor nekikoppant
                  a szociológia szónak. A szóból áradt a tudomány-szag és rengeteg szorgalom
                  lehetőségét ígérte. Azután efélével nemigen foglalkoztak Magyarországon s messzebb
                  lehetett jutni egy olyan úton: ahol nincs hozzáértő szem és versenytárs. Garmadába
                  vásárolta a német szociológia termékeit és pár hét alatt olyan bibliográfiai
                  ismeretei voltak, hogy a felszolgáló pincéreket is könyvcímekkel szórta tele.
                  Amint az első öt könyvet elolvasta, őmaga is írt egy vékonyabb füzetet, melyben
                  nagyon tudományosan kanyargó mondatokban, tekintélyes homályossággal mint egy
                  hasisálomban, visszaadta a bevett szociológiát. Ettől kezdve mindig olvasott és
                  mindig írt szociológiai könyveket. Szegényvérű fáradt agyveleje nem bírta a nagy
                  horizontokat, a hatalmas egybelátásokat: előtte voltak a leghomályosabbak a
                  dolgok, melyeket olvasmányaiból összeírt. De megjelenő műveit nagyon jól
                  átgondolt ajánlásokkal személyesen vitte el a tudomány és politika kimagasló
                  hatalmaihoz. Ezek aztán, mert egy bizonyos arcú fiatalember évente
                  kétszer-háromszor úntatta őket egy-egy negyed óráig valami könyv kiséretében,
                  lassanként ehez az archoz a tudós képzetét kötötték. Így a tanár urat egyszerre
                  csak elismert fiatal tudóssá unatkozták. Senki sem olvasta könyveit, de mindenki
                  elismerőleg szólt tudásáról. A magyar élet hatalmas intézői pedig bölcs örömmel
                  örvendtek, hogy az új kor látó szemű, véres kezű tudománya olyan ember kezeibe
                  került, aki minden fiatal akaratot el fog undorítani tőle. Igy Sárkány tanár úr
                  rohamos gyorsasággal egyetemi magántanár, az Akadémia levelező tagja, a
                  közoktatási bizottság jegyzője és még sok más tekintélyesség lett. Az uralkodó
                  osztályok politikusai minden olyan helyre odabiztosították maguknak ezt a cingár
                  szellemi kappant, ahol a gondolat erős kakasai, a jövőbe kiáltó hang és a
                  becsületes akarat halálos veszély lettek volna számukra. Sárkány tanár urat pedig
                  megdagasztotta a sok kitüntetés, mint a kovász a farsangi fánkot. Most már anélkül
                  is színtelen, nyálas beszédét a raccsolás előkelőségével tette élvezhetetlenebbé.
                  Szociológiáját úgy bontotta ki minden percben az emberek képébe, mint páva a
                  farkát s mint súlyos szellemi táplálékról beszélt önmagáról. Ennél az asztalnál
                  csak vendég volt. Eljött ide hetenként kétszer, bár mélyen megvetette ezt a
                  társaságot. De azért eljött, amint eljárt minden lehető társaságba, hogy a
                  megfigyelő szociológus látszatát népszerűsítse maga köré.</p>
               <p>A társaság már napirendre tért a dolog fölött. Hiszen ez a zenei megnyilatkozás a
                  Bihari Jóska enyhébb meglepetései közül való volt. Bihari maga is elfelejtette már
                  a dolgot. Egy pohár szilvóriumot kért, felhajtotta, lábait elnyujtotta az asztal
                  alatt. Kabátzsebéből kivett egy piszkos zacskóféle valamit, mellényzsebéből pedig
                  egy összegyűrt cigarettapapirost. A papirost letette a márványra, nagy gondosan
                  kicsomagolta. A zacskóból dohányt rázott rája. Dohányt, mely tanító ábra lehetett
                  volna a Halotti Beszéd - is a por és hamu vagymuk-jához. Akkor az egész panaszos
                  valamit cigarettává nyálazta. De a nagy meglepetés, a kétségbeesve dédelgetett
                  eredetiség, az egyetlen petőfiség most jött. Nadrágzsebéből előmutatott egy
                  éktelen nagy kovakövet és egy tört acélrudacskát. Az acélt többször odaverte a
                  kovához, szikrákat csiholt ki belőle, meggyujtotta velük cigarettáját. Akkor
                  hátravetette magát s fejedelemmé duzzadva, gőgösen nézett szét a kávéházban.</p>
               <p>De senki sem képedt el, még csak ügyet sem vetett rá senki. A kávéházban már olyan
                  megszokott volt a Bihari Jóska eredetisége, mint a tejeskávé sötét ülepedései
                  vagy az Ernő főpincér doktor-ur - megszólítása. És szegény Bihari Jóskában már
                  újból feltámadtak a megpofozott élet dühei, felcsuklotta minden keserűségét. A
                  fiatal Drágos Jóska, mert ez volt az igazi neve, egy biharmegyei oláh paraszt
                  család fia volt. A nagyszalontai magyar gimnáziumban magába szívta a magyar
                  nyelvet és telt tüdővel szívta magába Petőfit. Nem csak széles fiatalságu
                  ritmusait, hanem káprázatos pályáját: a parasztházból kifakadó őserőt, mely
                  meghódít egy országot és szétsugárzik a világra. Ez a nagy igézet állandó izzó
                  lázává lett, ez határozta meg minden mozdulatát. Eljött éjjel is, elverte az álmot
                  és a fellángoló oláh gyermek magyar ritmusokat kiáltott az éjszaka széles
                  suhanásába. Petőfi - részegen jött Pestre. Jött zseninek, világcsodájának, emberek
                  királyának. De a könyörtelen Budapest nem állt tótágast, az emberek nem képedtek
                  el, az írók nem ujjongtak fel az új szikra meglátásán. Szegény Petőfi-Biharinak
                  úgy kellett verseivel végig kilincselnie a szerkesztőségeket, mint
                  koldusasszonynak a bérbe fogadott csecsemővel. És hányszor visszadobták verseit,
                  hányszor nem közölték a már elfogadottakat. És ha közölték is: mit adtak érte,
                  neki, a naprendszer legnagyobb költőjének? Három verse honoráriumából sem tudott
                  egyszer megebédelni. Irtózatos nyomoruságokat állott ki. De a szörnyű koplalások,
                  a hajléknélküli éjszakák vak kietlenségei valami vad mámort, valami beteg kéjt
                  gyüjtöttek a félregurult fiatal parasztba. A rongyokban, az éhség csuklásai
                  között, az éjszakák szörnyű menedékein még zuhatagosabban Petőfinek, egyetlen
                  eredetiségnek, végzetesen zseninek érezte magát. Ugy fitogtatta nyomoruságait,
                  mint diplomata az érmeit s száz éve mult bohém időszerűtlenség volt az elegánsan
                  öltözött intellektuellek, cerebrálisok és más efélék közt.</p>
               <p>Lubinszky odahúzódott Virányi Adél mellé. A két fonnyadtan született ember-venyige
                  mohón hajolt a német folyóiratba, mint letört ág a beteg pocsolyába. Egyszer csak
                  a fiatalember felkiáltott: - Zseniális! - Savós kék szemein bolygó tűz csapott ki,
                  a meddő kéjek beteg tüze. Mintha megcsiklandott hátgerincéből jönnének a szavak,
                  kéjes nyelésekkel mondta:</p>
               <p>- Figyeljetek ide, ez nem vacak sablon, nem felmelegített töltött káposzta, nem
                  Csokonai-Petőfi-Ady-Pósa. Kurt Schwitters határozottan elüljár azok között, akik a
                  jövőbe mélyítenek. Az új művészet jön, ha megpukkadnak is a vén fókák! - Aztán
                  olvasni kezdte:</p>
               <p>Cigarren</p>
               <p> Ci</p>
               <p> gar</p>
               <p> ren</p>
               <p> Cé</p>
               <p> i</p>
               <p> gé</p>
               <p> á</p>
               <p> err</p>
               <p> err</p>
               <p> e</p>
               <p> en</p>
               <p> Cé</p>
               <p> Céi</p>
               <p> CéIGé</p>
               <p> CéIGéÁ</p>
               <p> CéIGéÁeR</p>
               <p> CéIGéÁeReR</p>
               <p> CéIGéÁeReR</p>
               <p> CéIGéÁeReR</p>
               <p> eREeN</p>
               <p> EeN</p>
               <p> eN</p>
               <p> Cé</p>
               <p> i</p>
               <p> gé</p>
               <p> á</p>
               <p> err</p>
               <p> err</p>
               <p> e</p>
               <p> en</p>
               <p> Ci</p>
               <p> gar</p>
               <p> ren</p>
               <p> Cigarren</p>
               <p>- Micsoda zseniális köpés tizezer év rothadt kulturájára! Nem érzelemverkli, nem
                  giccs-kirakat többé a művészet. Kurrogok, kukorékolok, dadogok, ciripelek, amint a
                  kozmosz szekszuálitása kitermeli azt belőlem, mint a madárból, az üzekedő
                  kutyából, a szélrázott fából. Az új művészet az emberben közvetlenül megszólaló
                  kozmosz lesz, és nem hazafias programbeszéd, nem szívlimonádé, nem lelki
                  havifolyás.</p>
               <p>A vézna, hitvány test kiegyenesedett, a lefűsült haj beteg kóca felmozdult, a
                  szemekből mint részeg bakter vörös lobogót rázott a láz. A göthös fiatalemberből
                  kilobogott a szláv nihilizmus fáklyája, hogy egyetemes pusztulásra gyújtsa a
                  csődbe rohant világot. Baczó Mózes szemeiben megrázkódott a kolozsvári temető. A
                  sírok dombjai rögökké gurultak szét, fák és kövek elmerültek a föld barna hullámai
                  közé. Aztán szépen elsimult a száraz tenger s végtelen nyugodt, nagy barna síkság
                  terült el Baczó Mózesben. És messze, a horizont túlsó szélén megmozdult valami.
                  Jött, jött, lassan jött feléje. Már egy fényes lap látszott, már az eke látszott,
                  már két erős barna kéz is látszott. Az eke behasított a földbe és zsíros, nehéz
                  életszagu rögök dőltek sorjába tőle. Már az arc is látszik: az öreg Baczó arca.
                  Utána másik eke jön, másik ember: az öregebbik Baczó. És ekék végtelen során erős,
                  nyugodt emberek jönnek. Minden mozdulatuk erő, termés: nagy szélességű betakaró
                  béke. Mindenik úgy hasonlít hozzá és jaj, úgy különbözik tőle! Most mindenik rá
                  néz. Oh, milyen mély hívó szemek, hogy szédítnek maguk felé, mint megnyilt örvény.
                  Aztán kutatva néznek szét a föld elhagyott barnaságán. Milyen íjedt lesz az arcuk,
                  milyen szomoru lett a szájuk. Mintha a földből felmerült apák elzokognák az
                  otthagyott rögök panaszát: - Hova lett az én szerelmes fiam, hova lett az utolsó
                  Baczó? Ki fogja levágni lenge hajunkat, hogy anyaszemű tehenek dús teje legyen? Ki
                  fog csokrot szedni barna kebelünkről, hogy legyen végtelen csók és fakadó gyermek?
                  Ki fog kenyeret hívni szelid kalászainkból, hogy jobbak legyenek a szegény,
                  szegény emberek?</p>
               <p>A kis Kutassy eszterhéján megint csordulásra gyűlt az esztétika. Szemüvegét megint
                  levette, megint törölt egyet rajta. Akkor kivette a folyóiratot a Lubinszky
                  kezéből, egy képre nyitott s a társaság felé fordítva halk, de eldöntően
                  tekintélyes hangon magyarázta:</p>
               <p>- Lubinszky igen adekvátul mérlegeli a jövő művészet teljesítményskáláját. Nézzék
                  ezt a képet. Ez Piccaviának, ki kétségtelenül a legtehetségesebb konstruktivisták
                  közé tartozik, a festménye: a francia anya. A laikus őrültségnek mondaná: semmi
                  emberi, semmi hús, nyoma sincs az emberi testnek. Ez a középső vízszintes cső s a
                  köréje szilárdított tetraéder jelenti a gyomrot. A hátsó cső a hátgerincet. Az
                  első egyenes és görbe apró csövek rendszere a mellet és az ágyékot. Fenn a
                  ventillator-szerűen mozgó motor a fejet. És íme: a csövek egész világa a bőven
                  csorduló csap felé rohan, hiszen az egész anyaság nem más, mint egy szoptató
                  gépezet. Nem zseniális és nem adekvát-e korunk gépmitológiájához, hogy a festészet
                  az ideálizmus pólyájába göngyölt embert is géppé mezteleníti?</p>
               <p>Sárkány tanár úr már teljesen visszanyerte egyensúlyát. Kis tudománybegyét megint
                  odaduzzasztotta a társaság elé:</p>
               <p>- Kutassy úrnak a szavában meglepő sok szociológiai pozitivum van. Simmel egy
                  helyen azt mondja...</p>
               <p>- Tessék gyufát venni! Tessék gyufát venni!</p>
               <p>Ős frissességgel ömlő, édes gyermekhang énekelt a fülükbe. Egy alig tízéves
                  kisleány tartotta kosárkáját a tanár úr elé, amely halmozva volt gyufás
                  dobozokkal. A villany kékes beteg fényében a dúsabb nap külön aranyfényével
                  világolt ez a gyermek. Haja meleg aranyfürtjeit olyan pazar gazdagságban, olyan
                  gondtalan vidámságban rázta szét, hogy szinte édes kacagásokban folytatódtak be
                  a megcsiklandott levegőbe. Nagy kerek szemei fényesen és királyian gyermek voltak.
                  Az élet két forró csókja, szerelmes hű izenete volt ez a két szem, hogy van
                  egészség, van élet s a holnap nem lesz beteg tegnapok koldusa. Kis kövérkés arcán
                  a bőr oly élően rózsaszín volt, mintha kalács-sütő karácsonyi tűzhely csókolgatná.
                  Édes széles anyacsókoló száján az élet zsírja fakadó jókedvvel volt vörös. Gazdag
                  kis testét kopott ruha fedte. De az olcsó rongy áradó életet kapott ettől a bő
                  omlásu gyermekségtől. Az életnek ez a nagyszerű sugara kijött a síró éjszakából,
                  hogy diadalmas kacagását végighúzza a beteg város megszállottjain.</p>
               <p>Sárkány tanár úrból az új megszakításra fortyogva jött ki az alkalmazott
                  szociológia:</p>
               <p>- Éjfél elmúlt s egy kiskoru leánygyermek így csatangol az éjszakában! Ezért nő
                  olyan hallatlanul a gyermekbűnözés statisztikája.</p>
               <p>Baczó Mózes lelkére ráhúllt ez a gyermekarc, mint egy messziről küldött csók.
                  Valami széles meleg tavaszi lehellet ment át rajta s kibomlottak benne a fiatal
                  vitorlák. Felkapta a gyermeket ölébe, rohanó szavakkal mondta:</p>
               <p>- Gyere, kis lányom, veszek én.</p>
               <p>Azzal benyúlt zsebébe, öt-hat bankót gyűrt a gyermek kis nyárfalevél tenyerébe.
                  Édes dédelgetéssel szólt:</p>
               <p>- Nesze, szivecském. A gyufát majd máskor adod ide, ha a bácsinak elfogy a
                  gyufája.</p>
               <p>A gyermek arcára boldog, sugaras gyermekség sütött fel. Egyik kezével megsimogatta
                  a Baczó arcát:</p>
               <p>- A bácsi jó, olyan jó, mint a nagyságos bácsi.</p>
               <p>- Ki az a nagyságos bácsi? - kérdezte Baczó.</p>
               <p>- Az egy öreg bácsi, reggel mindig ott űl annál az asztalnál. Az mindig cukorkát
                  ad nekem és hí, hogy menjek hozzája a lakására.</p>
               <p>Baczó Mózes arcán árnyék lebbent át. Aztán elvette Kutassy elől a folyóiratot,
                  odatartotta Piccavia-képét a gyermek elé:</p>
               <p>- Na, baba, ha megmondod, mi ez, kapsz ezer koronát.</p>
               <p>A gyermek édes bölcsességgel vizsgálta végig a képet. Ujjaival követte a csövek
                  vonalait, biggyedt kis alsó ajakával követte ujja mozdulatait. Aztán nagy-biztosan
                  kiáltott fel:</p>
               <p>- Ez kávémasina!</p>
               <p>A társaság kacagott. Baczó Mózes szelid kémleléssel mondta:</p>
               <p>- Nem, fiacskám. Ez egy mama, a te mamád.</p>
               <p>A gyermek még egyet pillantott a képre, aztán ömlő mézű édes kacagás gőgicsélt ki
                  belőle. Fürtéit belerázta kacagásába:</p>
               <p>- Oh nem... ez hülyeség... az én mamám szép asszony volt, nem masina.</p>
               <p>Baczó Mózes mély, forró, belső zokogásu csókot adott a gyermek arcára. Aztán
                  kezébe nyomta az igért ezer koronát. Kutassy, Virányi Adél és Lubinszky nagyon
                  finnyás arcot vágtak. Sárkány tanár úr ködbe merülő szemmel a jelenet
                  szociológiai törvényeit próbálta megállapítani. De a Bihari Jóska, a Kassai Szabó
                  István, a Császár ügyvéd szemeiben egyazon fényesség gyűlt fel. Az eltemetett
                  apaság mint meleg jóság-hullám csapott át a bitangjában kószáló legényeken.
                  Mindszenty Margit pedig ölelésre szétvetett szemekkel nézte, hogyan csókolja a
                  fiatalember a kis lányt. És ezen a csókon át beléje lobbant: milyen nagyszerű
                  élethullám lehetett az a férfiölelés, mely világra szerette ezt a csodálatos
                  gyermeket. Testében millió csók mozdult fel, kiragadta a kis lányt a Baczó öléből,
                  összevisszacsókolta haját, arcocskái zsenge duzzadását, felfényesedő nyakacskáját.
                  Csókjai közt kacagott mint egy megkefélt boldog kanca és cirógató szavakat dobált
                  rá: - Édesem, aranyom, cukros! - Azután ő is pénzt adott a gyermeknek, letette a
                  földre s üresen nézett maga elé, mint egy özvegyen maradt ölelés.</p>
               <p>A kis lány továbblengett a meggyérült vendégek között. És mintha a boldog nap
                  izenete volna, mintha dúskalászu mezők csókját hozná az éjszaka
                  megfáradottjainak: a gyűrött arcokon, a keserű ajkakon egy percre mindenütt
                  mosolygás fakadt. Mikor a gyermek kiment a kávéházból, egy percre megállt a
                  küszöbön. Vad mostohája, az éjszaka, feketén állt mögötte. A kis lány egy dal
                  végső futamát dalolta, odamosolygott Baczónak s halvány sugárzása beletünt a
                  sötétségbe.</p>
               <p>Mind sűrűbben hangzott fel: - fizetek! fizetek! - Ernő félig húnyt szemmel,
                  egyforma mozdulatokkal járta örök robotját. A zseni társaság is oszolni kezdett.
                  Pont egy órakor Sárkány tanár úr távozott, mert diétája nem engedett további
                  éjszakázást. Aztán Virányi Adél, Kutassy és Lubinszky álltak tovább. Császár
                  ügyvéd az ökleire nehézkedve édesen aludt. Az árnyékszék-néni seperni kezdett a
                  kávéház egyik csücskében. A felvert por nehéz szaga, az asztalok alúl előkotort
                  szemét és szivarcsutkák végtelen szomoruságba folytatódtak a lelkekben. Mindenki
                  menekülni igyekezett egy új, enyhébb szomoruság felé. Már a tábornok léptei is
                  ráharsogtak a fekete aszfaltra. Baczó Mózes fizetett.</p>
               <p>Mikor a kávéház ajtaján kilépett, majd összeütközött Mike Mártonnal. A festő
                  rámordult:</p>
               <p>- Vigyázz, marha!</p>
               <p>De akkor felnézett, megismerte Baczót, kinek szüleinél többször megfordult
                  Kolozsvárott. Megenyhült zordsággal mondta:</p>
               <p>- Te vagy az, öcsém? Jobban tennéd, ha aludnál ilyenkor. Te még fiatal vagy, te
                  még aludhatsz.</p>
               <p>Azután a ráeső lámpafénynél egy nagy beolvasó pillantást vetett a
                  fiatalemberre:</p>
               <p>- Nem szeretem az arcod. Mit szólna szegény anyád, ha látná. Te is a mi útunkra
                  kerülsz. Pedig annál olcsóbb egy töltött pisztoly.</p>
               <p>Elköszöntek. Baczó lassu léptekkel ment a nehéz forróságu nedves éjszakában. Még
                  nem volt az Egyetem előtt, mikor lépéseket és forró lihegést érzett maga
                  mögött:</p>
               <p>- Mózes, Mózeske, állj meg!</p>
               <p>Baczó bágyadt kedvtelenséggel fordult vissza:</p>
               <p>- Mit akarsz, Margit?</p>
               <p>A lány forró horzsolással ért Baczóhoz:</p>
               <p>- Gyere hozzám, Mózeske, ma gyere hozzám. Engem sohasem öleltél úgy, mint azt a
                  gyermeket, olyan egészen. Mindig csak félig voltál az enyém. Gyere most
                  hozzám.</p>
               <p>- Ugyan hagyj, nem vagyok én ménló! Menj vissza a kávéházba, költsd fel Császárt,
                  az robotra végzi az efélét.</p>
               <p>Dühösen és undorodással mondta ezeket a szavakat. A lányból sírás csuklott fel.
                  Ijedten állt az éjszakában. De mikor a fiatalember a Kecskeméti-ucca szélére ért s
                  előtte állott a Kálvin-tér nagy fekete üressége, már érezte fellobbanása
                  ernyedtségét s valami szégyenfélét is. Talán az az egyedülvalóság kevésbé sajgott
                  volna? Talán az az izzó állati hús mégis társ és menedék lett volna? Megfordult:
                  hátha követte a lány. Bekiáltott az ucca nagy hallgatagságába:</p>
               <p>- Margit! Margit!</p>
               <p>Nem jött felelet. Egy nagy csepp esett a fejére. Aztán nehéz omlással megeredt az
                  eső.</p>
            <milestone n="2" unit="startSubChapter"/>
               <p rend="head">2.</p>
               <p>Átténfergett a Kálvin-téren, verte, verte a nekisúlyosodott eső. Tömör, meleg
                  tavaszi eső, mely hangtalanul omlott el a poros köveken. Levette kalapját, hogy
                  közvetlenül fürtjei közé hulljon a víz, hogy onnan csurogjon lázas homlokára. A
                  húlló esőben a lámpákat finom ködglória vette körül. Mintha a vak Salomé, a
                  gerjedt májusi éjszaka száz és száz apostol levágott fejét tartaná fekete
                  kötényében.</p>
               <p>Gondolat és belső beszéd nélkül ért az Üllői-út huszonegyedik száma elé. Itt lábai
                  mondták: - Itt meg szokott állani gazdánk. - És megállottak. Baczó Mózes
                  felrezzent. Hát már hazaért. Milyen gyorsan jött, mintha kergette volna valaki.
                  Már keze kinyúlt a csengő után. De csengetés helyett a kinyitott kéz
                  nekitámaszkodott a kapunak. Látta maga előtt a kis keskeny butorozott szobát a két
                  ággyal, a sivár falakkal, az elítélt butorokkal. Az egyik ágyban már alszik
                  szobatársa, hanyatt fekve, kitátott szájjal, torkán apró hörgésekkel jön ki a
                  vacsorára megevett szafaládé fokhagymás szaga. A két ágy között, salamoni
                  igazsággal egyenlő távolságra, egy éjjeliedény gőzölög. A levegő irtózatosan
                  nehéz, megnyomja az álmot és véres-szemű őrültekké teszi az álomba felmerülő
                  arcokat. Nem, nem lehet most bemennie ebbe a minden sírnál halálosabb sírba! Nem
                  tudja most begyömöszölni kétségbeesését ebbe a vak skatulyába, ahol az élet
                  csúfsága megkarmolja minden parányát és testileg fáj minden részének. Jobb itt
                  künn maradnia, az éjszaka fekete sírásában, elvegyülni a vajudó élet roppant
                  szomoruságába.</p>
               <p>Imbolygó léptekkel indult tovább az Üllői-úton. Omlott, omlott az eső s az ucca
                  fekete ásításában céltalan patakok futottak és szemetet vittek a hátukon. Olyan
                  nehezek voltak a házak az út szélein, úgy nyomták a földet, úgy egymásnak dűltek.
                  És ezekben az óriási fekete ketrecekben, elraktározva mint egy hullakamara
                  polcain, sorjában elnyult emberek alusznak és mindenikben ott súlyosodik az
                  élettől nehéz lélek. Az egyetemes nehézkedés kisúlyosodott az alvó városból és
                  rádűlt az anyjától elfutott fiu szivére. Szegény Baczó Mózes az egész céltalan
                  világot, az egész beteg várost vitte fiatal fájdalmán.</p>
               <p>És amint sajgó léptei egymás elé nehezedtek, amint a megcsavart lélek átfázott az
                  egész testen, amint szemei a belső éjszakától kidideregtek a külső éjszakába: a
                  mult napok kikeltek mély ágyukból és odajöttek a menekülő fiu sírása elé.
                  Odaálltak és halkan énekeltek. Énekelték az eltemetett gyermek végtelen meséit, az
                  erős ifju tiszta fakadását, az otthon széles szárnyu szerelmét. Lassan, lassan
                  odaénekelték neki multja minden gazdagságát, hogy a megkorbácsolt lélek a mult
                  egész boldogságával legyen boldogtalanabb.</p>
               <p>Három évvel ezelőtt még otthon volt Kolozsvárt az édesanyja szoknyája mellett. Az
                  öreg ház a Holdvilág-ucca szélén állott, egy hatalmas kert közepén. A kerten túl
                  már széles mezők nyúlnak, melyeket a feleki erdő dús tüdeje lehel át
                  frissességével. A kert s a hozzátartozó pár holdnyi szántóföld ősi birtok. Ezt a
                  földet századok óta Baczók dédelgették kenyérré s édes gyümölcsökké. A
                  tizenhatodik században Kalotaszegről: Türéről jött ide az elhatalmasodó paraszt
                  család egyik tagja, hogy új földet hódítson a régi étvágynak. Itt vetette meg
                  lábát ezen a helyen, mely akkor még erdő széle volt, távol a várostól. Azóta az
                  erdő folyton futott el, a város folyton közeledett. Most már a ház a város szélén
                  van s az erdő egy jó órányira. Régebben még vad állatok s vadabb emberek ellen
                  kellett itt védekezni. A Baczó házon nem egyszer gyultak fel kóbor martalócok
                  csóvái. A tüzet eloltották, a halottakat eltemették, a tiprott földet új csirákba
                  gyógyították, az elrabolt állatok helyébe újakat neveltek. Nemzedékről nemzedékre
                  izmosodva fakadt tovább a győzhetetlen paraszt faj. A ház tágasodott, a kert nőtt,
                  a földek gyarapodtak. És évtizedről évtizedre mind több alapítvány volt az ősi
                  református kolégyomban, melyben mindig tanult egy-két Baczó csemete. És a
                  temetőben évtizedről évtizedre hízott a Baczó család új sírja. A család örök
                  horgonyt vetett a kolozsvári földben.</p>
               <p>Acél-karu, acél-koponyáju, kenyér-szivű paraszt-civisek fakadtak sorjában a Baczó
                  törzsből. Mély gyökerű szeretettel tudtak szeretni, nagy ölelésű védő szeretettel
                  tudtak gyűlölni. És mert a drága földet nem akarták jelentéktelen dirib-darabokra
                  osztozni: a férfisarjak egy része Isten szántójára ment magot vetni. Mindenik
                  Baczó nemzedékben akadt egy-két kálvinista pap. Az ősi falu, Türe, századokig nem
                  is választott más családból lelkészt magának. És azok, akikben megvolt a kalásszá
                  bomló földnek végtelen szerelme: jó istápolói tudtak lenni az emberi lélekké nyilt
                  kalásznak. A türei kálvinista istennek nagyon jó, ős testvériséggel emberi Baczó
                  arca volt.</p>
               <p>Egyszer aztán jött ezernyolcszáznegyvennyolc: a nagy remények, a nagy csalatások
                  torz eposza. A családot elkapta a tüzes szél. Öt Baczó ment el, hogy a fekete
                  gyóntatónak megsugja szerelmét a megtámadott föld iránt. Baczó Tamást, a türei
                  papot a templom kertjében verték agyon az oláhok. Vére, agyveleje szétfreccsent a
                  cínterem apró fejfáira. Baczó Gergelyt a gyalui harc után mellén véres rózsával
                  találták meg a mezőn. Baczó Imrét egy katonai küldetésben gyilkolta meg valaki. A
                  szép fiatal Baczó Gáborért a táborba ment a fekete menyasszony, a kolera, onnan
                  csókolta el magának hűvös ágyára. A nagy elzuhanást csak az öreg Baczó Mózes élte
                  tul kis tízéves fiával, Józseffel, a Mózes apjával. És nem csak a magvetőket ették
                  meg a nagytorku napok. A vihar elvitte a szerzett vagyont, el a vér és verejték
                  százados szent rögeit. A szép ősi birtokból csak a vén ház, az ősi kert s mögötte
                  négy-öt hold szántó maradt meg. És egy csomó nehéz adósság.</p>
               <p>Furcsa, ténfergő lélek volt a fiatal Baczó Mózes apja. Egész télen át reggeltől
                  estig ott ült a nyitott lángu tűzhely mellett s nagy eres kék szemeivel nézett ki
                  az apró ablakokon a megdermedt világra. Nem dolgozott, nem beszélt, nem akart.
                  Még a pipáját is a Mózes gyerekkel töltette meg. Az akaratát teljesen a
                  feleségénél tartotta. Nem lehetett a házon kivül csalni, még a templomba sem.
                  Helyesebben: ide a legkevésbé. Irtózott a templomoktól, az imáktól és halálosan
                  irtózott a papoktól. Mintha ebbe a földerős testbe visszalobbant volna a pogány
                  ősökben eltaposott láng: vérszerinti, szerves - de beszéd és gesztus nélküli -
                  gyűlölettel utálta a keresztény vallást. Mikor felesége, az öreg szucsáki pap
                  egyetlen leánya, esténként a vén családi Bibliából részeket olvasott fel a kis
                  Mózesnek, ő mindig szelid meneküléssel elaludt a székében. És mikor az asszony,
                  néha a jó csókok szelid igézetével, néha a félelem síró könyörgésével, megfogta
                  ezt az álmatag lelket, hogy odavonja Istene rúdjához, Baczó József bágyadt
                  legyintéssel hárította el az örök kegyelmet: - Sohse törd magad, Mária, már én így
                  halok meg. Be nem véteti velem azt a német huncutságot még a Herkó Páter sem. - Ez
                  volt az egyetlen pont, ahol Herkó Páter és az asszony ellenállásra találtak ennél
                  az odahúlló léleknél.</p>
               <p>De amint a februárusi rögökben felfeszengett a tavasz, amint a fiatal szél
                  meztelenné csókolta ébredő szeretőjét: Baczó József egészen más emberré lobogott.
                  A téveteg szemekbe új lakó ült ki: az élet teremtő akarata. Az arc vonalai élővé
                  mozdultak, a hatalmas testet megegyenesítette a munka láza. Pitymallattól az
                  éjszaka lehúlltáig a kertet vagy a szántóföldet ápolta, ültetett, vetett,
                  gyomlált, végezte millió toálett gondját egyetlen nagy szeretőjének, a földnek.
                  Csodálatos egyetemes szeretettel szeretett mindent, amit a föld adott. Szerette a
                  kalászt, de szerette a konkoly gonosz szeszélyét is s a pipacs finom lángjait
                  órákig el tudta bámulni. Szerette végtelenül a virágokat, de szerette a burján
                  furcsa apró mitológiáját. Hogy ismerte a föld bogarainak ezer fajtáját, hogy el
                  tudta nézni, amint egy ilyen apró jószág nehéz tülekedésben bibelődik a roppant
                  világgal. Hogyan dédelgette a fákat és ismerte a gyökerek étvágyát. Szájában
                  kóstolta a földet és tudta, hogy melyik virágnak melyik rög esik jól. Minden nap
                  míves nap volt neki s vasárnap épen úgy túrt, oltott, gyomlált, öntözött, mint
                  máskor. Márciustól novemberig a szoba nem látta őt. Még éjjel is künn hált a
                  tornácon, hogy gyakori felébredéseiben meg-megnézhesse a növő élet egy-egy
                  csücskét. Hogy fölébe hajolva a fakadó csiráknak odamondhassa az idegen
                  éjszakának: - ne bántsd őket, én virrasztok és szeretek! - De ha az új kenyér már
                  a nyugodt magvakban pihent a kamarában, ha a gyümölcs a padlásra, a zöldség a
                  pincébe került, ha a hidegedő rögökbe bebónyálta már a jövő kenyér magvait, ha a
                  tél végtelen halálát rásápasztotta a földre: Baczó József visszaroskadt megint a
                  tűzhely mellé. És volt álmodó szem, akarattalan élet, hamvába húllott tűz.</p>
               <p>A fiatalember az Üllői-út végére ért s vak léptei már bevitték a Népligetbe. Az ég
                  omló sírásán, az embertelen feketeségen át csak a tavasz nagy hívását figyelve: a
                  dúsan virágzó bokrok illatai csendes körtáncot lejtettek. Körülvették az
                  átbotorkáló fiut és megsimogatták a szivét: - Emlékezz, emlékezz vissza mindenre,
                  amit szerettél, - súgták neki. Baczó Mózes átlehelt szivében kinyílt a mulhatatlan
                  dolgok szeme, hogy lássa az örökkévaló időt.</p>
               <p>És látta most édesapját ama nevezetes éjszakán. A világháborut megelőző év volt ez
                  s az öreg már két hónapja nehéz betegen feküdt ágyában. Mozdulni, beszélni nem
                  tudott, az ételt ravasz tudományukkal az orvosok lopták belé. Mi baja van: nemigen
                  tudták. Száz bajt is megállapítottak, de az egyetlen bajt nem is sejtették. És
                  íme egy éjszaka, kéthónapi szótlan dermedtség után az öreg felült ágyában és nagy
                  fenszóval kiáltotta kis fiát:</p>
               <p>- Mózes! Mózes! Mózes!</p>
               <p>A kis diák kiugrott az ágyból és odafutott az apjához. Az öreg már ki is szállt
                  ágyából s meggyújtotta a kis éjjeli lámpát. Az füstös-vörös fényét rásírta az öreg
                  úr alakjára. Az öreg tág, sápadt szemein már látszott a nagy megidézés, megroskadt
                  hatalmas alakját titkos erők emelték. Halkan mondta:</p>
               <p>- Add a kezed, fiacskám.</p>
               <p>A gyermek nem szólt, nem kérdezett semmit: engedelmeskedett. A szemeit alig nyitó
                  kis lélek megérezte, hogy valami végzetesen nagy dolog történik, az életnek
                  egyetemes parancsa mozdul meg, mely ellen nincs emberi sírás, melynek meg kell
                  történnie. A férfi roppant teste ránehezedett a zsenge fiucskára, de az most erős
                  volt, elbírta a kasza suhanásában álló apát. Az öreg majdnem testetlen szóval
                  parancsolta:</p>
               <p>- Nyisd ki az ajtót!</p>
               <p>A gyermek elvonta a reteszt és feltárta a súlyos öreg tölgyfaajtót. A sötét házba
                  egyetlen fényes áradással szakadt be az áprilisi éjszaka. A levegőben hosszú
                  tárogatóval nehéz léptű erős illatok jártak s harsogták a bomló csirák szilaj
                  indulóját. A fiatal ég boldog, szerelmes várakozásában minden gyertyáját kitette
                  ablakaiba. Az élet-Adonisz nagy tág szemeket nyitott önmagára: - Milyen szép
                  vagyok! Milyen szép vagyok!</p>
               <p>Az öreg kilépett a kertbe. Egy pillanatra megtántorodott. Mintha a fakadás roppant
                  mámora a nyilt gödörbe akarná taszítani azt, akit már a sötét fejedelem
                  elverbuvált magának. Aztán melle feldomborodott: végtelen szívással lélegzelte be
                  az élettől nehéz levegőt. És az élet még egy utolsó ölelésre visszacsókolta erőit
                  az elitélt tagoknak. Az öreg kiegyenesedett, lépései lázasan határozottak lettek.
                  Már nem támaszkodott fiára, csak zsenge kis kezét fogta. Mintha mégis ez a kis kéz
                  volna a legerősebb lánc, mely ideköti a jó kenyér és édes csókok partjához.</p>
               <p>Odament a komoly jegenyékhez, melyek hosszú hallgatag sorban őrizték a kert
                  középső útját. Átölelte derekukat, megsimogatta hátukat, megcsókolta kérgüket.
                  Azok halkan morogtak öreg gazdájuknak, mint álmukban megcirógatott hűséges
                  komondorok. Odament a virágágyáshoz, egymásután fedte fel a palántákat óvó
                  virágcserepeket. Az egyik sárgaviolatő már bátor fényes kis viráglándzsákat szúrt
                  a levegőbe. Nagy világosság ült ki az öreg arcára, mely fényesebb volt az
                  éjszaka világánál. Mögöttük egy szelid hang fojtott zokogással könyörgött az
                  éjszakába:</p>
               <p>- Jóska lelkem, az istenért, gyere be! Halálra hűtöd magadat.</p>
               <p>Az asszony volt, aki a hosszú ápolás nehéz virrasztásaiban ezen az éjszakán álomba
                  bódult s csak most ébredt fel. Sápadt, jó és végtelen szomoru volt arca a nagy
                  barna kendőben az éjszaka világánál. Az öreg szembe fordult vele. Két lázas szeme
                  nagy tapadó szeretettel fogta meg ezt az arcot, végtelen szelidséggel mondta:</p>
               <p>- Ez kell, ez kell, Mari. Ne félj, már mindegy minden.</p>
               <p>A hang súlyos volt a kikerülhetetlen végzéstől. Az asszony nem felelt, de
                  fájdalmas széles száját eltakarta keszkenője csücskével. Most már ketten kisérték
                  az öreg lépteit.</p>
               <p>Az öreg szétjárt a kertben. Minden rögöt megvigyázott, minden csira fölé lehajolt.
                  Néha mosolygott, néha elbújt sírás villant át arcán. Szája néma volt. De szemei
                  halálosra felnyílt tág kelyhei beszéltek. Végtelen szeretetet, végtelen búcsut
                  mondtak.</p>
               <p>A kert végére értek, az összeláncolt szárnyu kapuhoz, mely kis földjükre nyilt. Az
                  öreg újból szólt:</p>
               <p>- Nyissátok ki a kaput!</p>
               <p>A gyermek és az asszony nagy szélesre nyitották a kaput az öreg elé. És most olyan
                  méltóságos, olyan fejedelmi volt a fényes mezőkbe tárt kapu előtt az öreg. Mintha
                  a halál királyi palástot vetett volna a bevonuló parasztra s az elnyúló fényes
                  földek az örökkévalóság hallgatag mezői lettek volna.</p>
               <p>Mert előttük állott a kolozsvári határ az éjszaka szélesebb mezőivel. És az
                  egymásba szakadó földtáblák között előttük volt a kis darab Baczó föld, utolsó
                  megmaradt csücske a szétharapott ősi birtoknak. Micsoda határtalan szeretet,
                  milyen mindennapi titáni munka kellett, hogy ezt a pár rögöt megvédje a károgó
                  hitelezőktől, a szűkmarku évektől, a sápadtarcu szükségektől. Itt van az ő egész
                  élete, beágyazva a rögök jóságába, a szétmaró gyökerek étvágyába, a növő élet
                  megnőtt kedvébe. Milyen ereje lesz a holnapi vetésnek, ha a gazda örökre
                  elmegyen?</p>
               <p>Az öreg lassan ment végig a vetés szélén, szemei néma beszédével cirógatta a zöld
                  szálakat. A már magasra zsendült zöld vetés fényes volt a holdban. Néha, mintha
                  halk nevetés futott volna át a táblán, szelid hullámokba fodrozódtak zsenge
                  szálai. - Fűből kalász leszek, kalászból kenyér leszek, kenyérből emberi jóság
                  leszek! - kacagta halk örömmel a vetés.</p>
               <p>Egyszerre csak megállott az öreg s mint éles hang ütésére, megszegte fejét. Szemei
                  megtágult ölelkezéssel nyultak előre, arcán titkos kinyilatkoztatás elámulása
                  volt. Közel hozzá, a zöld tábla szélén, finom lángocska lebbent feléje az ingó
                  szálak közül. Mint leszállani készülő tűzpillangó lassu hintázással lebegett piros
                  szárnyain. Mintha a föld mélyéből rebbent volna fel, szárnyas boldog öröme a rögök
                  mély titkainak, hogy megjelentse az öreg úrnak: - Ne félj, hazatérő vándor, jóság
                  és pihenés vár a föld mélyén.</p>
               <p>Az öreg letérdelt, kinyult a gyönge láng után. Reszkető elámulással mondta:</p>
               <p>- Pipacs! Pipacs április végén! Ez az izenet!</p>
               <p>Lehajtotta fejét a virágra s majdnem elszálló finom kelyhére lehelt csókot adott.
                  Akkor szép-óvatosan félkörbe feküdt a virág mellé. Hosszu rezdületű nagy
                  emlékeztetéssel mondta:</p>
               <p>- Mózes, szegény kis fiam, légy jó, szeresd az édesanyádat.</p>
               <p>Az asszony csendesen zokogott. A gyermek néma sírással nézte apját az anyja nagy
                  fájdalmában. Az öreg most már hosszába nyult el a földön. Karjait végtelen
                  öleléssel nyújtotta el a vetésben, ujjai reszkető tapintással ernyedtek szét a
                  zöld fürtök között. Megint szólt:</p>
               <p>- Fiacskám, szeresd a földet.</p>
               <p>És akkor a távozó tenger egy utolsó vad hullámát csapta vissza feléje, utolsó
                  szerelmes hívását. Kimarkolt egy darabot a nedves rögök közűl s a gyökerektől
                  átfutott zöldhaju földdarabot odaszorította arcához, ráfektette homlokát, benyelte
                  áradó szagát, csókolta, csókolta.</p>
               <p>- Jóska, Jóska az istenért!... - könyörgött a síró asszony.</p>
               <p>A föld kihúllott az öreg kezéből. Megint elnyult az élet fakadó ágyán. Egy percig
                  hallgatagon nézte az ég fényes mesgyéit. Aztán nehéz zokogásban jött ki
                  belőle:</p>
               <p>- Oh föld, föld, föld! - A hang megtört. A karok utolsó ölelésben ernyedtek szét a
                  földön. Az elsimult arc nyugodtan nézett a kenyér zöld fürtjei közűl az égre.
                  Baczó Józseffel kevesebb lett az emberi fájdalom.</p>
               <p>A fiatalember már rég maga mögött hagyta a Népligetet. Kiért a városon kivül.
                  Elszórt házacskák s nagy-sudaru gyér fák közt ment. De minderről nem tudott
                  semmit. Szemeiben az egész világ egyetlen sápadt halott arc volt. A vetésén
                  elaludt öreg paraszt arca.</p>
               <p>Aztán gyors kergetésben nagyhívásu képek mentek át rajta. Mint kis diák megy haza,
                  hátán batyu tele nehéz könyvekkel. Édesanyja jó bivaltejes kávéval és sült máléval
                  fogadja. - Feleltél-e, fiacskám?... Mit mondott a Kovács tanár úr?... Nem szidott
                  össze a Török tanár úr a térképért?... Mi van felhagyva?... - Mint a jóságos öreg
                  nap, ezer sugárral hajlik gyermekére és milyen dús, minden csirába fakadó föld ez
                  a gyermek. Az özvegyasszony száz és száz kérdéssel kopogtatott be az épülő kis
                  tudomány minden csücskébe, szegény gyűrött életébe betanult kis fiával
                  tücsköt-bogarat: a rövidített szorzást, a hármasszabályt, Hollandia vasuti
                  gócpontjait, Chile flóráját. Csakhogy a gyermeket minden gondolatában, fakadó kis
                  lelke minden csirájában magához ölelhesse, vérrel, lélekkel tapadó magához. Hogy
                  el ne vegyék tőle, hogy el ne veszítse.</p>
               <p>És látta azt a csodálatos májusi estét. Egy májusi estén - oh, talán épen ez a nap
                  volt - künn űltek édesanyjával a ház előtt. Az özvegyasszony beszélt. Szavai
                  széles omlással hozták vissza a föld alá tért életet. Sajátos idegen és mégis
                  régről ismert arcok jöttek a kis fiu elé s átmosták lelkén az embertenger egy-egy
                  meleg hullámát. Hátuk mögött benn a konyhán a százados tűzhelyen még füstölgött
                  hamujában az elköltött vacsora tüze. A halvány füst finom szaga mint egy hosszu
                  nyírettyű családot: az ölelkezés ős boldogságát hegedülte a gyermek életén. A kert
                  hallgatag boldogságában minden dolog, minden parány végtelen lett. És a holtak
                  életével, a tűzhely mély emlékeivel, a violák szagával, a lombok sötét omlásával,
                  a végtelen éggel a gyermek lelke határtalanná mélyült. Nem volt lélek és nem volt
                  test és nem volt időre és térre tagolva külön dolgok a világ. Egyetlen végtelen
                  szeretetben, egy óriási ölelés jóságában egyetlenegy valami volt az élet. És ez a
                  valami a végtelenné terjedt gyermek volt. Benne volt minden csók, sejtelem és
                  akarat. A csodálatos májusi estén a kis Baczó Mózes volt a világ.</p>
               <p>A Nagygöncöl rúdja lehajlott s az anya nyugovóra hívta kis fiát. Bementek a
                  csendes házba, ahol az öreg butorok is régi jóságok emlékével fodrosodtak a
                  gyermek lelkévé. Az anya meggyujtotta az öreg lámpát és a gyermek új hullámban
                  jóságos világító lámpa is volt. És ekkor történt a kinyilatkoztatás. Amíg az
                  özvegy az ágyakat vetette, friss vizet hozott, elmosta a vacsora edényeit: a
                  gyermek írni kezdett. Maga sem tudta egész tisztán, mit csinál. Írt, írt kergetett
                  gyorsasággal. Arcán titokzatos csipkebokor csodás lobogása gyült ki. A papirosra
                  hajló gyermekben az ős titku szent átlényegülés történt meg. A májusi estébe
                  zsufolt világ dolgai: emberi szavakká, emberi dallammá, emberi ujjongássá
                  lettek.</p>
               <p>Botorkázó szavu, furcsa szavu gyermekes versike volt, de a végzetes eljegyzés
                  záloga. Egyszer csak meleg ráhajlást érzett a háta mögött: az édesanyja mély
                  zengésű hangja kérdezte:</p>
               <p>- Mit írsz, fiacskám?</p>
               <p>- Semmit... csak... csak verset.</p>
               <p>Az özvegy most már egészen ráhajolt s fenhangon olvasta el a gyermekbetüket.
                  Arcára nagy boldogság világolt, de fájdalmas széles ajkán azért játékos volt a
                  mosolygás:</p>
               <p>- Oh, te csacsi, te kis csacsi, cigle kell még neked, nem vers.</p>
               <p>A gyermekben a rásütő anyai szemekre teljes kelyhére nyilt ki a jövő. Kigyult kis
                  arcát odacsókolta anyja sápadt arcához. Megnőtt, fényes szemeikkel mondta:</p>
               <p>- Meglátja, mama, hogy én leszek a század legnagyobb lírikusa, az egész
                  világon!</p>
               <p>Az özvegy mély hosszu csókban vonta vissza anyai életébe a gyermeket. Azután édes
                  kötődéssel szólt:</p>
               <p>- De előbb feküdj le, szivem, hogy el ne késs holnap az iskolából. Nem szeretném,
                  ha a Kovács tanár úr megpofozná a század legnagyobb lírikusát.</p>
               <p>A gyermek ágyba ment. De a rátalált láng nem engedte aludni. Amikor édesanyja
                  lélegzésén érezte, hegy már alszik, halkan kikelt ágyából. Odament az
                  ablakmélyedéshez, ahol cókmókja állott. Egy diktándós füzetéből kivágott egy
                  ünnepélyes tiszta lapot. Az éjszaka beserkedő világánál tintaceruzájával széles
                  lábon élő édes betükkel írta rá: - Én Baczó Mózes, a kolozsvári református
                  kolégyom harmadik osztályának tagja, ma: ezerkilencszáztizenöt május
                  huszonhatodikán éjjel féltizenegy órakor megfogadtam mamának, hogy én leszek a
                  jövő század legnagyobb lírikusa az egész világon. Vándor, ha valaha kiásod ezt a
                  rejtélyes írást, légy tanum, hogy megtartottam ígéretem.</p>
               <p>Akkor elővette pléhskatulyáját, melyben kincseit tartotta: plajbászvégeket,
                  parittyagummit, elhasznált töltényt, idegen bélyegeket és két ezüst koronát. A
                  gazdag tartalmat szépcsendesen kiürítette, helyébe tette a nagy fogadást. A
                  skatulyát gondosan bezárta. Óvatosságból még madzaggal is keresztbe kötötte.
                  Kiment a konyhába és a hátsó nyitott ablakon - hogy az öreg ajtó nyikorgása fel ne
                  ébressze az özvegyet - kimászott a kertbe. Egy pillanatra tikkadt gyönyörüséggel
                  állott a májusi éjszakában. Aztán odament az első jegenyéhez s tövéhez elásta a
                  skatulyát. És akkor, ott az örök erők kivilágított törvényházában, nagy esküvésre
                  tartotta fel kezét. Hogy mindig jó, nagyon jó lesz. Hogy azok sírását fogja
                  világgá sírni, akiket ver az élet, akik éhezik és szomjuhozzák az igazságot. Hogy
                  nagy szánakozásában meg fogja váltani a szegény magyarokat, az országot, az egész
                  világot.</p>
               <p>A fiatalember egy pillanatra megállt. Végtelen elkeseredés, világtipró harag
                  támadt fel benne. Öklét belevágta az éjszaka nedves arcába. Élete mélyén itéletes
                  zúgással kérdezte valaki: - Piszok, gyalázatos élet, hova tetted azt a tiszta
                  gyermeket? Hova pazaroltad azt a lobogó szűzi hitet?</p>
               <p>De a felzajlott mult félremosta a pillanatra felgyűlt indulatot. Baczó Mózes
                  megint mult napjai közt ment tovább. Érezte a júniusvégi reggel nagy vidámságát,
                  mely akkor boldog kacagássá tette életét. Az érettségi lakomáról jött haza, a
                  fiatalság bornélküli tiszta mámorával. A Felső szén-ucca hágóját repülő lépésekkel
                  rohanja, hogy hamarabb édesanyjánál legyen. Az érettségi tegnap este későn
                  végződött s rögtön díszes vacsorába folytatódott. Nem volt ideje hazajönnie egy
                  jutalmazó csókra. A helybeli esti lapok tele voltak dicsőségével. Mindenből jeles
                  volt, pályadijakat nyert, a vacsora alatt az igazgató és a tanárok ékes
                  pohárköszöntőkben ígértek fényes jövőt neki. A világ Baczó Mózesé volt s ő
                  megtoldta fiatalsága végtelenségével, hogy messzebb nyargalhasson benne. Az
                  édesanyja már mindent tudott. Világító boldog arccal fogadta, betakarta sírása
                  meleg lombjával, körülcsókolta öreg jóságos lelkével. Aztán egyszerre ünnepélyesre
                  árnyékosodott az arca, a kálvinista papok lánya felébredt az özvegyben. Levette
                  ujjáról megsoványodott jegygyűrűjét s katédrai széles zengéssel mondta:</p>
               <p>- Nesze, édes fiam, fogadd el legdrágább kincsem ennek a napnak az emlékére.
                  Szegény édesapád lelkét ez a gyűrű kötötte az én lelkemhez. És nem voltunk soha
                  hűtlenek ehez a kötéshez. Szegénynek minden haragja elmult, minden keserűsége
                  jósággá lett, ha erre a gyűrűre ránézett. Hordd mindig a kezeden, fiacskám, ne
                  válj meg soha tőle. Az én lelkem veszed vele és meg fog őrizni minden gondtól,
                  akár benned van az magad ellen, akár mástól jön ellened. Légy tiszta, légy jó
                  mindig, fiacskám, mert csak ez az élet. Ne tántorodj soha félre attól, amit
                  lelkedben igaznak találsz. A világ gonoszai feltámadhatnak ellened, de a seregek
                  Ura tábort fog járni körötted. Oh Mózeske, maradj mindig az én édes jó fiam!</p>
               <p>A bibliai zúgással áradó szavak sírásba törtek. A prédikátorok lánya megint fiát
                  ölelő síró anyává gyengült. Mózes aznap a feleki erdőket járta. És a föld s az
                  életbe induló legkisebb királyfi mulhatlan dolgokat mondtak egymásnak.</p>
               <p>Azon év szeptemberében feljött Pestre. A határtól kezdve, a román vámtisztek
                  motozásai után, a gyorsvonat nagy rohanásában egész éjszaka nem tudott aludni.
                  Igézett oda tapadással jövőjét nézte. És mintha a vonat rohanó csattogása hosszú
                  kürtök riadása lett volna, hogy jön a fiatal király. Jön a fiatal király, aki a
                  szépség és igazság megváltó egységébe fogja hozni a széttépett ország egymásnak
                  futó betegeit. Egy kőbányai átlónál zökkentette vissza a vonat a valósághoz. Kora
                  reggel volt s a fölkelő nap vörös dűhvel gurult a sinekre, szembe a vonattal.
                  Mintha egy levágott fejet hajítottak volna a rohanó kerekek elé. A jövőbe rontó
                  nagy gyermek felforrósodott szivét egy hideg kéz fogta meg.</p>
               <p>Aztán jöttek a nehéznapu évek. Három esztendő, melynek minden napján vesztett
                  valamit felgyűlt kincseiből, melynek minden óráján összehúllt valami az eddig
                  épült csodavárból. Az élet testvértelen kivetettje lett az anyai ölelések
                  dédelgetett fiából. Tanárjelöltnek ment, a magyar és francia irodalmi szakra, hogy
                  magába ölelje e két nép roppant életét, minden arcát. De az olvasás volt egyetlen
                  kincsosztó öröme. Az egyetemen vaklátásu, papiroslelkü germán tanárok köpdöstek
                  üres szavakat méltóságos címük magaslatáról az elibük tartott lelkekbe. A fiatalok
                  általában műveletlen léha legénykék, vagy meddő szorgalmu, horizont nélküli
                  törtetők voltak. A háboru és a két forradalom után irtózatos pocsolya volt
                  Budapest, melyben apró kis torz állatok kerekedtek felül. A morális keretek
                  széttörtek, az élet vad harapás volt a pénzért, a közélet csúfsága elborított
                  minden tiszta szándékot. A valóság mint egy részeg néger bokszoló, fekete öklével
                  lépten-nyomon arcba vágta az anyai csókok tiszta gyermekét. Verseit beküldte
                  egyik-másik szerkesztőségbe - személyesen nem ment volna el egy világért sem. - És
                  azok a lapok, melyek tehetetlen stréberek silányságait garmadában hozták, az ő
                  nagylevegőjű új verseire nem is hederítettek. Még szerkesztői üzenetre sem
                  méltatták. Élete minden hősi álmát megfojtották a valóság gonosz kis manói. Anyagi
                  helyzete is mind feketébb lett. Mert nem volt lelke, hogy az özvegytől kérjen
                  valamit, mert tudta, hogy okvetlenül megkapná, bármibe kerülne is az. Ráadásul,
                  mindjárt az első évben, halálosan szerelmes lett egy fiatal leányba és irtózatos
                  csalódás érte.</p>
               <p>Minden álmát a jövőről egy valótlan világhoz kötötték, melyet édesanyja szavai,
                  halálos ígézetű könyvek s talán vissza-visszatérő Donkisott ősök építettek bele.
                  Ez a világ szétomlott s maga alá temette egész jövőjét. Minek a cél, a tett, az
                  akarat az éhes csúf kis bestiák világában? - Oh anyám, édesanyám, hogy
                  meggyilkoltál engem a te tisztaságoddal, a te örökgyermek álmaiddal! - zokogott
                  egy hang a fiatalemberben.</p>
               <p>Végtelen üresnek érezte magát. Minek élni, minek hadonázni a csúf napok nehéz
                  robotját? Mikor éppen abban öl meg bennünket a világ, amiben tiszták, jók, hősök:
                  végtelenbe lendülők vagyunk. Mikor ő nem tudja pulya célocskákkal élővé hitetni
                  magát. Előre kiszemelt állásocskával, megszagolt vagyonkával, melyekhez az élet
                  minden piszkán át egyengesse útját megundoríthatatlan makacssággal. Ha az élet
                  megölte álmai titáni Baczó Mózesét, minek cipelje ezt a bullát a mindennapok
                  latrinái közt? Ha az élet nem mitológia, nem eposz: minek fetrengeni az
                  embergörény apró étvágyait?</p>
               <p>Meghalni, meghalni! Visszaszivódni végtelen szétoszlásban a parányok vak
                  rohanásába. Nem tikkadni a lélek-láz égő szomjuságait, nem fájni szorongó lélekké
                  az embereket, a világot. Lenni vak hullám a vak tengerben, kihámlani az öntudat
                  Nesszus-ingéből, szétgurulni a hűvös anyag változásaiban. Sötét atomok fekete
                  zápora a világ, a tér végtelen éjszakájában. Visszasodródni húlló cseppnek e
                  célnélküli örök omlásba! Nem érezni, nem tudni, nem fájni, hogy hiábavalók
                  vagyunk!</p>
               <p>A fájdalom elöntötte a fiatal élet minden mezőjét. A régi napok fényes ormai
                  eltüntek a sötét özön alatt. Meghalni, meghalni! De nem a pisztoly vagy a Duna
                  hangos halálával. Pátosz és esemény nélkül kihajolni az életből, észrevétlen
                  undorodással kiejteni az életet az életből, amint a száj kiejt egy utálatos
                  falatot. A megsemmisülés vágya határtalan, alaktalan fájdalommá oldta szét az
                  éjszakába futott fiut.</p>
               <p>Megállt. Teljesen átázott, fázni kezdett. Oh, hogyha itt volna a régi tűzhely s a
                  régi jó világító arc, mely kimelegítené életéből a fájást. - Anyám, édesanyám! -
                  sírt a felébredt gyermek Baczó Mózesben.</p>
               <p>Az eső gyérülni kezdett s a híguló esővel szitálni kezdték az éjszaka nehéz
                  lisztjét is. Mind-mind ritkább lett. A széthúllott éjszaka lassan visszaszivódott
                  a dolgokba, hogy legyen a világ titkos lelke. A nap még valahol lenn vivódhatott a
                  tenger karjai közt. Zöldes-szürke végtelen szomoruság volt a megázott tájék.</p>
               <p>Az életdidergés mind jobban kiverte a fiatalembert. Körülnézett. Valami kertészeti
                  telepen állhatott. Balra tőle gondos virágágyások voltak, jobbra káposzta
                  palánták. Két óriási jegenye közt egy hátnélküli deszka-pad özvegykedett. Odament,
                  leűlt. Távolról, a szétködösödő reggel mélyéből idesejtődött a vasuti hid hatalmas
                  íve. Behúnyta szemeit. És lesátorozott lelkében látta a szürke víz széles omlását.
                  Nagy csobbanást hallott. Egy fiatal test fölött csukódtak össze a halálos
                  gyűrük.</p>
               <p>Jó félóráig nem tudott magáról. Elszenderedett-é vagy fásult zsibbadásba gurult a
                  kétségbeesés vak lejtőjén? Széles meleg csókra rezzent fel.</p>
               <p>Fejét, mellét a nap sütötte. Nedves ruhája füstölgött tőle. Még csak az ég szélén
                  volt a nap, de szuronyai felhasították az ég fegyencruháját s meztelenül áradt a
                  boldog levegő kék kacagása. Mindenünnen roppant párák szálltak fel. Mint reggeli
                  csóktól ébredő vőlegény, felmozdult az élet.</p>
               <p>Sütötte, sütötte a nap Baczó Mózest. A levegő sepert mezői ős tisztasággal voltak
                  jóságosak. És ebből a levegőből millió kis kéz nyult Baczó Mózeshez. Megfogták
                  fiatal teste minden parányát s mint apró pólyából a síró gyermeket, kibontották
                  testének millió apró lelkét, meleg tenyerükön elringatták. Egyszerre csak mindenik
                  kis lélek elkezdett kacagni: az élet diadala bezuhogott a fiatalember fájdalmába.
                  Millió apró tűzhely édes boldogsága öntötte el testét. És Baczó Mózes - mint drága
                  emlékeztetést, mint szánalmat kérő jajt - könyörögte oda fájdalmának:</p>
               <p>- Fiatal vagyok! Olyan fiatal vagyok!</p>
               <p>Szemei már éhes megnyílással ették a világot. A kétizű világot, melyet a halál
                  odatart lázas meghívottjainak: - Egyetek, fiacskáim, minden evés vacsora és minden
                  vacsora úrvacsora. Aki eszik, felém jön.</p>
               <p>Baczó Mózes már csak egyetlen óriási húr volt, élő húr a világ hegedűjén. És
                  mintha a földdé szakadt apák feltámadtak volna benne, hogy visszaöleljék az
                  eltévedt fiut az élethez: az édesapja hűlt ajkán tört kiáltás fájdalmas, szerelmes
                  hívással zengett ki belőle:</p>
               <p>- Oh föld! Föld! Föld!</p>
               <p>Mi volt ez a kiáltás? Visszavágyás az ősi öl pihentetésébe? Segítségül hívása az
                  apákon át feléje nyuló erős anyának? A fiatalember a fa nedves kérgére nyugtatta
                  fejét és május ölelő hívásában sírt, sírt, mint egy kitaszított gyermek.</p>
            <milestone n="3" unit="startSubChapter"/>
               <p rend="head">3.</p>
               <p>Arcával odafordulva a roppant ablak világosságának: Boór Bálint mozdulatlanul
                  aludt. A hatalmas test féloldalt feküdt, kissé meggörbülve, fejét előre szegve,
                  mintha álmában tűzcsóvás szarvu bika elé toppanna. És ebben a helyzetben valahogy
                  kiteljesedett a rengeteg férfi ős bölény jellege. A lelógó lábszárak nem voltak
                  vastagabbak az átlag emberénél. De az inak acélkötelei, az izmok csomói
                  áttetszettek a ráfeszült nadrágon. A gyomor és has is aránylag még szerények
                  voltak s a negyvenedik év elernyesztő válságaiban sem polgáriasodtak még pocakká.
                  De a mell hatalmas torlott hulláma kidomborodik, még az alvás nyugalmában is egy
                  faltörő gép dacos mozdulatát mutatja. És ebből a törzsből vastag bika nyak
                  haragosodik elő örök harcos mozdulással. Minden a fej felé árad, az izmok, csontok
                  és inak e gigászi világában, a hatalmas fej felé, melyet dús szőke hullámokban
                  borít az előömlő haj. Csodálatos fej, mely még így az alvás ernyedtségében is
                  viharos élettel él. Sajátságos, sokféle élettel. Mert ahogy az álom lemákonyozta
                  az egyetlen akaratot: a részek kis lelkei fellázadtak s mindenik elkezdte élni a
                  maga külön életét. Már nem az egyetlen Boór Bálint feküdt ott, aki élete
                  titokzatos erőiből mindennapi súlyos harcban előteremtette a maga arcát, mint
                  egyetlen meglátott képet a márványtömeg ezernyi rejtelméből. A lezsúfolt, sötétbe
                  lökött lelkek kijöttek az alvó élet felszinére és dacos mutatással mondták: -
                  Azért mi élünk, mi vagyunk a valóságod és végzeted.</p>
               <p>A fej, a maga egészében, futó látszatra, egy római cézár képét adta. Egy római
                  cézárét, kinek minden paránya az álomban is emlékszik a koronára és mindig minden
                  trón lesz alatta. De részletesen vizsgálva ellentétes, külön arcok bújtak elő
                  ebből az egyetlen arcból. A hatalmas alsó állkapca előrenyult, a száj egy kissé
                  megnyilt, a vastag vörös ajkakon fénylett az élet zsírja. Mintha valami roppant
                  lakoma örömeire nyilnék ez az őserejű száj, hogy magává nyeljen bort, húst,
                  kenyeret, az ömlő anyag minden változását, az egész világot. Hogy millió
                  erőpatakban az egész világ legyen. Valami ősbárbár, ős vadkan volt ebben az
                  állkapcában, ebben a nyilt szájban. Az evés vad ősi egészsége áradt ki belőle, a
                  primitiv ember vegetativ akarata, ki még nem szakadt különné az erdők, sziklák,
                  végtelen legelők zöld húsából és ereiben a világ teremtő vére kereng. Az orr
                  klasszikus félsasorr, határozott akarat és úri parancs. De a tövén, a cimpáktól
                  szétfutó fínom vonásokban bújt ravaszság és örökölt kegyetlenség lappang. A
                  lehúnyt szemek nagyok, gyermekes szelidség és megszokott bágyadtság van e szemek
                  vidékén. A homlok magas, tiszta, mintha a lélek anyagtalan álmait őrizné. A két
                  halántéknál kidomborodik a koponya. A bő haj szőke hullámai között már sűrűn
                  csillognak az ősz szálak. Egyik keze lelóg a diványról, szétcsüngő akarattalan
                  ujjakkal. A másik görcsösen ökölbe szorítva mellére feszül, mint egy támadásra
                  készülő birkózóé.</p>
               <p>Körötte az óriási műterem hallgat. A heverődivány mellett az iróasztal van.
                  Cseresznyefa Bidermayer-asztal, mosolygó vörösessárga fénnyel, fínom karcsu
                  őz-lábakkal. Mert a zsúfolt lelkű gazdának van egy Bidermayer-lelke is, melynek
                  jólesik elpihenni e mosolygó asztal fínom vonalaiban. Az asztalon a tintatartó
                  egyszerű négyszögletű üvegkocka fekete piedesztálon, fekete fedéllel. De
                  nagyvonalu, de trónszerű. Körötte egy csomó írás. Az asztalon nincsenek
                  csecsebecsék: antik emlékek, modern fínomságok, azok a díszleti kellékek,
                  melyekkel a modern művészek szeretik otthonuknak az ószer, vagy a műkereskedői
                  kirakat látszatát adni. Egyetlen kis fénykép van egyszerű fakeretben. A fénykép
                  egy öregasszonyt ábrázol. Ez az arc élethűségre nagyítva ott van a szemközt fekvő
                  falon is. Mellette egy tizenhároméves fényes szemű szőke fiucska hasonló
                  nagyságban. Az öregasszony az édesanyja, aki már régen földdé omlott a sümegi
                  temetőben. A kis fiu a valamikori Bálintka, aki mélyre, mélyre van temetve a zord
                  évek viharvert Boór Bálintjában. Az asztal mellett, balról, hatalmas nyitott
                  könyvállvány. Polcain: Homérosz, Aiszkhülos, Szofoklész, Eüripidesz, Vergilius,
                  Dante, Cervantes, Rabelais, Shakespeare és a többi, az embertenger kiötlő
                  fároszai. Mindenik eredeti nyelvű kiadásban. Aztán minden elképzelhető kiadása
                  mellett a magyar népmeséknek: finn, vogul, török, hindu és egyéb mesék. A nagy
                  magánosok mellett a nagy tömegek arcai. Az asztallal szemben, a két fénykép alatt,
                  egy kis állványon egy öreg oszlopos francia óra. Az aranyos sas kitárt szárnyaival
                  mozdulatlanul vigyázza az alatta tovaőrlődő időt. Az inga fényes kerekje a napot
                  ábrázolja, egy sugárbajuszú, sugárszakállu, sugárszemű jó nagybácsit, aki kedélyes
                  ringással lebben jobbra és balra, fel és le. De a fehér alabástrom oszlopok, az
                  aranyos domborművű faalkotmány nemes vonalai mégis ünnepélyessé teszik az öreg
                  órát s mintha óbenlépcsőit az örökkévalóság fehér habjai mosnák.</p>
               <p>Aztán a szobrok titkos élete következik. A rengeteg terem közepén, piszkos zöld
                  vászonnal betakarva, van a most lélekbe induló agyag. Félig kész vázlat: egy
                  fiatal, tizenöt-tizenhatéves lány, félig fekvő helyzetben, kemény fakadásu édes
                  emlőcskékkel. Zsenge ágyékát mintha odatartaná a levegő, a fény, az illatok: a
                  világ csókjának. A fej, sajátosan, még alaktalan agyag. Tovább márványból egy álló
                  parasztasszony. Egyik karja lelóg, másikkal bluzának egy gombját fogja, feje előre
                  hajlik. Arcán az élet gyűröttségei, megrokkanásában néma szavu fáradság, hűséges
                  házőrző szemeiben az örökölt ima. Ez az egyetemes: a népanya, akinek ágyéka
                  katonát és adófizetőt terem. Akinek a mostoha munka vak inkvizitorai csavarják
                  testét. Aki fájja a mások fájdalmát s megfeszüli a másokra kimondott itéletet. És
                  akinek a lelke mégis új emberbarázdákban tovább folytatódó isten. Tovább egy bronz
                  kuvasz kutya, első lábaira sunyított fejjel, végtelenbe nyuló életpanasszal. Aztán
                  a megütött Toldi Miklós, egy gígászi meztelen kamasz, kinek dermedt haragjából már
                  felmozdul a halhatatlan visszaütés. Közel hozzá egy finom női arc. És betöltve a
                  roppant termet: halk mozdulatban vagy jajgató rángásban, fagyott hullámban vagy
                  nagy szárnyu lendülésben: az emberré sírt és kacagott világ arcai. És mint
                  kétségbeesetten megismételt anyai hívás: a sajátos vonalak dermedt erdejéből
                  mindegyre ugyanaz az arc merül elő, mindig más élettel: a művész saját arca. Néha
                  alig híva elé egy-két vonással a titkolózó márványból, csak mint szeme egyik
                  sajátos nézése, vagy ajkainak egy-egy rejtett fájdalma. Néhol gigászi mozdulásban,
                  epikus pátosszal, világra mozduló erővel. Máshol ernyedten, megverten, a
                  megtaposott ember százados fáradságával. Egyikben legénykedő szerelmes hencegésben
                  az izmokból kifeszengő tavasszal. A másik márvány szorongásában olyan ijedt
                  gyermek, olyan anyát-keresőn panaszos. És mindenik szoborban, rajzolt vázlatban,
                  sőt: a műterem minden bútorában, kis és nagy dolgában van legalább egy vonás a
                  művész valamelyik arcából. Mintha ős igézettel csak azokat az arcokat látná meg a
                  rohanó csodák világában, amelyekben az élet Boór Bálinttá jajgatja, ujjongja,
                  fenyegeti és könyörgi magát.</p>
               <p>A műterem rengeteg kapu-ablakán: tornyai kiáltásaival, a parti házsor napos
                  homlokával, a Duna széles levegőjével beárad Budapest. Folytonos özönlésében a
                  külső élet lüktetésével tágítja meg a dermedt formák hallgató világát. A műterem
                  egy Verbőczy-uccai öreg ház hátsó részében van. A hatalmas ablak alatt szakadékos
                  mélységben virágos kert kapaszkodik, egy pár vén fával. A műteremből tágas alkóv
                  nyillik. Ajtaja nincs. Az ajtófélfákon poros barna drapéria lóg. Az alkóv közepén
                  komolyan és királyian hallgat a hatalmas barna ágy. Fölötte a falon egy több
                  százéves fafeszület. A szú, mely több helyen átlyukgatta a felfeszített testet,
                  őszintébbé, mintegy aktuálissá teszi az arc szenvedését, a tövisekre és a testre
                  serkedt vércseppeket. Az ágy mellett éjjeli szekrény. Kancsó, pohár, egy csokor
                  virág: viola, verbéna, rezeda és egy nehány könyv. Az alkóvból jobbra a
                  fürdőszoba, balra a konyha nyillik.</p>
               <p>Az öreg óra szivében rezzent valami. Aztán, mintha az emlékezetéből húzná elő,
                  messzi rezdületű hangon ütötte a délutáni két órát. Az alvó vetett egyet a testén.
                  Hátára fordult, testét kinyújtotta. Szemei még csukva voltak, de kezét bedugta
                  mellényzsebébe: kivette zsebóráját. Az órát becsukott szemei elé tartotta. - Jaj,
                  jaj - sóhajtotta csendes dúdolással. Mintha ez a szó volna a kulcs, mellyel a
                  távozó bezárja elhagyott álom-otthonát. Aztán kinyitotta szemeit. - Már két óra, -
                  mondták a szemei. Az órát visszatette zsebébe. Felűlt.</p>
               <p>A két nagy nyitott szemben az álom nedves homályai gomolyogtak és valami nagy
                  únottság. Néztek és nem láttak: mintha nem akarnának többé enni a világból. Boór
                  Bálint felkelt. Lomha léptekkel átment a műtermen. Az alkóvban, az ággyal szemben
                  a falon egy öreg szeplős tükör szomorkodott. Elébe állt és sajátságos: félig
                  kémlelő, félig szánakozó arccal nézte magát.</p>
               <p>Aztán széles vállán vont egyet. Visszament a műterembe. Egy nyeletlen seprücskét
                  vett elő, lehajolt egy vízzel telt veder fölé, hogy felfrissítse a félig
                  megmintázott agyagot. De ahelyett nagyot nyújtózkodott és ásított. A seprűt a
                  földre dobta. Mint egy álmos medve egy öreg karszékhez cammogott az iróasztal
                  mellé. Ugy beleejtette magát, hogy a temérdek jószág elnyögte rá a testamentoma
                  felét.</p>
               <p>Szemei kinéztek az ablak felé. Nem láttak. Feje előre súlyosodott. Nem
                  gondolkozott. Az üres szemeken, a széthúlló vonásokon, a leeresztett állon, a
                  külön nehezedő tagokon látszott, hogy Boór Bálint tökéletesen elfelejtette
                  önmagát, amint az ember elfelejt egy lábaihoz zökkentett batyut.</p>
               <p>Éles csengetés szúrt be az előszobából. A szétmálló óriás egyetlen zord arccá
                  borult:</p>
               <p>- A fene egye meg a bőrödet, akárki vagy! - mormogta dühösen.</p>
               <p>A csengő megint szólt, hosszabb sürgetéssel. - Csengess, csengess, amíg
                  megszakadsz - dohogott a művész gondolata.</p>
               <p>Négyszer-ötször szólott a csengő. Most már csak únott volt a Bálint arca. Megint
                  ásított, nagyot, óriásit. Kinyitotta a műterem ajtaját, kikiáltotta az
                  előszobába:</p>
               <p>- Csengetett valaki!</p>
               <p>- Én vagyok, édes Bálintom, - válaszolt kivülről egy nagyon baráti és illendőséges
                  hang.</p>
               <p>- Akkor druszák vagyunk: én is én vagyok, - mordult vissza Boór Bálint.</p>
               <p>- Én vagyok, Póstás Lajos, kedves Bálintom. Igen fontos beszélni valóm van
                  veled.</p>
               <p>Bálint kinyitotta az ajtót. Most már egy nyájas fejedelem széles udvariasságával
                  fogadta az érkezőt:</p>
               <p>- Te vagy, édes Lajoskám, minek köszönhetem ezt a rendkivüli szerencsét?</p>
               <p>Élesre vasalt elegáns csíkos nadrág, gondosan vasalt fekete zsakett és hasonlóan
                  vasalt fehér mellény jöttek be. Először csak ez az egyetemes vasaltság látszott,
                  mint a legnagyobb fény lobogása a kis világok közt. Aztán előfontoskodott a
                  szövetek fínom elegánciája és diszkrét színe. A vasaltságokon és fínomságokon
                  belül egy kis barna ember mozogott.</p>
               <p>Csinos, sötétbarna, alacsony emberke. Azzal a sajátos csinossággal, amilyennek a
                  varróleányok és trafikus kisasszonyok képzelik a szivrablót. A vidéki
                  cigányprímás és a jómodoru fizető pincér különös vegyüléke volt a kis ember.
                  Fényes fekete haja gondosan hátra volt fésülve, egy-két oldalra csapzó fürttel.
                  Apró bajuszkája csókolnivaló angolosra volt nyírva. Olajbarna arcán s ajkai körül
                  komolyság, öntisztelet s valami útnyitó ünnepélyesség volt. Mozdulatai a vasárnapi
                  borbélylegény s a vidéki kokott keresettségével voltak választékosak és fínomak.
                  Ez a választékosság, mint ruhája elegánciája, valahogy egészen külön valami volt
                  tőle s azok is egymástól, úgyhogy hárman együtt meglehetős centrifugális triászt
                  alkottak. Hangja mély zengéssel, meggondolt ütemmel kellemesen csengett. De nagy
                  barna szemeiben, melyeket félig mindegyre lefedett pilláival, volt valami a mindig
                  résen levő hamis kártyás leskelődéséből, hogy mikor kell elődöfnie a végzetes
                  lapot.</p>
               <p>A kis emberke sajátos ringó kecsességgel lebegett be a műterembe. Boór Bálint
                  szája elszélesedett. Halk mosolygás szüremedett rá, mely mégis olyan súlyos volt:
                  félni lehetett: leesik s a kis embert agyonlapítja. Póstás szerkesztő úr fínom
                  szürke kalapját a divánra dobta, maga beűlt egy karos-székbe:</p>
               <p>- Hogy vagy, édes Bálintom? - kérdezte és valami nagy októberhatodiki nemzeti
                  fájdalom ünnepélyesedett el az arcán.</p>
               <p>Boór Bálint tudta, mit jelent ez a résztvevő arc e mellett a banális kérdés
                  mellett. A fővárosban szörnyű legendákkal hizlalták egymást az emberek anyagi
                  helyzetéről, idegei megrongáltságáról. Az erő széles uszályu megvetésével
                  viszonozta:</p>
               <p>- Köszönöm, igen jól, édes Lajoskám. Hallom, hogy a boldog házasság réve előtt
                  állasz.</p>
               <p>A kis ember sötét arca zöldre sápadt. A nagy tenyerű szavak cirógatásában
                  megérezte az irtózatos visszaütést. Fiatal hányódó éveiben egy nála tíz évvel
                  idősebb nővel tartatta el magát. És most ez a szétfoszlott őszirózsa kicsattanó
                  botrány fenyegetésével kicsikarta tőle az eljegyzést. Egy pillanatra lélegzetét
                  vesztette, sötét szemei bandzsallá torzultak, a felkavart lélekpocsolya kis
                  szörnyetegei gyilkos harapással leselkedtek ki rajtuk. Torkán apró nyelések
                  futottak le, aztán fokozott tisztelettel folytatta:</p>
               <p>- Hallom, Bálintom, hogy nem a legjobb anyagi helyzetben vagy...</p>
               <p>Bálint alsó állkapcája harapásra vonaglott. De rögtön a jókedvű fejedelem
                  leereszkedésével mondta:</p>
               <p>- Ne féltsetek engem, Lajoskám. Az ilyen szabásu embert mint én majd csak
                  eltartják a fehérnépek.</p>
               <p>A gyűlölet zöldje megint kiverte a kis ember arcát. Tikkadt részvéttel szólt:</p>
               <p>- Ne vedd tolakodásnak, Bálintom, de egy ilyen arányu művésznek nem szabadna így
                  élnie. A por és pókhálók mutatják, hogy még takarítónőt sem tartasz. Ezen
                  okvetlenül változtatni kell. Én alig tudok kijönni abból a koszos tíz millióból,
                  amit a lapom havonta kiizzad számomra. És az egész városban nyiltan beszélik, hogy
                  neked hónapokon át egy krajcár jövedelmed sincs.</p>
               <p>A részvétes, tisztelettel kent szavak mögött odatartotta diadalát a legyűrt titán
                  elé: - Nézd, koszos zseni, én a senki, én a kicsike, én, akit mindig megvetettél,
                  felédbe kerültem! - Bálint ásított egy nagyot:</p>
               <p>- Kedves Lajoskám, ez a legsürgősebb mondanivalód?</p>
               <p>- Nem, Bálint, én nem hiábavaló szavakért jöttem ide. Aki ismeri húszéves
                  újságírói multamat, az tudja, hogy Póstás Lajos tesz, vagy hallgat. És aki
                  multamat ismeri, azt is tudja, hogy az én politikámban, a keresztény morál nem
                  csak jelszó. Póstás Lajos el tudja feledni a bántalmakat. Te, édes Bálintom, ne
                  félj, nem szemrehányásból mondom, sokszor vérig sértettél királyi megvetéseddel.
                  Pedig talán Póstás Lajos van valaki a nemzet életében. De én csak a művészt néztem
                  benned. És a sokszor megbántott, lekicsinyelt Póstás Lajos most azt mondja ennek a
                  művésznek: - Mester, neked kötelességed van a művészeteddel szemben, neked kell a
                  jólét, hogy teremthess. Én magammal hoztam ennek a jólétnek a lehetőségét.</p>
               <p>Bálint szemeit sajátságosan összehúzta. Az orra tövén külön apró mosolygások
                  serkedtek s villóztak a szája széléig. Alsó ajkát leeresztette. Arca gyerekesen,
                  majdnem hülyén tétova lett. Összetapsolta a kezeit:</p>
               <p>- A jólét lehetőségét! Mutasd, édes Lajoskám, ezt a lehetőséget!</p>
               <p>Póstás szerkesztő úr most már fenn űlt a bakon. Oktató, majdnem szigoru hangon
                  folytatta:</p>
               <p>- Azt talán te is tudod, hogy Füley gróf régóta érdeklődik irántad. De politikai
                  bunkolózásaid s kegyetlen irodalmi kritikáid, melyekkel éppen az ő embereit
                  ütötted agyon, elidegenítették tőled. Minek is kellett neked politikába, irodalmi
                  harcokba egyeledned? A szobrásznak az a kötelessége, hogy szobrokat csináljon.
                  Punktum, ezzel vége. Aki az egész világgal harcol, az előbb-utóbb a rövidebbet
                  húzza. Nem képzeled, Bálintom, mennyit ártottál ezekkel a szélmalomharcokkal
                  magadnak.</p>
               <p>A művész szemei most már nagy tágra nyíltak és visszajött rájuk legsötétebb
                  kékjük. Nagy jóleséssel mondta:</p>
               <p>- Fejtegetéseid igen mélyek, Lajoskám. Tényleg a világ győzött. Oh, ha hamarább
                  magyaráztad volna meg a dolgot nekem!</p>
               <p>Póstás szerkesztő úr egyik kezét lassu megelégedéssel tette a másikba. Mintha
                  gratulálna az elért sikerért. Most már nagylelkűvé lobogott:</p>
               <p>- Ezekben a hadonázásokban talán felém ütöttél a legkegyetlenebbül. És én most azt
                  kérdem tőled: Bálint, akarod, hogy állandóan milliók álljanak a
                  rendelkezésedre?</p>
               <p>Bálint hátát meggörbítette, fejét besunyította a két válla közé. Óriási macska
                  lett: szemeiből, a szemektől szétsugárzó ráncokból, orra cimpáiról, szája szélére
                  apró mosolygások sugároztak Póstás felé. Kedélyes-hizelgően dorombolta:</p>
               <p>- Hogyne akarnám, Lajoska, egyebet sem akarok.</p>
               <p>- Hát akkor megmondhatom egyenesen, hogy a Füley gróf megbízásából jövök.
                  Mindenekelőtt engedj meg nekem egy kérdést. Az az álló parasztasszony a legutolsó
                  munkád?</p>
               <p>- A legutolsó. Tavaly nyáron csináltam Sümegen. Azóta csak úgy maszatolok az
                  agyaggal. Unom már a művészetem is.</p>
               <p>- Ismerik sokan ezt a szobrot?</p>
               <p>- Éppen a te Füley grófod. Akkor járt itt, hogy megvegye lapomat, mikor a szobor
                  megérkezett. Más nem igen tud róla. Azt tudod, hogy művész, író nem jár hozzám,
                  nem szeretnek. Az a mindenféle nép pedig, aki még nálam is megpróbálja aranyat
                  ásni, nem azért jön, hogy a szobraimat nézze. Ezek különben úgysem számítanak.</p>
               <p>Póstás szerkesztő szemei mint két ügyesen elhelyezett tőr húzódtak össze a
                  megfogás vadászgyönyörűségével:</p>
               <p>- Kedves Bálintom, azt az ajánlatot, mellyel most eléd állok, nem merném egy átlag
                  művésznek tenni. Ezek csak hiuságukban élnek s ha hiuságukat bántod: őket ölöd
                  meg. De a te nagy művészeted - és engedd meg, hogy ezt olyan ismerje el, akit
                  többször vérig sértettél - fölötte áll minden kicsinyes esetlegességnek. Ajánlatom
                  örökre megalapítja anyagi helyzeted, mert most, hogy lapod beszüntetted, mi csak a
                  művészt látjuk benned. Szeptemberben francia, angol és olasz művészek fogják
                  meglátogatni a Hunnia klubot, hogy a sajátos magyar kulturába, magyar művészetbe
                  betekintést nyerjenek. Füley grófot elragadta a te parasztasszonyod. Nincs olyan
                  összeg, melyet ő meg nem adatna kivánságodra. Ötvenmilliót kérsz: ötvenet kapsz,
                  százat kérsz: százat kapsz. Viszont azt te magad is beláthatod, hogy azok után az
                  ádáz harcok után, melyeket az arisztokrácia, a középosztály, a vezető állásokban
                  levő művészek és írók, az irodalmi társaságok és mindenki ellen viseltél - látod,
                  édes Bálintom, hogy én magamat mindig szándékosan kifelejtem a sértettek
                  listájából - egyelőre lehetetlen a te nevednek a klub propagandájában szerepelnie.
                  Mondom, bármily összeget kérsz, rendelkezésedre áll, de a szobor nem szerepelhet
                  a neved alatt. Viszont a gróf égető magyar érdeknek tartja, hogy odaállítsuk ezt a
                  szobrot az idegen művészek szemei elé, mert a kegyelmes úr szerint ma ilyent
                  Európában senki sem tud alkotni. Jól vigyázz, Bálintom, itt nyílik egy herkulesi
                  arányu szép alkalom a te nagy magyar önfeláldozásod számára. A fiatal Kelecsényi
                  báró, aki nem egy tehetséges szobrával tűnt fel, a gróf hosszas rábeszélésére
                  hajlandónak mutatkozott, hogy a szobor szerzőségét elvállalja. Minden anyagi előny
                  a tied. Mit jelent a te nagy tehetségednek odadobni ezt az egyetlen művet, melyhez
                  hasonlót bármikor csinálhatsz! Füley gróf becsületszavát adja, hogy ezután a
                  megrendelések egész záporával fognak elárasztani. Közben telik az idő: módját
                  találjuk, hogy hidat verjünk közted és a klub között és te majd neveddel
                  vonulhatsz be műveid diadalmas csapata élén.</p>
               <p>Póstás szerkesztő pontot tett zengő vezércikke után. Bálint arca sötétvörös lett,
                  szemei elfehérültek, melle feltorlott, mint támadó hullám. Felszökött székéről, az
                  ablakhoz ment, kinézett. Egy nóta végső futamát dudorászta. Mikor visszafordult,
                  alázatos és hizelgő volt:</p>
               <p>- Júniusban negyvennégy éves leszek, Lajoskám: az én eszemnek is meg kell jönnie.
                  Elfogadom az ajánlatot.</p>
               <p>Póstás szerkesztő nagy-jólesőt nyelt. Már látta a Füley gróf felsugárzó kegyes
                  arcát. Siető előzékenységgel mondta:</p>
               <p>- Határozd meg az összeget, Bálintom.</p>
               <p>- Százötven millió.</p>
               <p>A kis ember belső zsebéből csekkfüzetet vett elő:</p>
               <p>- Milyen előleget parancsolsz? Húsz-huszonöt milliót?</p>
               <p>Bálint egy pillanatig hallgatott. Összehúzta szemeit s mintha alkudozott volna
                  önmagával. Aztán könnyedén dobta oda:</p>
               <p>- A pénz nem sürgős. Jobb lesz majd a szobor átadásakor egész összegben. De a
                  szobrot csak az utolsó napokban szállíthatom. Valamit még ki kell dolgoznom rajta.
                  Hiszen még jobb lesz, ha a legutolsó percben érkezik. Nem fecsegnek előre
                  róla.</p>
               <p>Odavitte a szerkesztőt a szobor elé. Szemei ösztönös megtágulással csókolták
                  magukba a csodálatos életű márványt. De aztán hunyorgatva mutogatta az
                  emberkének:</p>
               <p>- Nézd, itt a száj körüli vonásokon még dolgoznom kell, hogy kihozzam a nagy
                  életfáradtságot. Itt a halántéknál pedig még egy-két simítást kell tennem, hogy
                  tisztábban mondja az örökemberi ima nyugalmát.</p>
               <p>Póstás szerkesztő úr, akinek összes plasztikai tanulmánya az ébenfabotja végén
                  úriaskodó ezüst kutyafej volt, rögtön otthonossá lendült a művészi kritikában:</p>
               <p>- Igazad van, Bálintom. Itt az orr körül változtatni kell a vonalakon. Hogy minden
                  izma éljen s a formai megoldás teljesen kifejezze a tartalmat. Mert a művészet
                  élet, csak az művészi alkotás, ami él.</p>
               <p>Bálint halálos komolyan mondta:</p>
               <p>- Kár neked a publicisztikára pazarolnod magad, Lajoskám. A műkritika volna igazi
                  tered.</p>
               <p>Póstás fájdalmassá árnyékosodva cirógatta rá szemeit önmaga élő
                  szobrocskájára:</p>
               <p>- Talán valamikor erre is ráérek, talán soha. Mindenekelőtt a nemzettel szemben
                  vannak kötelességeink. Minden percünk, minden idegszálunk ezé az átkozott
                  politikáé.</p>
               <p>Sóhajtott. Bálint nagy zöld vászonnal letakarta a szobrot:</p>
               <p>- Látod, le is takarom. Ezt már többé nem fogja senki látni. Nyugodtak lehettek: a
                  pontos időben ott lesz.</p>
               <p>Mikor a kis embert kikisérte, odatette fülét az előszoba ajtajához s úgy
                  hallgatta, hogy halkulnak lefelé a léptei. És a csodálatos arc bozótjából most
                  Néró jött elő, a felgyújtott Róma Nérója, aki vad örömmel lesi, hogy kapnak a
                  lángok a rémülten futó árnyékokba. Bement a műterembe, kilökte karjait a levegőbe,
                  óriásit nyujtózott. Megint csengettek. Dühösen loholt vissza az előszobába.
                  Felnyitotta a kis kémlő-ajtócskát, kikukkantott rajta:</p>
               <p>- Ki az?</p>
               <p>Két meztelen térdű, harmatosan gyermek gimnázista rezzent össze az erős hangra.
                  Válasz helyett nyeltek egy íjedtséges-nagyot. Bálint türelmetlenül kérdezte:</p>
               <p>- Mit akartok?</p>
               <p>Az egyik, nagy kékszemű, szőkehaju, leckemondós édes szepegéssel dadogta:</p>
               <p>- Autogrammot akarunk kérni a legnagyobb magyar művésztől.</p>
               <p>- Takarodjatok, gazemberek!</p>
               <p>A két kis diák biborvörös lett, szemük kiharmatosodott. Szembe néztek egymással,
                  aztán nehéz indulással kullogtak lefelé a lépcsőn. Bálint dohogva ment az alkóvba.
                  Kinyitotta a nagy szekrényt, vizsgálgatta a lelógó nadrágokat:</p>
               <p>- Megpofozom, aki még autogrammot kér tőlem! - robbant ki belőle.</p>
               <p>Két nadrágot kiválasztott, az ágyra dobta. Aztán éjjeli szekrényéből három-négy
                  pár viselt cipőt kurkászott elő. Orvosi részletességgel mustrálgatta őket.
                  Megnyomkodta hatalmas hüvelykjével talpukat, tapintotta ujjahegyei közt bőrüket.
                  Közben arca nagyon szeliddé, szemei nagyon kékké és messzenézővé lágyultak:</p>
               <p>- Milyen szép, egészséges gyermekek voltak! - húzott át rajta egy gondolat, mint
                  egy meleg pelyhű madár. A cipőkből is kiválasztott két párt, odadobta őket a
                  nadrágok mellé. Akkor odaténfergett gyermekkori képe elé, nagy szomorusággal
                  nézte a zsendülő szőke emberkalászt. Mintha a lobogó kék szemek édes kéréssel
                  nyultak volna ki a képből:</p>
               <p>- Bácsi, adjon autogrammot!</p>
               <p>A csengő megint tökéletlenkedett. Súnyi, halk csengetés volt. Olyannak a
                  csengetése, aki tudja, hogy már erről ráismernek. Bálintnak megint unottá fakult
                  az arca. Kikiáltott:</p>
               <p>- Te vagy, Mariska?</p>
               <p>- Én... - lihegett be egy visszafojtott meleg hang.</p>
               <p>Bálint ajtót nyitott. Huszonhárom-huszonnégy éves kövérkés barna lány dűlt a
                  nyakába. A megdőlt csókzsákból lapos-nyálas csókok gurultak a férfi arcára,
                  fejére. A művész rámordult:</p>
               <p>- Várj a fenébe, csak nem akarsz itt a küszöbön apává tenni!</p>
               <p>A műteremben a lány rádobta kalapját egy székre és sírni kezdett. Egészséges, de
                  már szétomló mellét rázta a zokogás. De a síró szemek mélyén ravasz leskedés
                  vigyázta a férfi arcát.</p>
               <p>- Mit bőgsz? Csak nem azért jöttél, hogy a lelki zaftoddal szétspricceld a
                  műtermemet?</p>
               <p>A lány rádobta magát a heverő diványra, eltakarta arcát. Úgy sirt, hogy a divány
                  acélrugói ritmikusan vele rengtek a bánatával. Szoknyája fájdalmasan fennakadt s
                  harisnyáin felül a meztelen lábszárak búbánatos elfelejtkezéssel fedetlen
                  maradtak.</p>
               <p>Bálinton egyszerre bolond jókedv csapott át. Szörnyű keserves hangon énekelni
                  kezdte s tagjait utána nyujtogatta a nóta bús galandférgeinek:</p>
               <p>- Sújt az átok, mert szerettelek...</p>
               <p>A lány felült. Most már csak szepegett. Duzzogó szemrehányással mondta:</p>
               <p>- Nem is feleltél a levelemre.</p>
               <p>- Majd én koptatom a póstások talpát, csak azért mert neked firkálni tetszik.</p>
               <p>A lány, ki már két év óta eljárogatott Bálinthoz, azelőtt egy pár héttel egyszerre
                  elmaradt. Várta, hogy a férfi szomjas hívással jön utána. Hogy Bálint semmi jelt
                  nem adott, végre ő írt levelet. Duzzadt lelkű zokogó levelet. Hogy Bálint őt csak
                  a testéért szereti. Ő most már bevégzi tanulmányait, egy pár hét mulva leteszi a
                  polgáriskolai tanítónői képesítést: akkor itt kell hagynia az intézetet és Pestet.
                  A jövőjéről kellene gondoskodnia, el kellene szakítania magát attól, aki benne
                  csak élvezeti cikket lát De ez rá nézve a legírtózatosabb halál volna, aminél
                  inkább az öngyilkosságot választja. Pedig ő a lelkével szereti Bálintot, a Bálint
                  lelkét, a művészetet, ami testetlen és örökkévaló benne. Milyen hű ápolója tudna
                  lenni, hogy megosztaná vele az élet terheit, hogy letörölné verejtékét.</p>
               <p>- Hogy van lelked ilyen kegyetlenül bánni velem? - siránkozta a lány.</p>
               <p>Bálint köldökéig kacagott.</p>
               <p>- Lélek! lélek! Gyomlay Mariskának lelke van. Ni, hogy behorpad a divánom a lelke
                  alatt. Tudod, drágám, hogy a rugókat mind tönkre mozogtad a lelkeddel?</p>
               <p>Újból csengettek. Mariska felrémült egy székre, maga elé kapott egy könyvet s
                  buzgó-komolyan lapozni kezdte. Bálint ajtót nyitott. Előre kifésült
                  ünnepélyességgel két egyetemi hallgató jött be.</p>
               <p>Bemutatkoztak. Lécfalvi Kabos István és Baróti Balázs Benedek. Az alliterációs
                  nevű kihúzta magát, megigazította a nyakkendőjét, szónokolni kezdett:</p>
               <p>- Kedves Bálint bátyám, mint a menekült székely egyetemi hallgatók képviselői,
                  ismerve ős turáni magyarságát, lángoló hazaszeretetét...</p>
               <p>Bálint benyult a mellébe, az inge alá. Kínos arccal nyögte:</p>
               <p>- Várj, fiam. Már reggel óta kínoz egy bolha. Hopp, megint elszalasztottam! Még
                  kiszívja minden vérem.</p>
               <p>A fiatalember nem zökkent ki:</p>
               <p>- ...a legnagyobb magyar művészhez jöttünk, hogy azon a nyomoruságon, mely a
                  nemzet jövőjét, az ifjuságot akarja aláásni, az ő nagy lelkével segítsen.</p>
               <p>- Már ez is a léleknél van, - mormogta magában Bálint.</p>
               <p>- Távol áll tőlünk, hogy azt kivánjuk, hogy a mai nehéz gazdasági helyzetben
                  készpénzzel hozzon nehéz áldozatot, hanem arra kérjük, ajándékozza kegyesen egyik
                  kisebb művét nekünk, hogy azt az éhező diákok számára kisorsolhassuk. A jövő
                  nemzedék örök hálája...</p>
               <p>- Félrecsúszott a nyakkendőd, - dünnyögte Bálint.</p>
               <p>A fiatalember nyakkendőjéhez kapott. Bálint lassan ejtette egymásután a
                  szavakat:</p>
               <p>- Szorítsd meg jól, fiam, hogy ne jőjjön több hőhullám ki belőled. Mert már úgy
                  fellelkesítettél, hogy majdnem kivánom a hősi halált. Hát kedves fiacskáim, édes
                  jövő nemzedék, mikor a mult nyáron olyan irtózatos hajszát intéztek ellenem, mikor
                  lapomban kétségbeesett hivást intéztem hozzátok, hol voltatok akkor, hol volt az a
                  húszezer éhező diák?</p>
               <p>- Mi akartunk... A Hetéssy tanár úr tiltott be minden mozgalmat.</p>
               <p>- Édes jövő nemzedék, mikor minden kenyérforrásom bedugták, mikor galádul el
                  akarták venni mindenemet, mikor egy hülye idegen sehonnai, csak azért mert
                  államtitkár, meghurcolhatott minden biróság előtt, hol volt az a húszezer turáni
                  diák?</p>
               <p>- Plachota államtitkár úrnak nagy befolyása van a diákmenzákra, nem
                  merhettünk...</p>
               <p>- Mikor a Toldimat kiállítottam s a jött-ment korcsok magyar sajtója
                  agyonhallgatta vagy megpiszkolta, mikor lakáj-tanárok a katedrából s Krisztus
                  szenzáljai Szűz Mária vagy Kálvin hóna alúl köpdösték művészetemet, csak azért,
                  mert új szépség, ős emlékezéssel magyar és jövőt teremtőn forradalmas, hol volt az
                  a húszezer lánglelkű diák?</p>
               <p>- Az elnökünk, Wolfenauer Tibor akadályozott meg minden mozgalmat.</p>
               <p>A roppant testen kidomborodott a földből jövő erők pátosza. Állkapcáin irtózatos
                  harapás vonaglott, felégő arcát odatartotta a két megrökönyödött gyermekember
                  elé:</p>
               <p>Hát menjetek a Plachotáitokhoz, a Wolfenauereitekhez, idegen csiszáraitokhoz.
                  Kolduljatok szent püspökeiteknél, kegyes grófjaitoknál, húszezer lélekért csak
                  adnak egy kevés húsnélküli főzeléket. Megpumpolni, megrabolni, kikönyörögni a
                  nehéz falatot a számból, azt tudnátok. De amikor jajgatok elhagyatottságomban,
                  amikor riadót fuvok vagy sikoltom a magyar halált, akkor idegen püspökeitek
                  szoknyája alúl sopánkodtok felforgatónak, veszélyesnek, mérgezőnek. Ti vagytok a
                  jövő nemzedék, ti vagytok a fiatalok! Ma én, én a negyvennégy éves Boór Bálint
                  vagyok az egyetlen fiatal Magyarországon, ma itt én vagyok a fiatalság. Ti vének
                  vagytok mint egy tized-árára vénült szajha s az ezeréves idegen szifilis rágja
                  lelketeket. Nincs fiatalságotok hősi akaratra, nincs szemetek az élet meglátására
                  és földsüketek vagytok a szépség hivásai előtt. Döglött lelkű apák rothadt
                  kölykei, dögöljetek meg, dögöljetek meg!</p>
               <p>Kinyitotta az ajtót, kituszkolta a két elbódult fiatalembert. Most egyetlen arc
                  volt s a külön lelkek betűntek haragja izzásába. Mellébe visszaziháltak a ki nem
                  mondott szavak, inai, mint megfeszített szíjak, majdnem pattantak. Teljesen
                  elfelejtette, hogy a lány is ott van. Bedobta magát egy karszékbe, sötét gőggel
                  ült mint egy megtagadott király. És ott, szobrai hűvös élete s a nőstény macska
                  leskődő szemei előtt olyan végzetesen, olyan nagy pusztasággal volt egyedül.</p>
               <p>Az izzó arc lassan széternyedt. Az elszélesedett ajkakra néma zokogás vonaglott.
                  Mariska gombolyaggá húzódva nézte a vihart. Szemei megbársonyodtak, hangja
                  átforrósodott:</p>
               <p>- Bálint, olyan szép vagy, ha haragszol. Ha így meg tudnád örökíteni magadat.</p>
               <p>Bálint felkacagott:</p>
               <p>- Jaj igaz, te is élsz. Bocsáss meg, hogy megfeledkeztem egy ilyen terjedelmes
                  lélekről. Mi is van a lelkeddel, szivem? Úgye, fáj értem?</p>
               <p>A lány rá tapasztotta szemei forró kerekjét:</p>
               <p>- Nem is mondod, hogy levetkezzem? - kérdezte lassú síránkozással.</p>
               <p>Bálintból új, édes nevetés fakadt:</p>
               <p>- Á, a lelket szorítja a bugyogó!</p>
               <p>Aztán felkelt, a lány mellé űlt s föléje hajolva széles ernyőjű komolysággal
                  kérdezte:</p>
               <p>- Mondd csak, Mariska, hát igazán lennél a feleségem?</p>
               <p>A lány a haja tövéig elbiborosodott. Nagyot tátintott a levegőbe. Elfulva
                  mondta:</p>
               <p>- Miért kérded? Tudod, hogy ez életem egyetlen célja.</p>
               <p>- Igen, drágám, de én húsz évvel idősebb vagyok. Ez sok. Nem lesz gyermekünk.</p>
               <p>A lány könnyedén vont a vállán:</p>
               <p>- Annál jobb. Legalább szabadok leszünk. Utazhatunk, teljesen a művészetednek
                  élhetünk.</p>
               <p>- De amikor én kétségbeesetten apa kivánok lenni. Odaadnám az egész művészetem egy
                  kis szőke gyermekfejért.</p>
               <p>- De ugyan, Bálint, honnan veszed, hogy egy ilyen Herkulesnek mint te, nem lesz
                  gyermeke! Meglátod, milyen szép kis Bálintunk lesz. Nem képzeled, hogy én is
                  mennyire szeretnék anya lenni.</p>
               <p>- Gyermeket felfogadni pedig nem lehet. Idegen vér, idegen arc, idegen élet
                  folytatása. Csak örökös fájdalom volna.</p>
               <p>Mariska hevesen rázta a fejét:</p>
               <p>- Nem, nem, azt semmi esetre! Sohasem tudnék jó szivvel lenni hozzá.</p>
               <p>- De talán az ember mégis próbálkozhatna egy nagyon kis gyermekkel, - töprengett
                  Bálint.</p>
               <p>Mariska felvillanó arccal kapott a levegőbe, mintha egy repülő ötletet fogna
                  el.</p>
               <p>- Én ismerek egy szegény asszonyt. Alig egyéves csodálatos szép szőke kis bébéje
                  van. Nem képzeled, hogy egy esztendő alatt mennyire a gyermekünkké szeretném.</p>
               <p>Bálintból most már fergetegesen tört ki a kacagás. Legurult a divánról,
                  végighempergett a szőnyegen. Úgy nyögte a kacagás hullámai közűl:</p>
               <p>- Fényes, Mariska, óriási!</p>
               <p>A lány halálosra tágult szemekkel meredt rá. Bálint úgy a földön ülve mézes hangon
                  prédikált:</p>
               <p>- Édes lélek, ne légy a feleségem. Ilyen alkalmazkodó tehetséget nem foglalhatok
                  le egymagamnak. Menj, szivem, Tihanyba visszhangnak. Hidd meg: az kényelmesebb és
                  jobb állás. A másik úgyis megzápult. Te sokkal több szótagot tudsz visszaadni,
                  igaz, hogy csak a férfiakét. És ne vetkezz le, drágám, hagyd a lelkeden összes
                  hüvelyedet. Tudod, szivem, veszettül szerelmes vagyok egy lányba, egy nagyon
                  fiatalba, nagyon szépbe. Annak spórlom a csókjaimat. A kicsike pont Boór Bálintnak
                  akar a felesége lenni! Mért nem ajánlod fel családfentartó képességeid a római
                  pápának! Menj csak vissza, lelkem, a Boros tanár úr laboratóriumába, hiszen vele
                  kisérleteztél először a családi kémia terén. Hátha megcsiped férjnek, az éppen
                  hozzád való. Tudod, hogy te szörnyen pedagóga vagy. Még meztelenül is pedagóga
                  vagy. Mindig úgy éreztem, hogy a Herbárt szelleme kísért pucéron.</p>
               <p>Mintha más, idegen lány űlt volna a Mariska helyére. A csókot kináló száj
                  eldurvult, a lelket mímelő vonósok dűhbe torzulva nagyon közönséges, cselédarcot
                  adtak össze. Rosszá lett szemeiben otromba és piszkos volt a felkergetett lélek
                  mint egy meztelen szolgáló. Érdes, elfakult hangon mondta:</p>
               <p>- Azt hiszed, hogy én szerettelek? Azt hiszed, hogy egy huszonhárom éves leány
                  szerethet egy negyvennégy éves kivénült bikát? Mindennap megcsaltalak volna. Azt
                  hiszed, hogy amig hozzád jártam, te voltál a szeretőm? Különben is: Boros
                  pünkösdkor el fog jegyezni.</p>
               <p>Felszökött, feltette kalapját. Az előszobában megállt. Visszanézett a férfira, aki
                  néma mosolygással kisérte ki. Belekémlelt az arcába: látszik-é a friss karmolás
                  nyoma. De a Bálint mosolygása csak únott volt. Felfortyant dühe vért kergetett
                  arcába. Mint egy mérges köpést vágta a férfi arcába:</p>
               <p>- Ugyis már torkig voltam a ronda szobraiddal.</p>
               <p>Bálint most már csendes-nyugodtan nevetett. Roppant udvariassággal nyitott ajtót s
                  jegenye termetét földig hajtotta. A lány kissé megrezzent a küszöbön. Az ajtó
                  előtt egy sápadt fiatalember állott, éppen habozott, hogy becsengessen-é vagy nem.
                  Mert az ajtón egy cédulán a Bálint nyers betüi kiáltották: - Kivétel nélkül csak
                  d. u. 2 és 3 óra közt fogadok. - Most pedig már félnégy is megvolt. Mariska
                  lerohant a lépcsőn. Balint nyersen kiáltott a fiatalemberre:</p>
               <p>- Mit akarsz?</p>
               <p>A fiatalember sápadt volt s valami nagy csőd szomorúsága árnyékolta. Szemei azzal
                  a szeretettel néztek Bálintra, mely vallásos tisztelet is s az emberélet
                  egyetemes ölelése. Dadogva felelte:</p>
               <p>- Tanácsot jöttem kérni és kritikát.</p>
               <p>- Természetesen vers, úgy-e? Hát én legyek minden hülyeség bábája! Menj a
                  fenébe!</p>
               <p>A szavak guruló sziklái megütötték a fiatalembert. Elzsibbadva, mozdulatlanul állt
                  a haragos férfi előtt. Ez a nagy fiatal fájdalom megfogta a Bálint szivét. Durván
                  szólt:</p>
               <p>- Gyere hát be.</p>
               <p>Benn szelidebben kérdezte:</p>
               <p>- Ki vagy, fiam?</p>
               <p>- Baczó Mózes egyetemi hallgató vagyok. Bocsánatot kérek, hogy eljöttem. Nagyon
                  boldogtalan vagyok. Költőnek hiszem magamat. Senki sem akar meglátni, még csak
                  kritikát sem mondanak a verseimre. Olyan egyedül vagyok. Pedig én hiszem...</p>
               <p>Bálint belehárított a levegőbe:</p>
               <p>- Ezzel áll elő mindenik, hogy ő hiszi. Hát mit hiszel, fiam?</p>
               <p>Baczó Mózes egy pillanatra elhallgatott Apró nyelések futottak le a torkán, sápadt
                  arca fellázasodott. Aztán mélyről fakadó könyörgéssel mondta:</p>
               <p>- Ha a Mester beletekintene egy pár versembe. Ha azt mondja, hogy nincs
                  tehetségem, becsületszavam adom, hogy visszamegyek Kolozsvárra szántóvetőnek.</p>
               <p>Bálintban felfeszengett a türelmetlenség. De ez a fiatal arc, melyen a szenvedés
                  teljesre nyilt mint lótusz az árnyékos tavon, de ez a hang, melynek zengése olyan
                  volt, mintha saját életéből jönne fel egy régi sírás, lefogták rossz szavait.
                  Megadással mondta:</p>
               <p>- Hát olvass fel belőlük!</p>
               <p>A fiatalember elővette füzetjét. Egy pillanatig keresgélt benne, hogy melyiken
                  kezdje. Bálint hátradőlt székében, szemeit félig behúnyta. Széternyedő arcán
                  látszott, hogy gondolatait kezdi más mezőkre küldeni. De a fiatalember alig
                  olvasott öt-hat sort: az elmosódó arcba hazajött az élet, melle kissé előrehajolt,
                  a nagy szemek felnyiltak és sajátos elfakuló merev nézéssel fogták a fiatal
                  költőt.</p>
               <p>Már vagy három költeményt olvasott fel Baczó. Bálint felszökött, melléből
                  tagolatlan hangok törtek elő. Odaállt a roppant ablak elé, mintha elébe akarna
                  toppanni a berohanó Budapestnek. Baczó elnémult. Rémülten nézett a művészre.</p>
               <p>- Olvass csak! Olvasd tovább! - parancsolta ez mély felzúgással.</p>
               <p>A gyermekember tovább olvasott. Hangjában ott volt az élet és halál küszöbén álló
                  fiatal élet könnyes nagy szorongása. De azért a szépség édes tejének gyönyörűsége
                  is kireszketett rajta. Bálint most már fel s alá sétált a szobában, hogy rengett
                  belé a műterem. Az arca elkomorult, homlokán mély tüzek gyultak fel. A fiatalember
                  minden második vers után megállott. De a parancs meg-megújult:</p>
               <p>- Olvasd tovább!</p>
               <p>A füzetnek vége volt. Bálint egy pillanatra úgy mérlegelte szemeivel az elnémult
                  fiatalembert, mint egy levágásra kiszemelt zsenge fát. Egyszerre csak
                  ráordított:</p>
               <p>- Takarodj!</p>
               <p>A Baczó Mózes szemei halálos szürkére tágultak. Kezei elejtették a füzetet.
                  Dermedtségében nem tudott egy mozdulatot tenni. Az elborult férfi rádobbantott a
                  padlóra, ingerülten hörögte:</p>
               <p>- Takarodj, ha mondom!</p>
               <p>A költő felvette füzetét. Felállt s valósággal tántorogva ment ki az előszobába.
                  Mikor a kalapja után nyult, két gígászi kar forrósága ölelte be. Maga fölött látta
                  Boór Bálint arcát, szemeiből kicsorduló könnyekkel, végtelen szomoru szeretettel.
                  A férfi beszéde olyan volt mint egy nehéz zokogás:</p>
               <p>- Fiam, fiam, szerencsétlen halálra itélt fiacskám! Menekülj, fuss el ebből az
                  országból! Menj idegen boldog országba, tanuld meg nyelvét, muzsikáld abba az
                  életedet. Te nagy tehetség vagy, csodálatos új hattyudala a halni rohanó fajnak.
                  Menekülj, fiam! Itt rád gyújtott ház lesznek napjaid és irtózatosan vérző
                  ciliciumok az éjszakák. Itt megölnek, amint megöltek engem. Elmarják a mindennapi
                  falatodat, megmérgezik benned az alkotás kedvét, alárágják dacod s a hitedhez való
                  hited. Bélpoklos vagy, fiam, mert bélpoklos ebben az országban mindenki, aki hős,
                  aki tiszta, aki szépséget terem. Nincs számára közösség, nincs befogadó szív és
                  kinyújtott kéz. Magamat siratom benned, fiacskám, az én meggyilkolt jobbik
                  részemet. Menekülj, fuss innen! Jaj, jaj neked, mert magyarnak és zseninek
                  születtél.</p>
               <p>Baczó Mózesbe visszaforrósodott minden jóság, mely valaha életébe sütött. Az
                  édesanyja keze, az apja arca, az otthoni dolgok ölelései, a föld friss csókjai s
                  az édes könyvek széles szárnyai. És most ez a zokogó titán volt minden jóság és
                  élete minden csirája felfakadt e roppant élet ölelésében. Elkezdett sírni, omlós,
                  rázkódós jó gyermeksírással.</p>
               <p>Bálint visszavitte a fiut a műterembe. Odaültek az ablak roppant tárulásához a
                  vakszívű város elé. Most már nagyon jó, nagyon apa volt a Bálint arca. Melegek és
                  szomoruak voltak szavai mint a májusi sírdomb:</p>
               <p>- Nézz szét, fiam, ebben a műteremben. Itt van összezsúfolva minden, amit
                  alkottam. Három év óta egyetlen szobrot sem adtam el, azelőtt is keveset. Zsákot
                  még hordhatok a Dunaparton, de arra, hogy potyapénzen szétprédáljam műveimet, soha
                  senki és semmi nem fog rávenni. Inkább haljak itt éhen közöttük. Oh, mit adtam én
                  bennük ennek a lelkét vesztett fajnak! Eddig csak dadogott, vagy történelmi
                  leckét, vagy elfutó életanekdótát mondott a magyar szobrászat, legfönnebb jól
                  eltalált etnográfiai vonást. Én a magyar föld titokzatos mitológiájában
                  fogantattam. Életembe nőtt ez az egész föld s az én egyéni életem lett minden
                  ereje, vonaglása és látomása. Bennem nincs szinekre, vonalakra, illatra, hangra,
                  izekre, lélekre és testre széttörve az öt zenéjű világ, én minden rezdületében az
                  élet teljes szimfoniáját élem. És úgy látok és láttatok szobraim minden
                  csücskében, hogy az nem csak forma, de mozduló beszéd, az élet jó vagy rossz ize s
                  nagy emlékeztetésű illat, sugárzó lélek és diadalmas test. Én a millió formában
                  kisíró magyar tragédiát ezekben a szobrokban az egyetemes emberi lélek mulhatatlan
                  sírásává tettem. Én vagyok a véres sziklákon megnőtt faj deltája, mellyel
                  belezuhan a nagy embertengerbe. És látod, látod, ez a műterem az én
                  lidércnyomásos mellem, itt zsufolódik minden megmondó kiáltás. És nem hallja a
                  világ, és nem tud senki róla!</p>
               <p>Kezei már irtózatos öklök voltak, homlokán már felgyultak a harag tábortüzei. Egy
                  percig hallgatott. Aztán, mint nehéz parancsu katonák, megfogó nyugodtsággal
                  jöttek a szavak:</p>
               <p>- Én új hang tudtam lenni a magát kiénekelt Európában. Megmutattam, hogy nálunk is
                  lehet kezdés, hogy az egyetemes emberi vigasztalás egyik széles folyója itt is
                  felfakadhat. Ha franciának, angolnak, zsidónak, olasznak, vagy ha születtem volna
                  négernek, hottentottának; műveim már benne volnának a világ vérkeringésében s az
                  öt világrész trombitálná szét nevemet. Te még nem tudod az egyetlen nagy
                  fájdalmat: mélyjáratu hajónak születni világrabomló vitorlákkal, és elzárva,
                  eldugva senyvedni ebben a vak és süket pocsolyában, hol undok békák röhögik
                  szemedbe mindennapi tragédiád. Oh, bennem dagad teljessé a nehéz magyar temető és
                  mindennap magva vesz bennem egy-egy új hadseregnek. Ismered-é pályámat? Az
                  amerikai földhódítók nem égetik ki oly részletes dühvel a dudvát, nem tapossák úgy
                  el az erdőt, nem irtják oly ösztönös gyűlölettel a mérges kigyókat, amint engem
                  égettek, tapostak és írtottak itt. És hogy a holnap is süket gát legyen, kegyes
                  papok és törekvő tanárok hazugsággal, rágalommal, beteg epéjük vad lúgjával
                  égetnek ki a fiatal lelkekből. Mert az én művészetem nem csak szobrászat. Mindent
                  felmozdító tüzes szele a jövőnek s ha az én szépségeim mámora megtölti a lelkeket,
                  olyan itéletnapja lesz itt, hogy senki sem mulhatja el. Oh, hogy gyűlölöm néha a
                  fajtámat!</p>
               <p>- Bátyám, édes bátyám, - könyörgött fájdalmas hívással a fiatalember.</p>
               <p>- Irtózatos, hogy mit szenvedtem. És beláttam, hogy a márvány és bronz néma nyelve
                  nem elég a jövő felkiáltására. Itt rábeszélni és üvölteni, mutatni és öklözni
                  kell. Be kell rontani az alvadt magyar lélek minden csücskébe, égő fáklyákat kell
                  szétdobálni, kitárni minden ablakot. Új szemet, új fület, új élethez való akaratot
                  adni neki. Intézményesen megsemmisíteni a fattyuvérű ragadozó arisztokráciát,
                  istenük mellé szorítani a papokat, kioperálni a beteg, hibrid, idegen vagy
                  rabszolga középosztályt s az élet minden sorompóját tágra nyitni a magyar falu
                  előtt. A magyar paraszt az egyetlen megváltás. Ő a titokzatos ős kincses bánya és
                  a jövő termése és ha az élet Szezámja még feltárul számunkra, azt csak az ő
                  lelkéből kitermő szó nyithatja meg. Ezért kezdtem politikai és kritikai harcba,
                  ezért alapítottam lapomat. Oh, mennyire én mutattam az élet egyetlen útját! Hány
                  tántorgó lépésnek lettem egyetlen ereje, hány éjszaka vak kietlenségébe gyultam
                  fároszul bele. És mit tettek? Szellemi harcot meg sem próbáltak a tetvesek, a
                  rongyok, mert ha mind egybekapaszkodtak volna is, egy lehelletem elfújta volna
                  őket. Hát mindennapi apró árkokat ástak ellenem, elvették kenyérforrásaim, a
                  sajtóban megpiszkolták a nevemet. Minden részeges sváb, vagy szenteltviztől
                  meggárgyult stréber tábornok lehetett a magyar ifjuságban, a magyar közönségben,
                  ha hazafias hadjáratot indított ellenem. Gróf, pap s idegen hódító úszított s a
                  magyar kutya belémharapott, hogy kiejtettem kezemből a fegyvert, mellyel őt
                  védtem. Te nem képzeled, gyermekem, milyen vereség volt az, mikor be kellett
                  szüntetnem lapomat. Hát ezek számára teremjek én szépséget?! Hát itt legyen
                  akaratom az építéshez?!</p>
               <p>- Új nemzedékek jönnek. Bátyámra még szép napok...</p>
               <p>- Ne mondj, fiam, polyva szavakat nekem. Itt nincs jövő és nincs új nemzedék. Ezer
                  év óta itt egyetlen nagypéntek és egyetlen kálvária van. Nézz végig az országon,
                  hogy rendezkednek be a gyermekek és ifjak lelkében azok, akik magyargyilkolásból s
                  a munka kirablásából élnek. Itt minden gyermek Vazul, kioltják életet látó
                  szemeit, beólmozzák az életösztönt halló füleit. Olyan egyedül vagyok, fiam.
                  Mindenki, aki hozzám közeledik, valamit ki akar harapni a húsomból, valamire fel
                  akar használni. Senki, senki sem szeret lényegemért való szeretettel. Nekem már
                  nincs hazám, mert megváltó akarat voltam, nekem már nincsenek honfitársaim, mert
                  nagyon szerettem, és nincs jövőm, mert milliók életének születtem.</p>
               <p>- Bátyám, bátyám! - ismételte visszalökött sírással Baczó.</p>
               <p>Bálint megrázta magát, mintha az üldözött embervadkan a neki hajrázott kutyákat
                  dobná le magáról. Arcára titokzatos ravaszság űlt ki, szemei gyermek huncutsággal
                  mosolyogtak:</p>
               <p>- Pedig azért felsűltek: az erősebb én vagyok. És fiatal vagyok, bizonyisten
                  fiatal, fiatalabb annál a sok taknyosnál, akik most új művészet után nyafognak.
                  Engem még nem tudtak bezavarni a halál egyik sikátorába sem: sem az alkoholba,
                  sem a kétségbeesésbe. És ha egyszer kidobok mindent a hajómból, olyan lakodalmat
                  fogok még lakni, hogy eláll a világ szeme-szája.</p>
               <p>Felugrott és széles mozdulással lendített a levegőbe. Aztán rátette kezét a
                  fiatalember vállára:</p>
               <p>- De téged féltelek, fiókám. Te nagyon tudsz fájni. Verseidben megtapogattam a
                  sebeidet. Meg fognak ölni, fiacskám, irtózatosan megölnek. Mit akarsz, hogy fogsz
                  küzdeni ellenük, mik a terveid?</p>
               <p>Visszaült székébe s nagy gyóntató szemekkel nézte a gyermekembert. Az elkezdett
                  beszélni. Beszélt az elhagyott otthonról, szüleiről, gyermekálmairól, terveiről és
                  csalódásairól. Szavai mind gyorsabban omlottak a gyermekszív és a géniusz ős
                  fakadásával. Bálint feléje hajolt, mintha őserdő fejét belemártaná a fiatal lélek
                  kiáradásába. Lelke eltéresedett s a nehéz napok avarja alúl előbujtak a régi
                  gyermekszemű virágok. Az idő utána futott a rohanó utasnak s mint elejtett
                  virágot, odatartotta neki ebben a fiatalemberben saját fiatal lelkét, fiatal
                  életét.</p>
               <p>Végre Baczó elhallgatott. Fellázasodott szemei tele voltak a belső könnyek
                  homályosságával, utolsó szavainak szomorúsága megülte a levegőt mint egy fekete
                  madár. Egy pár percig csend volt a teremben. Aztán Bálint szólt:</p>
               <p>- Szegény, szegény fiacskám, rég megölt magamat látom benned. Ahoz igen művész
                  vagyok, hogy azt tanácsoljam: dobd el a pennát, öld meg életed életét, fuss vissza
                  a földhöz, kapálj, butulj és iratkozz be az uralkodó politikai pártba. Azt ugyan
                  tanácsolom, hogy menekülj innen, de azt is hiába. Kövesd hát azt az akaratot,
                  melyet benned akar a világ. Legyen egy halálos szép virággal több az őrült Ofélia,
                  Magyarország koszorujában.</p>
               <p>Megint nyugtalan lett. Elkezdett fel s alájárni a műteremben. Aztán nagy
                  hirtelenséggel mondta:</p>
               <p>- Most, fiacskám, eleresztelek. Valami furcsa ügyem van még hátra és nem akarom,
                  hogy tanuja légy. De keress fel ezután többször. Jőjj el, ha valami bajod van s
                  jőjj akkor is, ha nincs. Ezt még ember fiának nem mondtam, hozzám csak hívatlanul
                  jönnek az emberek. Lehet, hogy sokszor be sem eresztelek, lehet, hogy néha hamar
                  kidoblak, vagy kellemetlen leszek. De azért jőjj mindig újból, hozd ide nekem az
                  új szenvedés frissességével a régi Boór Bálintot.</p>
               <p>Ahogy Baczó elment, Bálint megint a nagy szekrényt nyitotta ki. Most egy nagy
                  prémes bundát vett elő. Aztán kiment a konyhába, onnan egy marok port s egy
                  fátyolszitát hozott. A bundát egy állófogasra terítette a szoba egyik zugában. A
                  port lassan, széles lendítésekkel szitálta a bundára. Úgy hogy finom por lepte el
                  a prémet s az egész bundát. Azt a hatást tette, mintha hónapok óta állott volna
                  ott s úgy porosodott volna meg. Akkor a nadrágokat és cipőket visszadobta a
                  szekrénybe, rájuk zárta az ajtót s a kulcsot a szekrény tetejére dobta. A földre
                  hullott porszemeket eltakarította s a szitát visszavitte a konyhába.</p>
               <p>Mind türelmetlenebbül sétált a hallgatag szobrok közt. Mindegyre az öreg órára
                  nézett. - Már öt elmult, hogy a fene álljon a göthös handléjába! - mormogta
                  dühösen.</p>
               <p>A jó kivánság használt. Csengettek. Diszkréten, óvatosan. Egyetlen szökéssel az
                  előszobában volt és kipirult az arca. De ott nagyon hideg, nagyon unatkozó arcot
                  vágott.</p>
               <p>Kinyitotta az ajtót. Ásítva és álmos meglepetéssel kérdezte:</p>
               <p>- Hát magát micsoda szél hozta ide, Friedländer bácsi?</p>
               <p>A handlé megtörölte homlokát. Alázatos-kedvesen mondta:</p>
               <p>- A nagyságos úr parancsolta, hogy jőjjek. Máskép nem mertem volna jönni. Az öreg
                  Friedländer szereti az üzletet, mert abból tengeti az életét, de sohasem
                  tolakodik.</p>
               <p>Bálint megfricskázta a saját homlokát:</p>
               <p>- Jaj igaz! - mondta finnyásan. - Hanem baj van, öreg. Már nincs szükségem pénzre.
                  Éppen most vették meg egy szobromat. Nem találkozott a Bürner báróval, nincs tíz
                  perce, hogy elment?</p>
               <p>Az öreg elszontyolodott:</p>
               <p>- Pedig, nagyságos úr, én egy nagyon jó üzletet hagytam el, hogy eleget tehessek a
                  nagyságos úrnak. Most már csak nem engedi el üres kézzel a Friedländer bácsit.
                  Csak akad valami a ház körül.</p>
               <p>Bálint tovább fanyalgott:</p>
               <p>- Jól van, na, a régi barátság kedvéért keressünk valamit. Jőjjön bennebb.</p>
               <p>A handlé lekanyarította nyakából a rézcsattal zárt üres zsákot és ledobta az
                  előszoba padlójára. Bálint bevezette az alkóvba. Ki akarta nyitni a szekrényt.
                  Felmorfondírozott:</p>
               <p>- Ez is éppen most van bezárva! Hova a fenébe tehettem a kulcsot? Lássa, öreg, ma
                  a sors sem akarja az üzletet.</p>
               <p>Öt percnyi keresgélés után végre rátalált a kulcsra. Kinyitotta a szekrényt.
                  Hosszas turkálás után előhúzta a két nadrágot és a két pár cipőt. De
                  hozzátette:</p>
               <p>- Alig hordtam őket s igazán futó bolond vagyok, hogy eladom, mikor nincs
                  szükségem pénzre. De ne mondja, hogy falnak állítottam.</p>
               <p>Az öreg az ablakhoz vitte a tárgyakat s a világosság felé fordítva vizsgálta:
                  tapintotta, hallgatta, szagolta, belehelte őket. Közben fejét csóválta, homlokát
                  ráncolta, ajkát biggyesztette és nagyokat sóhajtott. Bálint pedig azért sem vett
                  észre semmit, hanem beszélt, beszélt bőven, egy omlásban, az időjárásról, a
                  termésről, a piaci árakról. Közben hanyagul mondta:</p>
               <p>- Annyi drága holmim megy úgy prédába, hogy nem használom őket. Néha futó
                  bolondériából megveszek valamit, aztán többé hozzá sem nyúlok. Nézze ott a
                  szegletben azt a nagyszerű bundát. Már három esztendeje függ ott érintetlenül,
                  amig majd a por és a moly meg nem eszi. Strassburgban láttam meg egy kirakatban s
                  úgy megtetszett, hogy rögtön megvettem. Hát alig érkezem Budapestre, látom, hogy a
                  Makkay képviselőnek éppen ilyen bundája van. Erre úgy megundorodtam tőle, hogy
                  örök nyugalomra itéltem.</p>
               <p>A handlé odanézett. Pillanatra megtáguló szemei átvillantak. Letette a kezeiben
                  vizsgázó nadrágot, odament a bundához, megfogta prémjét. Furcsa, éhes
                  hunyorítással mondta:</p>
               <p>- Ezt már inkább megvenném. Ezzel lehetne valamit csinálni, de azok... - és
                  kicsinylően legyintett a levegőbe.</p>
               <p>Bálint felbiggyesztette az ajkát:</p>
               <p>- Eladni! Minek ilyent eladni? Miért? A mai rongy pénzért. Ez különben sem a
                  Friedländer bácsinak való anyag. Nincs magának annyi pénze. Maradjon csak a
                  nadrágoknál.</p>
               <p>Az öreg üzleti önérzetébe beleszúrt a mondat:</p>
               <p>- Nem olyan emberek vagyunk mi, nagyságos úr, amilyeneknek látszunk. Friedländer
                  bácsi megveszi a rongyos nadrágot is, mert minden folthoz lehet zsákot találni. De
                  csinálunk mi nagy üzleteket is. Veszünk mi antik butort, perzsa szőnyeget,
                  mindent. Kötünk mi százmilliós üzleteket is.</p>
               <p>Bálint hitetlenül mosolygott:</p>
               <p>- Érdekes, hogy ezt a bundát mindenki meg akarja venni. Tavasz elején a Póstás
                  szerkesztő volt itt s három millióért akarta elvinni. Pedig az akkor több pénz
                  volt mint most öt. Szerencsétlenségére akkor is éppen nagyobb összeget kaptam.</p>
               <p>Az öreg leeresztette a szempilláit. Azok alúl nézte a művészt:</p>
               <p>- Három milliót én is adnék érte.</p>
               <p>- Vizsgálja csak, öreg, tovább azt a két elegáns nadrágot és szép cipőt. Mit ad
                  értük?</p>
               <p>Az öreg egyszerre nagyon keserves ábrázatot vágott:</p>
               <p>- Azt a két nadrágot! Hát mit csináljak én ezzel a két nadrággal! A szegénynek
                  igen úri, az úr nem veszi. Különben is kopottak és már nem is divat az eféle. A
                  cipők! A cipőkínálat a legnagyobb. Most is van vagy ötven pár a nyakamon. Mire
                  arra kerül a sor, hogy eladja az ember, még a pénzét sem kapja meg. Hát mit kér a
                  nagyságos úr?</p>
               <p>Egymásután emelte fel őket, forgatta ide, forgatta oda, motyogott, visszadobta a
                  padlóra. Bálint gyilkos hidegvérrel mondta:</p>
               <p>- Én nem kérek semmit értük, mert nem akarom eladni őket. Maga akarja megvenni,
                  maga igérjen.</p>
               <p>Hosszas küzdelem után a handlé kifizette a dolgot. Mikor az előszobában zsákjába
                  gyömöszölte az új árut, széles vigyorgással tartotta fel arcát s a Bálint szeme
                  legmélyére nézett:</p>
               <p>- Nagyságos úr, adok azért a bundáért három és fél milliót. Senkitől sem fog
                  annyit kapni.</p>
               <p>Bálint édesen elnevette magát:</p>
               <p>- Kedves Friedländer bácsi, először is a bunda nem eladó. Másodszor: az
                  édesapámnak sem adnám öt millión alul. És a másik percben már akkor is kötnivaló
                  bolondnak tartanám magam. Különben is, inkább majd valami szegény fiatalembernek
                  ajándékozom.</p>
               <p>Az öregből kitört a keserüség:</p>
               <p>- Nahát, bolond is volna a nagyságos úr, engedelmet kérek. Ajándékozni! Ki
                  ajándékoz ma, mikor a lélegzet is pénzbe kerül? Ma mindenki örvendjen, ha élhet
                  magának. És azzal a négy millióval a nagyságos úr is kezdhet valamit. Ha máshol
                  nem, a bőrzén. Friedländer bácsi nagyon jó tippet tud.</p>
               <p>- Melyik négy millióval? - kérdezte ártatlan csodálkozással Bálint.</p>
               <p>- Hát nem adja négyért a nagyságos úr? - siránkozott az öreg.</p>
               <p>- Én? Nem ettem meszet. Négy millióért én is megvenném.</p>
               <p>Az öreg lecsapta a zsákot. Visszaloholt az alkóvba, leakasztotta a bundát, leverte
                  róla a port. Tiz percnyi tragikus küzdelem után zsebéből előkurkászta az öt
                  milliót Bálintnak.</p>
               <p>Mikor az öreg után betette az ajtót, a művész táncos lépésekkel jött vissza a
                  műterembe. Fütyülte:</p>
               <p>- Három hétig kuvasz leszek,</p>
               <p> Ha a szeretője leszek.</p>
               <p>Ledobta házikabátját, tükre elé állott. Buján ömlő fürtjei közt végigszántott az
                  öt ujjával. Szemei sötétkék derültséggel ragyogtak vissza. Előre feszített mellét
                  ökleivel megveregette:</p>
               <p>- Ma fiatal vagyok! Ma nagyon fiatal vagyok.</p>
               <p>Dúdolva, legényesen illegette magát. Aztán a szekrényből világos-szürke nyári
                  öltözetet vett elő s vidáman fütyörészve öltözködni kezdett.</p>
            <milestone n="4" unit="startSubChapter"/>
               <p rend="head">4.</p>
               <p>- Bálint bácsi! Bálint bácsi! Ildikó, itt van Bálint bácsi!</p>
               <p>A két kis fiu otthagyta a szökőkutat, ahol egy három lábon tengődő falovacskával
                  igyekeztek elhitetni, hogy itatják. Virágágyakon, bokrokon keresztül rövidítették
                  az utat, úgy rohantak nagy barátjuk elé. A megrázott orgona és jázmin bokrok
                  szirmokat hullattak lobogó fürtjeik közé. Meztelen térdecskéik friss kacagása
                  átvillant az esteledő kert nehéz illatu levegőjén.</p>
               <p>A másik percben már csücsörös ajakkal másztak fel Bálintra, mint egy rengeteg
                  árbócra. Az emelintett rajtok s odadörzsölte erős férfi arcát tej-friss
                  pofácskájukhoz. A gyermekek rohanó szavakkal újságolták:</p>
               <p>- Sokan vannak, sokan, a báró bácsi is itt van. A kövér miniszter bácsi is, a
                  Maczuga bácsi és még sokan.</p>
               <p>De akkor már le is szöktek a Bálint karjairól s már a messzi bokrok virágai mögül
                  hajlott vissza édes hangjuk:</p>
               <p>- Mama, Ildikó, itt van Torony bácsi!</p>
               <p>Ez volt a Bálint családi neve a gyermekeknél. Rögtön utána a kavicson felzajlottak
                  a hatalmas léptek. A társaság akaratlanul elhallgatott. Czeglédy György, a fiatal
                  költő, keresett ugyan valami nagy cinikusságot, hogy belefesztelenkedjék a
                  csendbe. De mire talált valamit, már eléjük magaslott a Bálint alakja. A hang belé
                  ragadott s elrugta lábától a kis Floki kutyát.</p>
               <p>Rendekyné bágyadt mosolygással nyujtott kezet Bálintnak:</p>
               <p>- Éppen jókor jön. Magának való témán rágódunk. A kedves Adyját ütöttük.</p>
               <p>Bálint megcsókolta a hullatag fehér kéz lágy húsát. Jóétvágyu nevetéssel
                  mondta:</p>
               <p>- Ha ez a kéz üt, tartom a hátam Ady helyett.</p>
               <p>- Na, hiszen te is megkapod a magadét, - kacagott Rendeky Antal.</p>
               <p>A kert a Gellérthegy déli lejtőjén volt, a Ménesi úton. A társaság a villa
                  hatalmas terraszán űlt. Bálint csak meghajlással üdvözölte a társaságot, melynek
                  minden tagját ismerte már. A legtöbb arc olyan lett, mintha ajtót zárnak el az
                  éjszaka veszedelmei elől. Szinte hallszott a kulcsok csikorgása. Bálint leűlt.
                  Különös hideg hallgatás feszült. Mintha ez az ember egy nagy tükröt hozott volna
                  magával. És mindenik életében felgyűlt volna a keserű köpés önmagával szemben: -
                  Pfuj! Hát téged cipeltelek annyi hajszán át idáig.</p>
               <p>Ildikó belekacagott a csendbe. Szemei zöldesen csillogtak, rövidre nyirott dacos
                  szőke fürtjeit előre rázta:</p>
               <p>- Milyen vitézek voltak az előbb s most hogy hallgatnak. Maczuga főigazgató úr,
                  miért nem folytatja az előadását?</p>
               <p>A főigazgató úrnál apályszerű jelenségek kezdtek történni. Kövér bősége eddig
                  ráfolyt a szomszéd szék felére is. Most a saját székénél is kisebb területre
                  húzódott. Behízott szemei sunyi aggodalommal kutattak segítségért az arcokon. De
                  kihurkásodó tokáján s elszélesedő száján mint szokott fészkén ott gőgölt a
                  tekintély pávája:</p>
               <p>- Na, hiszen én csak az én véleményemet mondtam. Én mindig lojálisan tisztelem az
                  ellenkező nézeteket is, - mondta méltóságos szerénységgel.</p>
               <p>Bokody Tamás, a színész, kimerészkedett a csúfsága közepéből:</p>
               <p>- Bizony jó, hogy jöttél, Mester. Csunyául ütöttek téged is, Adyt is. Már nekem is
                  kezdett fájni. De én nem merek ennyi nagy úrral ujjat húzni. Én csak egyszerű
                  komédiás vagyok.</p>
               <p>Tarnay báró, aki Rendekyné mellett űlt s az asszony odaömlő felét egészen magának
                  parcellázta, elszánt szó-osztagokat küldött a demokratikus Amerika
                  felfedezésére:</p>
               <p>- A gondolat világában nincs úr és szolga, gróf és komédiás, kedves Bokody. Nagyon
                  könnyen megtörténhetik, hogy én magam tévedek valamiben és ön találja el az
                  igazságot. A huszadik században már nem lehet a kasztok sorompói közé szorítani az
                  igazságot. Különben is, én mindig elismertem, hogy az az Ády nem tehetségtelen
                  ember.</p>
               <p>Igy mondta a költő nevét: Ády. Szavai közé csaknem odatette a szokott
                  megszólítást: tisztelt választó polgárok. De már le is szállt a demokrácia
                  lajtorjájáról. Térdeit az asztal alatt visszaszorította a Rendekyné teste fehér
                  elfutásához.</p>
               <p>A kis kövér Eckhardt János felfakadt mint egy megszúrt pöfeteg gomba:</p>
               <p>- Már engedj meg, kegyelmes uram, de én, mint volt magyar miniszter, mint a magyar
                  keresztény társadalom szerény harcosa, azt mondom, hogy akinek a versében a
                  zongora ugat, az vagy hülye, vagy perverz szédelgő.</p>
               <p>Maczuga főigazgató úr látta, hogy hatalmi tulsúlyra van kilátás. Kárpótló dölyffel
                  visszadagadt a szomszéd szék kétharmadára. Kitörő keserűséggel mondta:</p>
               <p>- Nem is ugat, még az hagyján volna: az élet mindennapi mozzanata. De vonít,
                  vonít, amit a kutya is csak akkor tesz, ha tűz vagy halál van a háznál. Hát már
                  kérem, mi oka van egy zongorának vonítani, még ha szimbólum is? Kérdem, hogy
                  állítsam én a tanárjaimat a gyermekek elé egy olyan költővel, akinek a versében
                  vonít a zongora? Ez már szellemi bolsevizmus. Amíg pedagógiánk nemzeti és
                  valláserkölcsi alapon áll, addig Adynak nincs helye az iskolában.</p>
               <p>Bokody halk szomorúsággal mormolta ajkai közt, mint egy vallásos melódiát:</p>
               <p>Bolond hangszer: sír, nyerít és búg,</p>
               <p> Fusson, akinek nincs bora.</p>
               <p>A volt miniszter az asztalra csapott:</p>
               <p>- Hát nem csak egy részeg disznó mondhat ilyent! Nem delirium tremens kell ehez!
                  Fusson, akinek nincs bora! Mi lenne a világból, ha mindenki futna, akinek nincs
                  bora? Miért nem írta így: fusson, akinek nincs absintje?</p>
               <p>Eckhardt kegyelmes úr ezelőtt tíz évvel egy vasmegyei tanyai iskolában evett
                  főzeléket és törölte a parasztgyermekek lelógósát. A kis sváb tanítóban jó hangja
                  tartotta a lelket. Hangja kedvéért hol itt, hol ott hívták meg egy-egy kövérebb
                  falatra. Egyszer egy ilyen több napos lakomából hozta haza a szekér. A tanító úr
                  nehéz alvásban hajlott előre, oda-odarángott a szekér zökkenéseinek, a szája
                  szélén csúrgott a nyála. A részeg álom fellapozta benne az ősi katekizmust. Azt
                  álmodta, hogy vándor cigányok ki akarják dönteni az iskola előtt álló keresztet és
                  ő szörnyű dulakodásban védi azt. Akkor a szekér nekizökkent valaminek, felugrott,
                  elordította magát:</p>
               <p>- Emberek, ne hagyjátok a Krisztust! Gyertek, haljunk meg az édes Jézusért!</p>
               <p>Tébolygó szemmel nézett szét. És ime valóban rengeteg nép állt körötte: kiabáltak,
                  hadonáztak. Egy falu piacára ért a szekér, nagy választói gyülekezetbe. Az ország
                  egyik leghíresebb katolikus grófja éppen akkor végezte be programbeszédét. A
                  kántor ordítására mindenki feléje fordult. A tömeg halljukot kiáltozott. A mámoros
                  emberre átfolyt a valóság s ha már benne volt az elvekben, tovább hadonázott. A
                  kis káté minden tudása visszaduzzadt fejébe: a kormány szemére vetett a Gellért
                  guruló hordójától kezdve minden merényletet a kereszténység ellen. Különösen a
                  bécsi békét nem tudta megbocsátani Tisza Istvánnak. Beszédére az emberek egymásba
                  folytak a lelkesedéstől: a tömeg kész volt legyilkolni az országot, hogy
                  megbosszulja Gellértet s a többi szabadkőmüves disznóságot. A gróf pedig áradó
                  kegyességgel nyujtott neki kezet: - Keressen fel Pesten. Ön határozottan
                  politikai tehetség. - Egy hét mulva már a tanító úr vezércikkeket írt egy
                  budapesti klerikális lapnál. Ő maga csodálkozott legjobban, hogy mennyi politikai
                  véleménye van. Mindig írt és sohasem olvasott, mindig irányított és sohasem
                  tanult. Lassanként a hat elemi kulturális ajándékait is elfeledte. A két
                  forradalom után képviselő lett s csakhamar beleöklelte magát egy miniszteri
                  székbe. Itt, hozzájutva az úri bűnök dús válujához: az éhes szemű, éhes száju
                  cingár kis emberke egy pár hét alatt olyan beteg-kövérré zabálta magát, hogy a
                  szabója alig győzte utána nyargalni a tudományával. Mintha a nagy bűnfolyóban a
                  készre érett hulla püffedt volna fel az úrrá rothadt kis tanítóban. Miniszteri
                  szobájából néha kihallszott a pártfogásra talált művésznő vagy tanítónő kéjes
                  visítása. A kis tanyai Jupiter ott végzett el mindent hivatalos szalonja izgató
                  pompája közt. Egyszer aztán egyik főúri püspök - bejelentés nélkül - éppen akkor
                  nyitott be hozzá, amikor egy fiatal tan-Lédával nagyon hattyu volt a kegyelmes úr.
                  Ez aztán hattyudala is volt a miniszterségben. Le kellett mondania, de számadásait
                  nagy kárpótlásos szemhúnyással intézték el. Ő megmaradt politikai vezérnek s a
                  katolicizmus öregebbik oszlopának.</p>
               <p>Sárkány tanár úr, aki a közelben lakott és mindennapi vendége volt Rendekyéknek,
                  Eckhardt kegyelmes úr mellett ült és nagy szerényen behúzta a szociológiáját. A
                  politika igen ingadozó volt ezekben a napokban. Ha a mérsékelt liberális elem
                  kerül fölül: Tarnay bárónak akár két miniszteri szék is áll a rendelkezésére. De
                  azt sem lehetett tudni: nem fog-é jönni egy új erős klerikális áram, mely Eckhardt
                  kegyelmes urat vissza erkölcsivilágrendezi a magyar kultura csúcsára. De azért
                  mégis elhelyezte a maga mondatát. Összehúzott homlokkal, töprengő elmélyedéssel
                  mondta:</p>
               <p>- Meg kell adni azonban, hogy az a harc, mely Ady körül dúl, érdekes
                  kor-pszichológiai jelenség.</p>
               <p>Rendekyné langyosan mondta:</p>
               <p>- Nagy disznó volt, annyi bizonyos. Én meg sem tűröm a háznál a köteteit. Egy volt
                  meg, az az Illés próféta sátra, vagy micsoda, azt is kidobtam. Az Ildikó szedte
                  fel valahol. Lányos háznál csak nem lehet efélét tartani. Hanem, Bálint, maga
                  nagyon hallgat. Pedig maga méltó társa a kedves Adyjának. Ha hallotta volna, hogy
                  mit mondtak az előbb magáról az Eckhardt kegyelmes úr és a Maczuga főigazgató.</p>
               <p>Hangja enyhén gúnyos és súnyian kihivó volt. De a szemek kéjes lebágyadásában, a
                  mell hanyag hátradőlésében, ott volt a nagy nőstény gyönyörűség várakozása, melyet
                  e hatalmas élet haragja fog okozni.</p>
               <p>Mindenki Bálint felé fordult. Az arcokra előre kiűlt a gyengék visszafizető
                  gyűlölete. Csak a Bokody csúf arcán égtek különös tüzek s a kinyilatkoztatás
                  ájtatos várakozása. Az Ildikó szemei szürkére tágultak, ajkai sajátságos kéjjel
                  félig nyitva csücsörödtek előre, mintha egy fürdő férfi forró meztelenségét nézné.
                  Maczuga főigazgató úr, az utolsó pillanatban, jónak látta villámhárítót rántani
                  elő:</p>
               <p>- Kérem, művész úr, én csak a magam véleményét mondtam. Én különben is csak
                  morális és nemzet-pedagógiai szempontból szóltam a dologhoz. Én a művész úr
                  tehetségét mindig tiszteltem. Quot capita, tot sensus, ahány fő, annyi
                  vélemény.</p>
               <p>Bálint attól a pillanattól kezdve, hogy leűlt, semmit sem hallott és semmit sem
                  látott. Elszürkült szemmel nézett maga elé. Érzékei becsukott szájjal érintetlenül
                  hagyták elfolyni a világot. A sok ezer és ezer apró bántó benyomás, kivillanó kis
                  gonoszságok, irigység, gúny, melyek lépten-nyomon lesték ezt a páratlanul
                  fejedelmi életet, sajátságos védekezést váltottak ki szervezetében. Bárhol, ahol
                  már nem is tudatosan, hanem a rejtett ösztön biztos rátapintásával, érezhette,
                  hogy kellemetlen eledele lesz érzékeinek: teljesen ki tudott halni a
                  környezetből. Ez a sajátsága oda fejlődött, hogy órákig el tudott beszélgetni:
                  felelni, kacagni, helyeselni egy társaságban, anélkül hogy tudta volna: mit
                  beszélnek és miket mond ő maga. Most, hogy a Rendekyné fülledt szavai
                  meghorzsolták, hirtelen felemelte fejét. És mert egy közeli ágyás közepéről pompás
                  japáni birs ontott bíbor zuhatagot feléjük, felkiáltott:</p>
               <p>- Micsoda virágok! Ezt még nem láttam. Mikor ültették ide?</p>
               <p>Már fel is szökött, odarohant a cserjéhez. - De szép! De szép! - ismételgette.
                  Ildikó megrántotta a Czeglédy György kabátját:</p>
               <p>- Engedjen, mafla!</p>
               <p>A fiatalember elsötétült arccal, de nagyon udvariasan utat nyitott. A kis leány
                  odalebbent Bálint mellé. Egy pillanatra behajolt a férfi arcába. Szemeiben apró
                  fénylapok villóztak fel, ajkáról apró sajátos kacagások törtek le. Aztán letépett
                  a fáról egy nyitott száju vörös csókot, tréfás zsarnoksággal parancsolta:</p>
               <p>- Hajoljon meg, nincs lajtorjám.</p>
               <p>Bálint lehajolt. A kis lány mellére tűzte a virágot. Akkor kis fehér öklével jót
                  ütött a férfi hátába:</p>
               <p>- Én adtam az utolsót! Adja vissza, ha tudja.</p>
               <p>Elkezdett szaladni csalogató félreugrásokkal a bokrok körül. Bálint diákos
                  nekirohanással futott utána. De a kis lány gyors kanyargásaival a megfogás
                  pillanatában mindig tovább tudott szabadulni. Rövidre nyírt szőke haja lengő
                  fényes kelyhéből vissza-visszanézett s hosszu diadalmas kacagásokat fürtözött a
                  levegőbe. Betűntek a lombok közé s mind messzebbről jött vissza a lány
                  nevetése.</p>
               <p>A társaság egy részét kővé meresztette a megbotránkozás. Sárkány tanár úr
                  elmerülve vizsgálgatta bal tenyere vonalait: nehogy olyan pillantással
                  találkozzék, mely állásfoglalásra kötelez, vagy itéletet keres az ő szemeiben.
                  Maczuga főigazgató úr valláserkölcsi alapnak érezte a másfél széket maga alatt s
                  elképedve nézett Rendekynére. Eckhardt kegyelmes urat pukkadásra fújta a harag,
                  mint kis diák az üres papirzacskót. Rendekyné macskás hátradörzsölődéssel
                  nyujtózott egyet, alsó ajaka előrevonaglott, szemei elfátyolozódtak:</p>
               <p>- Nagy gyerek ez a Bálint, - mondta sajátos mosolygással. Magában, a gondolata
                  utána tette:</p>
               <p>- A kis taknyos Ildikónak most jó dolga lesz.</p>
               <p>Eckhardt kegyelmes úrban szétfütyült a harag s a legmorcosabb szavak ugattak fel
                  benne. Fogta, fogta a farkukat, de egy falka mégis kicsapott belőle:</p>
               <p>- Már ide művészet, oda művészet, de amért valaki kőfaragó, mégsem viselheti magát
                  ilyen parasztul egy úri társaságban. Ha mást nem tekint mint a hölgyeket és a báró
                  urat...</p>
               <p>A báró közbevágott:</p>
               <p>- A művész előtt, kedves barátom, nincs báró, csak ember. És ha a méltóságos
                  asszonynak nincs kifogása a magaviselete ellen, nekünk nincs jogunk
                  kritizálni.</p>
               <p>Czeglédy György, aki eddig helyeslő arcával és tisztelettel figyelő szemeivel néma
                  visszhangja volt mindenkinek: most saját hangot mert vállalni a dühe mögött:</p>
               <p>- Hallotta a méltóságos asszony Boór legújabb botrányát egy tizennégy éves
                  boltoslánnyal? Ha méltóztatik parancsolni, utánuk megyek, hogy Ildikó...</p>
               <p>Rendeky Gizella, a háziúr vénleány testvére, hamis szőke haja dús fészke alól
                  mosolyogva kiáltott rá:</p>
               <p>- Ugyan, Gyuri, hagyja csókolózni őket.</p>
               <p>Czeglédynek a szemei is szájakká torzultak és maguk elé haraptak. Maczuga
                  főigazgató úr két tokája alá egy harmadikat gyűrt a megbotránkozás. A három toka
                  méltóságával mondta:</p>
               <p>- Csókolózni! Mit szól ehez a méltóságos asszony?</p>
               <p>Rendekyné bele legyintett a levegőbe:</p>
               <p>- Ugyan, mit szóljak hozzá! Az egyik művész, a másik gyermek, micsoda nagy
                  szerencsétlenség, ha megcsókolják egymást. Különben is: az Ildikó ideáljai nem
                  tartanak tovább egy hétnél. Most Boór van a soron. Nem lehet mindenki olyan
                  szigoru erkölcsbíró, mint mi ketten, kedves Maczuga.</p>
               <p>Huncutul, jelentősen kacagott. A Maczuga arcára sötétvörös naplemente borult. A
                  homokon megint léptek hallatszottak s a két kis fiu győzelmes hangja:</p>
               <p>- Mama, vendégek jönnek! Mama, vendégek jönnek.</p>
               <p>Két idősebb nő tartott a társaság felé. Helyesebben: egy éltesebb lélek és egy
                  idősebb nő. Mert Borkuthy Evelinenél a test s a világnak megfogható domborodásai
                  csak megtűrt alkalmatosságok voltak, melyek közt a nemes lélek kibonthatta
                  végtelen ideálizmusát. Ez a lélek kiütött egész valóján, mint a kövér test a
                  ráizzadt ruhán. Járása, test-tartása, arcának folytonos nemzeti gyásza olyan volt,
                  mintha most lépett volna ki egy keretből, ahol a fájdalmas hazát allegorizálta. A
                  hüvely maga, mely e tultengő lélek földi pályája volt, használatban lehetett már
                  vagy ötven év óta s egyáltalán nem volt művészi kivitelű. Az alak inkább
                  alacsony-középtermetű volt, az arc ráncos mint egy szalmába dugott februárusi
                  batul-alma, néhol vörös foltokkal. Ezek a vörös foltocskák kissé szerénytelenül
                  hangsulyozzák, hogy ezen a lélek-kocsonyán mégis test hártya van. Az oltár-néző
                  szürkés kék szemek szélein hatalmas könnyzacskók táskásodnak, elárulva, hogy a
                  fínom lélek csapadéka erősen tengeri klimára emlékeztet. Az orr papagályosan
                  görbe. Az ember majdnem verklit képzel alája szétszórt sorscédulákkal, melyek
                  közül ez a fenyegető csőr fogja kihúzni a végzetet. Az orr tövén, a ráncok
                  szétfutó bozótjában elfojtott étvágy és ádáz ravaszság sejtődnek. De az egész
                  arcot mártírságos némaságba parancsolja a száj fájdalmas pátosza. A ruha sötét,
                  egyszerű és méltóságos. Csak egy nagy fehér gallér világít fel az arcra. Ez az a
                  pléh-ellenző, mely a léleklámpa fényét megsokszorozva adja vissza.</p>
               <p>A másik nő, Bethegné Bartók Flóra: ádáz zömökség két óriási szemfog közt. Mert
                  először a két támadásra álló szemfogát látja meg az ember, ez mondja meg őt, ez
                  benne a természet akarata. Csak azután ijed rá az ember a négyszögű tömzsi fejre,
                  a két négyszögű dühös szemre, a négyszögű lapos orra, a négyszögű kiátkozó
                  szájra, a test vaskos négyszögére. Széles vaskos kezeiben úgy tart egy bús fekete
                  réticulet, mint egy kezeibe tört buzogány vastagabb felét.</p>
               <p>A társaság felugrott és ellelkendezte az ilyenkor szokásos mondatokat. Rendekyt az
                  erősebb lelki mozgalmak dadogóvá tették. Már mindenki űlt és javában folyt a
                  beszélgetés, amikor sikerült befejeznie mondatát:</p>
               <p>- Milyen rendkívüli szerencse hozta ide Méltóságtokat?</p>
               <p>A szokott udvarias érdeklődések, a kert és a villa megdicsérése után Eveline arca
                  eltéresedett. Sajátságosan: a ráncok elsimultak, az orr merész büszkeséggel majd
                  kifeszült az arcból, az alak kiegyenesedett. Mintha a gallérja is fehérebb fénnyel
                  telt volna fel. A lélek kiduzzadt minden póruson. Ünnepélyesen kezdte:</p>
               <p>- Kedves Emmám, méltóságos uram! Ezuttal a baráti szereteten kivül a hazafias
                  kötelesség hozott engem és Flóra barátnőmet úri házatokba. Kérni jöttünk: kérni a
                  nagy édesanya sírásával, a nagy édesanya sebeiért. Mi vitte az ezeréves
                  Magyarországot a sír szélére, mi juttatta a négy folyó és három bérc hazájának
                  legszebb részeit idegen kezekre? Az, hogy idegen kufárok magukévá lopták a magyar
                  sajtót és a destruktív fáklya akkor gyujtotta ránk a hazát, mikor mi millió sebben
                  vérezve védtük a küszöböt a százszor nagyobb ellenséggel szemben. Kedves Emmám,
                  méltóságos uram, a haza mindenkitől megkéri áldozatját. Tudjuk, hogy a mai nehéz
                  gazdasági helyzetben milyen önmegtagadást kivánunk, de aki kivánja Magyarország
                  feltámadását, de aki hiszi, hogy Turán lelke kitör még az idegen békó alúl s
                  Európa fölött még felcsattognak a turul szárnyai: az nem tagadhatja meg segítségét
                  a szent ügytől. A keresztény sajtó számára kérünk filléreket...</p>
               <p>Itt a bal könnyzacskója megnyilt s egy kövér könnycsepp gördült ki. De ez most
                  tapasztalatlan és illetlen könnycsepp volt. Míg elődei mindig nemes melankóliával
                  ülték meg a szem belső szögeit: ez rágurult az orr görbe ormára, elérte az
                  orrhegyet s onnan csüngött le kómikus rezgésekkel. Borkuthy Eveline egy fínom kis
                  zsebkendővel s még fínomabb mozdulattal eltávolította a fájdalmas lélek nedvét és
                  folytatta:</p>
               <p>- Több százmillióra van szükségünk, ezért kell felkeresnünk minden igaz
                  magyart.</p>
               <p>A Rendeky arcán látszott, hogy szeretne most hamis magyar lenni. Rendekyné lanyha
                  kéréssel fordult feléje:</p>
               <p>- Adjon kölcsön, Anti, ötvenezer koronát.</p>
               <p>A férj csikorgó lelkesedéssel reszketett elő százezer koronát. Az asszony
                  felkacagott:</p>
               <p>- De maga is ad legalább annyit.</p>
               <p>Rendeky beleharapott a levegőbe, de azért lebúsulta a maga százezerét. Mindenki
                  előkotorászta a tárcáját. Maczuga széles gesztussal, elünnepélyesedett arccal
                  nyujtott át tízezer koronát:</p>
               <p>- Fogadja, méltóságos asszonyom ezt a szerény összeget a nemzet egy szerény
                  napszámosától. Bár ezer annyit adhatnék erre a szent célra. Mert igazán szent cél,
                  Borkuthy Evelinehez méltó. Én már rég rajongó csodálója vagyok a méltóságod
                  írásainak s habár irodalomtörténetem második kötetének kétszázkilencvenkettedik
                  lapján nem méltathattam őket érdemüknek megfelelő terjedelemben...</p>
               <p>Borkuthy Evelineben szétsütött a nap. Arca egyszerre nagyon női arc lett. Már nem
                  figyelt a befolyó összegekre, melyeket társnője, mohón kihajolva két szemfoga
                  közül, besepergetett. Szétlágyuló melegséggel kérdezte:</p>
               <p>- Olvasta, főigazgató úr, utolsó elbeszélésemet a Göncölben?</p>
               <p>Maczuga elrévülve nézett az egek kárpitja felé:</p>
               <p>- Hát írhat-e méltóságod egy betüt is, melyet én el nem olvasok! Micsoda fínom
                  elbeszélés, mennyi halk női rezdület, mennyi arisztokrátikus vonás. Magyar szekfű
                  egy sévrei vázában. Mert magyar, magyar.</p>
               <p>Maczuga főigazgató úr nem olvasta az illető novellát. Maczuga sohasem olvasott
                  semmit. Mindig írt. Irodalomtörténetet írt. Ős özöne volt az irodalomtörténetnek,
                  mely elől nem volt mentő Ararát. Írt egy mázsás irodalomtörténetet a szaktudósok
                  számára. Egy ötven kilósat az egyetemi hallgatóknak. Tíz kilósat a középiskolai
                  diákok, öt kilósat a szegény művelt közönség számára. Az adatokat könyvei számára
                  hervadt tanárok gyűjtötték össze valami megsegítő jóakarat reményében. És tényleg:
                  Maczuga főigazgató melegen rázott kezet velük és kedves barátomnak tegezte őket.
                  Az adatok közti üregeket aztán ő töltötte ki azokkal az általános frázisokkal,
                  melyeket öt nemzedék undorodott át egymásnak. Egy újítás azonban mégis volt a
                  főigazgató úr tudományos működésében. Minden olyan közhivatalnokot, aki a hetedik
                  fizetési osztályon fölül volt és pennát vett valaha a kezébe: bevett
                  irodalomtörténetébe egy-két általánosan jellemző mondat hizelgésével. Maczuga
                  főigazgató ilyen mondatokkal töltötte meg az örökkévalóság batyuját: - A
                  szép-próza terén kitünt Drasche-Lázár Alfréd államtitkár, ki húsz éve kedves ódon
                  házában lakik a Krisztina-tér hatodik szám alatt s fínom irályával s minden
                  botránkoztatót kerülő ízlésével az előkelők kedvenc írója lett. - Így a Maczuga
                  irodalomtörténetét előkelő lakásjegyzéknek is lehetett használni. Ezért vette és
                  ajánlotta könyveit a minisztérium és kényszerültek megvenni az iskolák, a tanárok
                  s a szegény meggondolatlanul szűlt diákocskák.</p>
               <p>A Borkuthy Eveline hangja mélyebb zengést kapott:</p>
               <p>- És mit szól a soproni irredenta beszédemhez? Nem igazam volt?</p>
               <p>Maczugának fogalma sem volt az Eveline szónoki tehetségének ez újabb földrajzi
                  megszélesedéséről. De annál inkább áradott a lelkesedéstől:</p>
               <p>- Oh, méltóságos asszonyom, rögtön utána levélben akartam üdvözölni. Minden szavát
                  aláírom. Fájdalom, a rengeteg munka elvesz minden időt a legkedvesebb kötelességek
                  teljesítésétől. Az ország talán majd hasznát látja, de mi rámegyünk erre a
                  munkára.</p>
               <p>Rendekyné huncut kötődéssel kérdezte Evelinetől:</p>
               <p>- Tudod, édesem, ki van itt?</p>
               <p>Borkuthy Evelinebe visszatértek soproni mondatai mint tavasznak robogó kancák s
                  most ezek vágtatását hallgatta. Alig odaforduló lélekkel kérdezte:</p>
               <p>- Kicsoda?</p>
               <p>- Az a férfi, akit legjobban szeretsz, - rejtélyeskedett Rendekyné.</p>
               <p>Eveline elpirult. Apró nevetés serkedt ajkára. Tizenhétéves lánykori mozdulatai
                  visszajöttek a mult század tulsóbbik táskájából. A kakas elől futó jérce boldog
                  leguggolásával mondta:</p>
               <p>- Te mindig olyan hamis voltál, édes Emmám.</p>
               <p>- Csak nem a König Lajos! - zúgta szemfogai közül Bethegné.</p>
               <p>Borkuthy Eveline lelke újabban erősen párolgott a híres özvegy író felé. A vén
                  leány arca biborvörös lett. Kéjes szégyenkezéssel nyeldeste:</p>
               <p>- Flóra! Flóra!</p>
               <p>Rendekyné összecsapta kezeit:</p>
               <p>- Nem találtátok el. Boór Bálint.</p>
               <p>A vér eltünt Eveline arcából. A zöldre változott arcra feltetszett minden év, hogy
                  az évek kegyetlenségével legyen kegyetlenebb. Szemei egészen férfi szemek lettek,
                  orra ragadozó. Összehúzott szája beharapott a levegőbe:</p>
               <p>- A gazember!</p>
               <p>Aztán mégis visszafínomodott:</p>
               <p>- Bocsánat, hogy úri társaságban ilyen plebejus-szót használok. De ez az ember,
                  aki megfertőzte a magyar lelket, aki eladta lelkét, elárulta a legszentebb ügyet,
                  alig érdemel más szót.</p>
               <p>Bartók Flóra zömök gályája komor irammal evezett segítségére:</p>
               <p>- Sohse vond vissza, édesem. Találó szó volt az. Gazember. A legnagyobb gazember,
                  akit ló farkára kellene kötni és aztán felakasztani. Csodálom, édes Emmám, már
                  engedj meg, de csodálom, hogy a ti házatokba egy ilyen ember beteheti a lábát.</p>
               <p>Rendekyné vállat vont. A báró kérdezte:</p>
               <p>- És miért haragszik úgy rá a méltóságos asszony?</p>
               <p>- Miért haragszom? Miért haragszom Boór Bálintra? Hát lássa, báró úr, ilyen
                  kérdéseket tesznek az emberek, ha zsidó barátaik vannak és a liberálizmussal
                  kacérkodnak. Egy ember, aki Csokonayt meztelenül ábrázolta mint furulyás
                  pásztorfiut. Csokonayt anyaszült meztelenül! Egy perverz disznó, aki csak azért
                  lopja az időt kőfaragással, hogy az emberi test undokságaiban kéjelegjen. Egy
                  rothadt destruktív, aki a mi általánosan tisztelt barátnőnk írásait is sárba
                  tiporta. Aki azt merte mondani, hogy Borkuthy Eveline nem magyar. Hát talán ő
                  magyar a nyugati disznóságaival! Aki henceg, hogy nem keresztény, csakhogy
                  megmételyezze az ifjuság lelkét. Persze, ezért fizetik a zsidók, ebből rendezhet
                  orgiákat. Hát nem lábánál fogva kellene az ilyent felakasztani?</p>
               <p>Az ezüst kereszt ide-oda táncolt a zord asszony nyakán, mintha főbe akarna
                  kóllintani valakit. Elszélesedő vad szájával, kidárdásodó agyaraival, tágra harapó
                  szemeivel: az ős erény bestia volt, a keresztény unikornus, az Istennel,
                  törvénnyel, renddel harapó rettenetes ember-dúvad. Eckhardt kegyelmes urat magával
                  ragadta ez a fakadó epe-kanális. Elővette a döfősebbik bátorságát:</p>
               <p>- Mit várhatunk egy volt kommunistától. Azt mondják, hogy pertu volt Kún
                  Bélával.</p>
               <p>Maczuga szétkémlelt az arcokon. Aztán kitűzött arcára egy nagy darab szánakozást,
                  mint egy fekete lobogót:</p>
               <p>- Kár érte. Tehetsége volna. De Nyugat teljesen megrontotta. Én nem akarom hinni,
                  hogy művészi perverzitásból tényleg együttjárt a Lenin-fiukkal, de futurista,
                  becsületemre futurista!</p>
               <p>Az utolsó szavakat már acsarkodva kiáltotta. Széles, zabáló szemei rosszak lettek.
                  A futurista jelző mitológikus szörnyűségeket jelentett szótárában. Oly sokszor
                  dühbe gurította ez a szó, hogy voltak percei: maga is kiváncsi volt megtudni, mit
                  is jelenthet a futurizmus. Két igen sikerült cikket is írt ellene, melyek
                  olvasását az iskolákban a minisztérium hivatalos körirattal rendelte el.</p>
               <p>Czeglédy György alkalmasnak látta a pillanatot, hogy taposson egy-két lépést a
                  jövője felé:</p>
               <p>- Én sokkal fiatalabb vagyok, hogysem itélkezni merjek Bálint bátyám fölött. Még
                  kevésbé tenném ilyen társaságban, ahol annyi illetékes előkelőség van. De annyit
                  kénytelen vagyok megvallani, hogy az ifjuságnak az a fele, melyben még élnek a
                  nemzeti hagyományok, fájdalommal fordult el tőle. Végre is nekünk nem okvetlenül
                  művészet valami csak azért, mert Párizs romlott izlését tárja elő. Azután a Bálint
                  bátyám kalandjairól olyan furcsa hírek szállanak...</p>
               <p>- Ne bántsák. Olyan pompás alak és legalább nem unalmas, - mondta vontatott hangon
                  Rendekyné.</p>
               <p>A Borkuthy Eveline atomjai megint fenséges élőképet adtak össze. Most már
                  nyugodt-komolyan mondta:</p>
               <p>- Kedves Emmám, ne vedd rossz néven, de te mindig csupán a nő szemével nézed a
                  férfiakat. Boldog vagy, hogy ezt teheted. De nekünk, akik a szerencsétlen nemzet
                  holnapját virrasszuk, akarva-nem akarva magasabb nézőpontra kell helyezkednünk. Ez
                  az ember farag itt Toldikat, Csokonayakat, magyar parasztot és fogalma sincs a
                  magyar pszihéről. Magyar levegő helyett francia meztelenséget ad. Láttad-e a
                  Peturját? Mennyi vad lázadás, mennyi fenyegető pogányság van ebben az irtózatos
                  szoborban. Már bocsánatot kérek, azt hiszem Szent István országában élünk. A
                  magyar sohasem volt lázadó. A magyar mindig mélyen keresztény volt: imádta
                  istenét, szerette királyát, tisztelte fellebbvalóit és a törvényeket. A magyar
                  pszihéből mindig kikonganak Szent István harangjai s nekem nem magyar művészet az,
                  ahol egy jobbágy szemtelenül megragadja egy főúr karját. Ne gondold, hogy családi
                  elfogultság mondatja ezt velem, ne gondold, hogy Hont vezér késő unokája...</p>
               <p>- Kezeit csókolom, Hont vezér késő unokája. Milyen poros a cipője, mindig mondtam,
                  hogy jobban kellene seperni azt a vereckei szorost.</p>
               <p>Kicsattanó kedv lobogásával szólt a hang. Boór Bálint állt előttük, valami új nagy
                  fiatalság győzelmével az arcán. Mögötte Ildikó imbolygott, lehajtott fejjel,
                  sajátosan elbágyadt arccal.</p>
               <p>Nehéz csend zuhant le. A két nőt villámütötte ez a hirtelen eléjük toppanó
                  hatalmas élet. Végre az öreg Rendeky Gizella megsajnálta a társaságot. Legmélyebb
                  találékonyságát vette elő:</p>
               <p>- Tényleg, igen meleg este van. Még eső lesz az éjszaka.</p>
               <p>Bálint kegyetlen jó kedvében volt:</p>
               <p>- Örömmel látom, kedves Eveline: a haza sorsa megint lendül egyet. A haza mindig
                  kétszeresen lehet hálás magának. Először azért, hogy fáradozik. Másodszor: hogy
                  azalatt nem fárassza magát regényírással.</p>
               <p>Eveline úgy elfehéredett, hogy nagy fehér gallérja szürke lett. Mind a két nő
                  felállott.</p>
               <p>- Miért siettek, édeseim? - énekelte Rendekyné.</p>
               <p>- Még sok járni valónk van, - szólt Eveline belső hidegrázással.</p>
               <p>Bethegné szembe fordult Bálinttal. Két szemfoga majd kiszakadt a gyökereiből, úgy
                  feszült a férfi szemei felé. Súlyos, lefojtott hangon nyögte:</p>
               <p>- Vannak nagyon aljas férfiak.</p>
               <p>Bálint hatalmas-édeset kacagott. Ildikó utána csilingelt apró vicogásával.
                  Rendekyné tréfás feddéssel csóválta fejét:</p>
               <p>- Nagy lókötő maga Bálint. Egészen elrontja az Ildikót.</p>
               <p>Tarnay báró is felállott:</p>
               <p>- Én is megyek méltóságtokkal. Egy darabig közös az útunk.</p>
               <p>Eckhardt és Maczuga is csatlakoztak. Bálintot kivéve mindenki készült. Hallgatagon
                  mentek a kert kapuja felé. Csak Rendeky próbálta ijedt jókedvével kitipegni a
                  lelkekből a kellemetlen emlékeket. Két csodás nagyságu rózsát letépett és öreg
                  bókkal nyujtotta át a két nőnek.</p>
               <p>A búcsuzás azért a szokott szavakkal volt kedves. Tarnay báró, mikor lehajolt a
                  Rendekyné kezére, odasugta neki:</p>
               <p>- Remélem, hálás lesz, hogy viszem őket.</p>
               <p>Rendekyné mosolygott. Aztán egy nagy fehér libbenéssel a szinész mellett termett.
                  Ráütött a vállára:</p>
               <p>- Maga, Bokody, mit siet? Maradjon itt a barátja kedviért. Ma úgysem játszik.</p>
               <p>A szinész hosszu sovány arca elszélesedett a boldogságtól. Mikor a többiek már
                  elég messze voltak, Rendeky a tarkóját vakarva szelid aggódással dadogta
                  Bálintnak:</p>
               <p>- Te szépen elkergetted őket.</p>
               <p>- Ezek sem jönnek többet honmenteni hozzánk, - kacagott Rendekyné.</p>
               <p>- Igaz, legalább elmentek, - sóhajtott szelid megnyugvással Rendeky.</p>
               <p>A három nő felkacagott. Rendeky gyermekes fellobogással mondta:</p>
               <p>- Most itt hagylak benneteket, csináljatok, amit tetszik. Megyek, folytatom
                  Fredegundát. - És már iramlott felfelé a lépcsőkön.</p>
               <p>- Vigyázzon, mert féltékeny leszek, - kiáltott utána az asszony.</p>
               <p>Mikor a férj alakja betünt az előcsarnok széles világosságába, Rendekyné odaállt
                  Bálint elé. Egészen közel hozzá, görbés feléje hajlással, fínom testét mintegy
                  bemártva ebbe a roppant életfolyóba:</p>
               <p>- Tudom, hogy magának Ildikó kell, maga öreg csacsi. De ma nagyszerű volt, ma
                  magának adom.</p>
               <p>Kezével meglegyintette a férfi arcát. Aztán hosszú visítással kacagott.
                  Belecsimpaszkodott Bokodyba s gúnyos sürgetéssel mondta:</p>
               <p>Jőjjön, maga Adonisz, hagyjuk magukra a fiatalokat.</p>
               <p>Rendeky Gizellából kijött a rég megszokott bölcs tapintat:</p>
               <p>- Megyek, megvacsoráztatom a gyermekeket.</p>
               <p>Rendekyné a szinésszel már letünt egyik út homályába. A nehéz virágu bokrok mögül
                  visszaénekelt:</p>
               <p>- Vigyázz, Gizikém, az öregre!</p>
               <p>Bálint egy pillanatig mozdulatlanul állt. Ildikó egy feléje hajló aranyeső fürtjét
                  babrálta, de lelogó haja közül leste a férfit. Az lehajolt hozza, felkapta
                  karjaira és futott a kert mélye felé.</p>
            <milestone n="5" unit="startSubChapter"/>
               <p rend="head">5.</p>
               <p>Késő este volt, amikor a Rendeky hangja lekiáltott egy emeleti ablakból:</p>
               <p>- Emma, Emma! Mi az ördögöt csináltok? Már tizenegy óra.</p>
               <p>- Olyan érdekes meséket tud ez a Bokody mondani, - kacagott vissza egy hang.</p>
               <p>- Várjatok, lemegyek én is.</p>
               <p>- Maga csak maradjon fenn, már úgyis mennek. Csak kikísérjük őket.</p>
               <p>A párok előkerültek. Rendeky újból kiáltott:</p>
               <p>- Bálint, nem nézitek meg az avar koponyámat?</p>
               <p>- Majd máskor, most már mennünk kell. Mennyire vagy Fredegundával?</p>
               <p>Rendeky, aki öreg korára az archeológiából félig átbolondult a regényírásba,
                  szétbimbózó örömmel kiáltott:</p>
               <p>- Nagyszerűen halad. Éppen csókolózik egy gall vitézzel. Óriási merészségek
                  lesznek benne. Meglátjátok: lepipálom Zolát. Ez lesz az első naturálista ókori
                  regény. Gyertek fel, felolvasok egy részt.</p>
               <p>Rendekyné édes pajkossággal mondta:</p>
               <p>- Ugyan, ne izgassa fel őket az éjszakára. Nem való eféle olvasmány két ilyen
                  zsenge fiatalembernek. Csak fekügyék le, mi is rögtön jövünk.</p>
               <p>A társaság nevetett. A férfiak elköszöntek a férjtől. Mikor a kapuban voltak,
                  Rendekyné megint odadörzsölte forró kihívását Bálinthoz:</p>
               <p>- Ugye, ma jó voltam magához? Meglátom, milyen hálás lesz.</p>
               <p>Ildikó a Bokody csúf arcának boldog izzását nézte megtáguló, visszaolvasó
                  szemekkel:</p>
               <p>- Milyen furcsán csúf maga Bokody. Majdnem csiklandja az embert, - szólt és
                  sajátos mosolygással anyjára nézett.</p>
               <p>A két férfi hallgatagon ment egymás mellett. Csak a Bálint ajakáról tört le néha
                  egy népdal csücske. Mindaketten fiatalon, ruganyos léptekkel mentek. Mint akiknek
                  izmaiban most terjed szét a friss női csók íze. Köröttük, a szétömlő kertekben
                  áhitatosan hömpölygött a tavaszi éjszaka. A levegő mint millió apró meleg női csók
                  surlódott bőrükre. És ők úgy érezték, hogy minden pórusukból egy új férfi vágy
                  mered a tavasz boldog méheibe. Hogy millió csókos akaratban ölelkeznek az egész
                  tavaszi világgal.</p>
               <p>Egyszer csak Bokody nagyot kacagott. Megállott, a homlokához csapott:</p>
               <p>- Most már tudom!</p>
               <p>- Mit tudsz, hogy úgy örvendesz neki? - kérdezte Bálint felrezzenve a
                  jóleséséből.</p>
               <p>- Tudom, hogy minek köszönhetem a mai napot.</p>
               <p>- Minek?</p>
               <p>- Hogy olyan csúf vagyok. Hogy olyan mindenkit megállító, minden szemet megtágító
                  pocsék pofám van.</p>
               <p>Édesen, majdnem csemcsegve kacagott, mint akit egy jó étel emléke csiklandoz.
                  Bálint édes vidámsággal mondta:</p>
               <p>- Mondasz valamit. Többször vettem észre, hogy az ilyen mitológikus ős csúfság
                  jobban gerjeszti a csókot minden szépségnél. Egyszer fiatalkoromban az
                  Akácfa-uccában egy népies tánchelyen egy csárdást járó fiatal szakácsnőt láttam
                  meg. Minden külön túlzással volt csúf e rengeteg fehérnépen. A széles,
                  bujaharapásu zöld szemek, az esőt gyűjtő tömpe orr, a férfizabáló húrkás vörös
                  száj, a kaszárnyaölelő termet. És együtt ez a sok csúfság tüzes számum volt, mely
                  átforrósította gerincedet s részeggé tett a vágytól. Hónapokig voltam a bolondja
                  és talán ezzel a borzalmas nősténnyel játszta rajtam legforróbb csók-dalát a
                  világ.</p>
               <p>Egy lámpa fényébe értek. Bokody dacos büszkén feszítette magát Bálint felé:</p>
               <p>- Ugye, csakugyan olyan rusnya vagyok?</p>
               <p>- Mesésen, mérhetetlenül, tömegesen! - kacagott Bálint.</p>
               <p>Sajátos volt a szinész arca. Egyszeri látás után visszakísértett egész életen át,
                  mint egy bizarr dallam, egy lidércnyomásos látomás. A vasszinű kerek koponyáról
                  vas-szinű serték dús tömöttségben rohantak szét a tér minden kinálkozása felé.
                  Szétfutásukban a drótszerű hajszálak azt a hatást tették, hogy szemlátomást
                  nőnek. Olyanná tették a fejet, mint a borbélyok hengerkeféje, mely a korpával a
                  lélegzetet is kisepri az áldozatból. A két fül ijedt messzire nyulásában mintegy
                  tüntetőleg nem akar szolidaritást vállalni ezzel a fejjel. Az összenőtt bozontos
                  fekete szem alul két acélkék szem révül a világba, csodálatos messzinézéssel.
                  Szakadatlan sajátos rajongó fény árad belőlük. Ilyen szeme van a máglyára vitt
                  szentnek, aki alatt már lángol a halál s aki fölött már megnyilt az örök élet. Az
                  arc sovány, kissé vörhenyes: az erős bor és erős vér színe. A száj mindig félig
                  nyilt, beszél, ha hallgat is. Néma vonalain minden percben az emberi lélek nagy
                  zuhatagait látod előáramlani. Amint megy, két karját széttartja, két nagy vörös
                  kezét nyitott tenyérrel viszi. Így megy az Isten részege a szent zászló után, a
                  mártir a tűz lobogásába. Léptei erősek, visszadöngők és mégis ténfergők,
                  botladozók. Az egész alak tragikus és jó, kómikus és felfakassza benned a
                  szánakozás könnyeit.</p>
               <p>Bokody alig volt két évvel fiatalabb Bálintnál. Sümegi volt ő is, parasztember
                  fia. Együtt járták a sümegi reáliskolát és később a pápai református gimnáziumot.
                  Gyermekkoruktól nagy barátságban voltak. Bokody a hitvalló rajongásával imádta ezt
                  a szélesvitorláju embert. Tűrte szeszélyeit, szorongta válságait. Tudott
                  meghunyászkodó kutyája és dorgáló apja lenni. Azok közé tartozott, kik már zsenge
                  korukban hallják magukban az egész életre elhívó hangot. Már hatéves korában
                  eljátszotta azokat az embereket, akik valami titokzatos ős oknál fogva életévé
                  lobbantak. Az iskolában, ha nem tudta a leckét, olyan sokszinű komikummal tudta
                  jelenetezni ezt a nem tudást, hogy tanáraiban a nagy kacagástól szétolvadt a
                  négyes. Ahogy a sziniakadémiát végezte, egy pár évi keserves vidéki kóborlás
                  után egy csodálatos véletlen bejuttatta a Nemzeti Szinházba. Mély és nagy tehetség
                  volt; de sajátosan korlátolt. Igen sok szerepben meg sem tudott moccanni s ha
                  mégis ráerőszakolták, csapnivalóan rossz és élettelen volt. De a magyar parasztot,
                  a nyomoruság furcsa figuráit, az élet-vizió különöseit oly dermesztő, vérbeli
                  valósággal tudta adni, hogy a közönség lelkesedése elismerésre kényszerítette a
                  különben ellenséges pesti kritikát.</p>
               <p>Mikor a Gellérthegy-uccába értek és eléjük lobogott a millió szemű város, megint
                  megálltak. Bálint kilökte karjait a levegőbe:</p>
               <p>- Fiatal vagyok! Bizonyisten fiatal vagyok!</p>
               <p>Nagy-legényesen nézett le Bokodyra. Az bölcs melankóliával mondta:</p>
               <p>- Vén csacsik vagyunk mindaketten.</p>
               <p>Bálint szembe állott a szinésszel, mintha birkózni akarna vele:</p>
               <p>- Tudod, hogy veszettül szerelmes vagyok ebbe a kis nyavalyás csitribe. Pedig
                  szememmel láttam, amint egyszer az undok Czeglédyvel falták egymást. Többet
                  mondok: határozottan tudom, hogy még a Maczuga Rezsővel is gyenge tudott lenni,
                  csakhogy megkóstolja az anyja egyik étvágyát. Fuj! Egy borjufókát inkább
                  megbocsátanék neki. Romlott a körme hegyéig. Tízéves korában már nem volt ártatlan
                  s lehetett már vagy ötven viszonya. Igy nevelte az anyja, aki örvendett, ha az
                  alma a fa tövénél marad. Néha kicserélik, néha egymásnak ajánlják udvarlóikat,
                  néha egyik a másik segítségével szerez meg valakit, néha testvériesen osztoznak.
                  Az anyja valóságos szerelmi gócpont. Nem láttad, hogy a báró, Eckhardt s az a
                  hüllő Maczuga milyen kövér szemekkel tátogtak feléje. Mindenik ki akarta bőjtölni
                  a másikat, hogy ő maradjon itt. Én aztán szétugrattam az egész bandát és te húztad
                  ki a kvinternót.</p>
               <p>Megindultak. De alig léptek hármat, Bálint megint megállott:</p>
               <p>- Pedig nem igaz, hogy szerelmes vagyok belé. Ha reggel halála hírét venném,
                  annyit sem bántana, mintha a kiflim elmaradna a kávém mellől. Csak ki kellene
                  nyujtani az ujjam, száz lányt kapnék, sokkal szebbet, több rezgésűt, nagyobb
                  horizontút. És mégis halálosan izgat. Tudod miért? Mert egész bizonyos, hogy ennek
                  az elitélten született lánynak én vagyok az első kinyilatkoztatás, az első
                  szerelem. Eddig csak játszott, nyalakodott vagy zabált. Én mint tüzes eső
                  záporoztam rá, hogy elállt a lélegzete. Elzúzom életemmel élete minden mozdulatát
                  és hiszed-e, hogy néha órákra lelket tudok gyújtani ebbe a beteg testbe. Aztán
                  mindegyre kicsúszik a kezemből. Az anyja visszahódítja tőlem. Már csak azért is,
                  mert reméli, hogy egy elkeseredett percben vele folytatom. És ez a harc, hogy én,
                  a negyvenéves ember, mindegyre visszaragadok magamévá egy csitri lányt, aki még
                  soha senkié sem volt, még az ölelésben sem: ez ad valami vad mámort, valami
                  végtelen ingerlőt a dolognak. A nyavalyás Czeglédyt, a fiatalt, a huszonhatévest,
                  a híres szavalót, úgy kilódítottam a nyeregből, hogy majd elharapta a nyelvét.
                  Minden cseléd a zsoldomban van, azonkivül az öreg Gizella is az én kémem és egész
                  bizonyosra tudom, hogy négy hét óta senki mással nem ölelkezett. Én vagyok a
                  legény a csárdában. És majd ha megúnom a játékot, én fogom faképnél hagyni. Én a
                  negyvenéves a tizenhatéves kis bakfist. Én fogom kinozni azt, aki annyi fiatalt
                  kinozott.</p>
               <p>Roppant termete támadóan feszült előre. De arca most végzetesen szép volt. Lázadó
                  gigász volt, aki ellene támad a bestia időnek és visszarugja a halál kutyáit.
                  Bokody úgy nézett rá, mint egy nagy tűzbe:</p>
               <p>- Hej, Bálint, Bálint! - mondta félig csodálkozva, félig panaszosan.</p>
               <p>- Mi a bajod, öreg?</p>
               <p>- A fene egye meg ezt a cudar világot! - sóhajtott Bokody és odaköpött
                  Pestnek.</p>
               <p>Bálint nem kért szövegmagyarázatot ehez a tömör kivánsághoz. Hozzá volt szokva a
                  szinész homályos felkiáltásaihoz. A Krisztina-téren Bokody el akart köszönni. A
                  Hüvösvölgyben lakott egy nyomorult ketrecben. Onnan jött be gyalog naponta a
                  próbákra, az előadásokra, mert villanyosra nem telt. Bálint titokzatos
                  mosolygással nézett rá, mint aki nagy ajándékot tartogat. Vidám parancsolással
                  mondta:</p>
               <p>- Nem fogsz hazamenni.</p>
               <p>- Muszáj. Holnap reggel tíz órakor próbám van. Hétkor már nyakamba kell venni a
                  világot.</p>
               <p>- Faluzni fogunk.</p>
               <p>A különös szóra csodálatos öröm világolt fel a szinész arcára. Apró csúfságai néma
                  kacagással villóztak fel s az összeömlött jókedv valahogy rácsúszott a
                  hajszálaira és szétsugárzott az éjszakába. A Krisztina-tér csendes sátrai előtt
                  bokázni kezdett. Beledúdolta a nagy hallgatásba:</p>
               <p>Hajnalba,</p>
               <p> Hajnal előtt</p>
               <p> Rózsafa nyillik a</p>
               <p> Házam előtt.</p>
               <p>A sarki patika előtt egy öreg rendőr szundikált. Azt álmodta, hogy mind a nyolc
                  gyermekének lyukas a cipője és hogy a szive nagyon sajog bele. A hangra felíjedt.
                  Amint látta, hogy egy ember dalolva táncol, csendesen mondta magában:</p>
               <p>- Ni, ez örvend. Ugy látszik, hogy alszom. Hogyan is örvendene egy valóságos
                  emberfia ezen a világon, ahol a nyolc gyermekemnek lyukas a cipője. - És ezzel
                  visszasűlyedt a valóságosabb álomba.</p>
               <p>A két férfi gyorsan mászta meg a Várba felvezető lépcsőket. Fenn a Sétány fái
                  mintha lassan konduló harangjai lettek volna a csend roppant templomának. Egy
                  hársfából úgy jött a méz édes szaga, mint meleg a sütő-kemencéből. A
                  Szentháromság-téren, a Mátyás-templom előtt egy percre megálltak. Mélyebb
                  húrjaikra átrezgett az öreg kövek éneke. A városház órája éjfélt ütött.
                  Továbbrezzentek.</p>
               <p>Haza érkeztek. Bálint becsengetett. Az udvar mélyén egy ajtó nyikorgott. Lassu
                  csoszogás indult a kapu felé. A kapu alatt kijött a közeledő lámpa fénye.</p>
               <p>Zömök, rücskös öreg asszony nyitott ajtót. Ingben volt, csak egy óriási barna
                  kendő fedte le a temetőbe készülő mulandóságait. Bálint vidáman köszöntötte:</p>
               <p>- Jóestét, Borcsa néni, fenn van még az öreg?</p>
               <p>- Már levetkezett. A csizmáit faggyuzza.</p>
               <p>- Mondja, hogy öltözzék fel. Faluzni fogunk.</p>
               <p>Az öreg asszony arca tulsugározta a kezében tartott lámpát:</p>
               <p>- Csakhogy megjött a kedve Bálint úrfinak. Már aggódni kezdtünk.</p>
               <p>Bokody előugrott Bálint mögül, ahol eddig bujósdit játszott. Átkarolta az
                  öregasszonyt:</p>
               <p>- Itt vagyok, Borcsa néni! Ma szarvat rakunk az öreg Gergely bá homlokára.</p>
               <p>Az öregasszony felkiáltott:</p>
               <p>- Jézus-Mária, a Károly úrfi! Egész világéletében félfertályos volt. Így
                  megíjeszti az embergyermekét.</p>
               <p>Aztán visszasietett az udvar mélyére. A két férfi hallgatagon várt a sötét szűk
                  udvaron. A krumplikövek közül nedves, pincés földszag jött, a levegő bebörtönözött
                  volt. De fenn végtelen elmélyülésből néztek le a csillagok.</p>
               <p>Egy öreges férfihang szólt ki:</p>
               <p>- Bálint úrfi!</p>
               <p>- Mi az, öreg?</p>
               <p>- Faluzni fogunk?</p>
               <p>- Igen, siessen, Gergely bácsi.</p>
               <p>- A gubámat is hozzam?</p>
               <p>- Hát persze.</p>
               <p>Egy perc mulva egy öreg paraszt jött ki a kapus lakásból. Hosszu fehér szőrű
                  juhászbunda volt a vállán. Halkan jóestét kivánt. Bálint szólt:</p>
               <p>- Értesítsük a sógort is.</p>
               <p>Az udvar egyik zugába mentek, egy házikószerű kutyaólhoz. Hizelgő boldog
                  nyöszörgés jött feléjük. Az öreg Gergely eloldta a láncot. Nagy lompos fehér
                  kuvasz jött ki az ólból. A kutya halk örömmel táncolta körül a férfiakat s
                  meg-megnyalta kezüket.</p>
               <p>Visszafogott léptekkel, csendben mentek fel a lépcsőkön. A kutya mindegyre előre
                  futott, de mindenik emeleten megvárta őket. A harmadik emeleten Bokody kicsorduló
                  boldogsággal mondta a kutyának:</p>
               <p>- Lompos pajtás, ma megint otthon leszünk.</p>
               <p>Felgyujtották a műteremben a villanyt. Az egész óriási ablak nyitva volt. A
                  mérhetetlen város, mint egy őrt álló Ciklopsz, véres szemeivel benézett a néma
                  szobrok világába. A mélyből hűvösen jött fel a Duna lehellete.</p>
               <p>A kutya odaguggolt az ablakhoz, mint aki várja a történendőket. Titokzatos lázas
                  készülődés kezdődött. Bálint és Károly nagy csomó holmit cipeltek ki az alkóv nagy
                  szekrényéből és öltözködni kezdtek. Az öreg Gergely betünt a konyhába.</p>
               <p>Egyszerre a kutya felszökött és síró örömmel ugrándozott a két férfira. Két
                  paraszt állott előtte lompos szőrű gubával a vállán. Bokody rengeteg látvány volt
                  ebben a változatban. A nagy gubancos suba kitoldta csúfságát s minden szőrszála
                  hegyéig ő volt csúf abban is. Bálint olyan volt mint egy ős paraszt király,
                  megmaradt szálfája egy kipusztított embererdőnek.</p>
               <p>Az öreg is előtipegett a konyhából. Egy nagy fehér deszka-asztalt cipelt. Odatette
                  az ablak elé. Aztán három falusi széket, szalonnát, hagymát, sót, egy szalmával
                  befont kancsó bort és poharakat tett az asztalra. Végül egy egyszerű ócska
                  gyertyatartóban egy szál gyertyát. Mikor meggyujtotta, Bálint lecsavarta a
                  villanyt. A hatalmas műteremben, a behemót várossal szemben szelid vidámsággal
                  lobogott a kis jószág.</p>
               <p>Asztalhoz űltek. Az asztalfőn Bálint űlt, szemben a várossal. Jobbján Bokody.
                  Balján Lompos, mert neki is külön szék dukált és mellette az öreg Gergely.</p>
               <p>Bálint szeliden mondta:</p>
               <p>- Gergely bá, először töltsön kóstolónak.</p>
               <p>Csodálatos meghatottság volt mindenik arcán. A kutya szelid nyugodtsággal űlt
                  székén, nem alkalmatlankodott. Nagy meleg otthoni szemmel nézte a három
                  parasztot.</p>
               <p>Az öreg töltött. A három paraszt összekoccintott. Ittak. Letették a megürült
                  poharakat A Bálint szemei nedvesek lettek s végtelen eltéresedéssel néztek maguk
                  elé. Mintha az éjszakán át, a végzetes városon át látná a napos sümegi lankát,
                  ahol egy meghajló öreg ember ültette a bor tőkéit. Ahol egy göndör szőke gyermek
                  játszott a fakadó venyigék közt. Ahol egy barna öregasszony végtelen szeretettel
                  vigyázta az öreg embert, a szöszke gyermeket.</p>
               <p>Enni kezdtek. Lompos is megkapta a maga szép porcióját a szalonnából, még kenyeret
                  is szelt neki Bálint. A kutya evett, de falatjai közül rá-rászerette szemeit a
                  három falubelire. Elnedvesedő nagy szemébe lélek gyűlt és emberi szemek lettek.
                  Mintha mondaná: - Egy anyagból esszük az életünket, a lelkünket. Meneküljünk
                  egymáshoz a közös íjesztések elől. Mindenki testvér, aki születik, fáj és
                  meghal.</p>
               <p>Ettek, hallgattak. Talán már nem is voltak külön négy élet, külön sajgó négy
                  lélek. Talán az élet, elmosva külön énjük határait, összevegyült habokba folyt
                  tovább az időben. A századok rovátkái szétmállottak bennük, elmerültek az időknek
                  ormai s voltak a falu, az ős paraszt, az időtlen magvető az egyforma
                  örökkévalóságban. Voltak a kenyér ősi jósága, a rög emberhimnusza, a jó munka
                  összefogása. Voltak az eke, voltak a kalász, voltak a csók.</p>
               <p>Az evésnek vége volt. Már csak iddogáltak. A negyedik pohár után Bokody az éjszaka
                  felé fordult s belebámult a messze homályosuló városba. Halkan dudorászni
                  kezdte:</p>
               <p>Ki tanyája ez a nyárfás?</p>
               <p> Nem hallik be a kurjantás.</p>
               <p> Tán alusznak, vagy nem hallják,</p>
               <p> Vagy talán nem is akarják...</p>
               <p>Ismétlésénél már Bálint is vele tartott. Mint ős pogány zsoltár, mint a földnek és
                  napnak énekelt imádság: komolyan és szerelmesen, bánatos könyörgéssel és büszkén
                  jött a nóta belőlük. Az öreg nézte őket és a szemeivel énekelt.</p>
               <p>Amint a nóta elhangzott, a levegő szelid lányai tovább osztották édes ízét. A
                  három férfi arca olyan egy arc volt: egy fájdalom, egy ösztönös gondolat, egyetlen
                  dac. Az öreg Gergely odabiccentett a városnak, csufondáros, svábos nyújtással
                  mondta:</p>
               <p>- Pudapészt!</p>
               <p>Bokody csúfos-büszke tokát eresztett. Hangja kövér volt:</p>
               <p>- Láttam én már karón varjut.</p>
               <p>Bálint széles hajtással itta ki poharát. Aztán az egyik karján megfeszítette az
                  izmot, másik kezével megveregette a kiduzzadó hatalmas békát. Odakaccsintott a két
                  férfinak:</p>
               <p>- Meglátjátok, még felülkerülünk. Mi leszünk az erősebbek. Bizony isten, mi
                  leszünk az erősebbek.</p>
               <p>Bokody énekelve ütemezte:</p>
               <p>- Háromszor veri ezt kendnek Ludas Matyi vissza.</p>
               <p>Felkacagtak. Hunyorgatva, ravasz boldogsággal néztek egymás szemébe. A hat szem
                  ablakán ugyanazzal az arccal nézett ki egy paraszt, hogy meglássa önmagát és
                  erősebb legyen. Néha mintha Dózsa György lett volna. Néha Toldi, néha Ludas
                  Matyi.</p>
               <p>- Beköti még a sümegi biró a lovát a királyi palota istállójába, - hencegett
                  Bokody.</p>
               <p>Bálint édes emlékezéssel kacagott fel:</p>
               <p>- Jól felhúztam a Weinkeller Hánit. Micsoda dühös volt! Csunya egy portéka, hogy a
                  varangybéka egye meg.</p>
               <p>- Hát az ki? - kérdezte Bokody.</p>
               <p>- Kicsoda? Hát azt sem tudod! A Borkuthy Eveline. Az apja, az öreg sváb Weinkeller
                  Szepi kutyatömő volt s a Bach-korszaknak volt egyik mindenre-kaphatója. Mézes,
                  síma ember volt, a gróf urak szolgálatjukba vették. Nagyon sok méltóságos agarat
                  és kanárit mentett meg az utókornak. Egyszer aztán az egyik Andrássy gróf
                  beajánlotta Ferenc Józsefnek, akinek egy kedvenc vizsláját örökítette meg. Ezért
                  királyi tanácsos és nemes Vadkerti Borkuthy József lett. A Háni lehetett akkor
                  vagy huszonötéves s még csak titokban bűnözgetett irodalmat. De erre a Hániból
                  Eveline lett. Kimutatta rokonságát Árpád apánk nagynénjével és kiadta
                  elbeszéléseit. Szegény azért olyan részletesen és fáradhatatlanul előkelő és
                  turáni, hogy eltakarja a boldogult sváb kutyatömőt. Az átöröklés egy sajátos faja
                  érvényesült nála. Apja annyi fínom agár és előkelő cica arisztokráciáját nézte be
                  a szemeibe, hogy ez üt most ki Eveline-Hániból. A forradalom bukása óta olyan
                  iramban ősmagyarodik, hogy az Eveline név valószínűen csak muló állomás és egy
                  szép reggel Emese lesz.</p>
               <p>Bokody kómikus íjedtséggel kiáltott fel:</p>
               <p>- De nehogy én rólam álmodjék valamit! Nem szeretnék vele kárhozni el.</p>
               <p>Megint kacagtak. Lompos is belevihogott a jókedvükbe. Aztán ittak egy hosszú
                  kortyot. Hallgattak. Az öreg Gergelyben kezdett szomorusággá párázni az ital.
                  Nagyot sóhajtott:</p>
               <p>- Bálint úrfi, én már érzem, hogy sohasem kerülök vissza Sümegre.</p>
               <p>Az öreg a Boór család vincellérje volt. Mikor az öreg Boór meghalt s az anyai
                  házon kivül mindent el kellett adni, Bálint felhozta az öreg párt Budapestre. Az
                  öregnek szolgai állást szerzett egyik minisztériumban, azonkivül beajánlotta a
                  házhoz őket házmesternek. És mert az asszony mindent tűrő, csendes ingyen igavonó
                  állatnak bizonyult, a háziúrék megtartották őket még akkor is, mikor már Bálintot
                  szerették volna kitenni a lakásból. A művész különös szemmel nézett az öregre:</p>
               <p>- Nem az a fontos ám most, öreg, hogy mi kerüljünk vissza a faluba, hanem hogy a
                  falu jőjjön fel elönteni Budapestet. Aztán Bokody felé fordult. Gyujtott
                  fáklyákkal mentek rohamra a szavai:</p>
               <p>- Ma hiszek, Károly. Ma újból erős és fiatal vagyok. Az a sok kis drága, okos
                  koponyáju parasztgyermek nem fog mindig a semmibe pusztulni. A földnél marad a
                  földhöz való. A többi majd erős tavaszi áramban jön elárasztani a műhelyt, az
                  iskolát. A here arisztokrácia, a beteg középosztály fölött kondítja már harangját
                  a halál, jön az új élet elhívott királya: a magyar paraszt. Dús Vezúv lesz minden
                  magyar falu. Termékeny lávája elönti a gyárat, a boltot, a hivatalt, a közéletet s
                  kiégeti belőlük a beteg századokat. Mi vagyunk az erős ököl, a ravasz ész, a
                  lebírhatatlan munka. Mi vagyunk a megtartó végtelen ölelés, szentséges termő ős
                  pogányság vagyunk mi. Mi szarunk a kegyes frázisokra s a kergés középosztály
                  becstelen gyilkos ideálizmusára. Mi a föld, a kenyér, a hús, a pénz erős
                  valóságaira építjük fel lelkünk csodáit. Meglátod, Károly, mi leszünk itt még a
                  gondolat vitorlája, a gyár akarata, az üzlet győzelmese: mi, a magyar paraszt.
                  Most még kilökött csillagok vagyunk. Magánosan dideregjük géniuszunk végzetét és
                  átok számunkra minden kincsünk az idegen világban. De húst eszik már a magyar
                  falu, de megmozdult a történelem. Az idő pitvarában már döngnek lépései a megváltó
                  magyar parasztnak. Ebben az országban minden rög mélyén, minden kalász tövén,
                  minden élet gyökerénél egy nagy szerzett tőke van eldugva. A paraszt munka, a
                  paraszt vér, a paraszt szenvedés tőkéje. Oh, vissza fog ütni a magyar temető. Hogy
                  le fog csapni a paraszt ököl a zsiványokra: hol a tőke és hol a kamat?!</p>
               <p>Hirtelen megrázkodott. A négy karácsonyfát néző szem fényes káprázatában meglátta
                  önmagát. Ajkai gunyosan elszélesedtek, vonásai szétestek. Különös nevetéssel
                  mondta:</p>
               <p>- No, beugrottatok? Meg akartam mutatni, hogy jó képviselőjelölt tudnék lenni.
                  Gergely bácsi, tudja, hogy kell feltámasztani egy döglött szamarat?</p>
               <p>Az öreg szemei elárnyékosodtak. Nem felelt.</p>
               <p>- Szentelt vizet kell tartani az orrához s tüzes tömjént a farka alá. Akkor azt
                  hiszi, hogy sváb püspök a mennyországban. Felugrik és elkezdi orditani:
                  i-deál-izmus! i-deál-izmus!</p>
               <p>Bokodyból kikanyargott a gyűlő mámor:</p>
               <p>Nagypénteken mossa holló a fiát,</p>
               <p> Ez a világ kigyót-békát rám kiált.</p>
               <p>Az öreg Gergelynek mind jobban felhozott a lelke. Szemeiben már csüngött a sírás
                  lába:</p>
               <p>- Pedig biz-én szeretnék a sümegi temetőben nyugodni.</p>
               <p>Bokody lenyelte a nóta másik felét. Rázsémbelt az öregre:</p>
               <p>- Ne temetkezzék itt, öreg sírásó. Előbb még tapsolni fog a jutalomjátékomon.
                  Kapjam meg egyszer a Tiborcz szerepét, az egész Budapestet a sarkam alá
                  tiprom.</p>
               <p>Nagyot sóhajtott. Ugy kiitta borát, hogy majd a pohár feneke is belé dűlt az
                  itallal. Bálint kötekedve mondta:</p>
               <p>- Szeretném már látni.</p>
               <p>A szinésznek minden csúfsága külön szomorodott el:</p>
               <p>- Szeretnéd... szeretnéd. Hát tehetek én róla, ha elmarnak minden szerepemtől. Oh,
                  ha úgy halok meg, hogy nem játszom meg őket. Még a koporsómban sem lesz
                  nyugtom.</p>
               <p>Gyermekes síránkozással mondta a szavakat. Bálint apává melegedett szemeiben. Úgy
                  nézte a művészt, mintha mögötte az egész végzetet látná:</p>
               <p>- Jaj, fiam, ezzel nem mondasz nagyot. A magyar temető mind ilyen nyugtalan
                  sírokkal van tele. Gergely bácsi, hozza elő azokat a pipákat. Hűvös az
                  éjszaka.</p>
               <p>Az öreg előhozott három hosszuszáru pipát s egy nagy zacskó szűzdohányt.
                  Megtöltötte őket. A három pipából nagy bolyhu felhőkben jött ki a jó füst. Meleg
                  suhanása megsimogatta a homlokukat, a lelküket. Aztán szállt ki lassu lebegéssel
                  az éjszakába. Ott terjedt, terjedt, parányokba foszlott. Azok eltévedtek egymástól
                  a kietlen vakságba. És már nem volt füst, már semmivé lett. A nagyváros idegen és
                  hűvös volt az éjszaka mélyén. Lompos fejét visszacsavarta a farkához s úgy
                  aludt. Ők füstöltek és közben sűrűn ittak. Néha-néha egy szó lepergett a lelkük
                  lombjáról.</p>
               <p>Egyszer csak az öreg Gergely kinyujtotta a kezét, megtapogatta Bálint subáját:</p>
               <p>- Kár ezért a bundáért.</p>
               <p>- Miért, Gergely bácsi?</p>
               <p>- Nem hordja már ezt el a Bálint úrfi. Az ilyen eltart kétszáz esztendeig. Aztán
                  idegené lesz. Bálint úrfi az utolsó Boór. Ha meghal, oda lesz a család, mint egy
                  kiöntött pohár víz. Pedig ilyen subája nincs a zalai főispánnak sem.</p>
               <p>A Bálint alsó állkapcán néma zokogás vonaglott végig. Aztán a szemei végtelen
                  szelidek, végtelen jók lettek. Belenézett a borába:</p>
               <p>- Ha csak egy kis fiacskám volna. Egy kis kékszemű fényes fürtű fiacskám.</p>
               <p>- Megkéstünk mi már a fajfentartástól, Nagyúr, - szólt Bokody, aki magában
                  Tiborczot játszotta s Bálintot Bánknak nézte.</p>
               <p>Bálint szemei sötét-kékké teltek. A füstön át messze bámult:</p>
               <p>- Oh, hogy szeretem a gyermek-kacagást. Csodálatos fényes szigetek a
                  gyermekkacagások. Néha, mikor az uccán gyermekeket látok, ha belém ugrándoznak
                  mondataik vagy rám száll nagy árnyéku szemük: jön, hogy egy óriási öleléssel
                  egyszerre mindeniket felszorítsam magamhoz. Hogy érezzem, hogy vagyok, hogy
                  holnapom is van, hogy nem vagyok egyedül.</p>
               <p>- Sümegen már harmadszor kapálják a kolompárt, - mondta nagy gondolkozással az
                  öreg.</p>
               <p>Bokody már nem hallott semmit. Már rátalált királyabbik magára a mámor szinpadán.
                  Maga elé szavalta fojtott hangon:</p>
               <p>A jó merániak legszebb lovon</p>
               <p> Ficánkolódnak, - tegnap egy kesej,</p>
               <p> Ma szürke, holnap egy fakó: - nekünk</p>
               <p> Feleség - s porontyainkat kell befogni,</p>
               <p> Ha veszni éhen nem kivánkozunk.</p>
               <p> Ők játszanak, zabálnak szüntelen,</p>
               <p> Úgy, mintha mindenik tagocska bennök</p>
               <p> Egy-egy gyomorral volna áldva: nékünk</p>
               <p> Kéményeinkről elpusztulnak a</p>
               <p> Gólyák, mivel magunk emésztjük el</p>
               <p> A hulladékot is. Szép földeinkből</p>
               <p> Vadászni berkeket csinálnak, a</p>
               <p> Hová nekünk belépni sem szabad;</p>
               <p> S ha egy beteg feleség, vagy egy szegény</p>
               <p> Himlős gyerek megkivánván, lesujtunk</p>
               <p> Egy rossz galambfiat, tüstént kikötnek:</p>
               <p> És aki száz meg százezert rabol,</p>
               <p> Bírája lészen annak, akit a</p>
               <p> Szükség garast rabolni kényszerített.</p>
               <p>Gergely bá megint felsóhajtott:</p>
               <p>- Kár volt nekünk ide tévedni, Bálint úrfi, e közé a sok nem jóféle ember közé.
                  Szép, szép az a sok kőfaragás, de nem úrnak való mesterség. Ott kellett volna
                  maradni a föld mellett, az illik Bálint úrfihoz. A föld hozott volna feleséget,
                  gyermeket. Nem volnánk most kódisok a más portáján, a rosseb egye meg.</p>
               <p>Bokody tovább tántorgott a mámor kárpótlásában:</p>
               <p>El kellene pirulniok,</p>
               <p> Midőn ezüst-arannyal varrt övek</p>
               <p> Verődnek a lábszáraikra; mert</p>
               <p> Véres verejtékünk gyümölcse az.</p>
               <p> Lelkemre mondom: egy halotti fátyolt</p>
               <p> Kötnének inkább a hasokra - leg-</p>
               <p> Alább csak úgy külsőkép is mutatnák</p>
               <p> A gyászt azon szegény nyomorultakért,</p>
               <p> Kiket kiállhatatlan sajtolásaikkal</p>
               <p> A sírba döntenek.</p>
               <p>Bálint hallgatagon nézett szembe az éjszakával. A gyertya körül nagy árnyék
                  szemfedők lebegtek s betakarták a bezárt férfit. Arca sötét bronzzá merevedett,
                  ahol mozdulatlanná örökülnek az emberi fájdalmak. Bokodyt mind jobban elöntötte a
                  mámor. Szavalata végén kiürítette poharát. Tragikus dűhvel kiáltott fel:</p>
               <p>- Szerepet nekem! Szerepet nekem! Adjátok ide az én helyemet! Én vagyok a
                  legnagyobb magyar szinész!</p>
               <p>Akkor leborult az ökleire, zokogni kezdett. Félénk, megvert kutyaszemmel
                  könyörgött Bálint felé:</p>
               <p>- Igazán én vagyok a legnagyobb magyar szinész, Nagyúr. De eltakarnak, de
                  félretipornak.</p>
               <p>Bálint nem mozdult. Gergely öreg kékes szemei szomorú messziséggel néztek. Kiitta
                  borát, szép rendesen megtörölte száját. Mint ó házból a mállott kő, úgy dűlt
                  belőle a sóhajtás:</p>
               <p>- Istenem, istenem, ha én a sümegi temetőben nyugodhatnék.</p>
               <p>Bálint már nem hallotta, nem látta őket. Eltűntek a közeli formák, a terem falai
                  beolvadtak az éjszaka vizébe: a világ az éjszaka egyetlen síksága volt. A gyertya
                  is eltávolodott a messzi vakság ölébe. Onnan jött vissza, mint vert gyermek
                  hívása, mint csendes női sírás. Talán már nem is fény volt: elkapott vitorlás
                  fehér villanása, mélytitku erdőből felrezzent szárny. Mert már erdő volt az
                  éjszaka, nehéz csendű végtelen erdő. Lombjai már felmozdultak. A fekete zúgásu
                  erdőben jajgatott a magános lélek. Már fa volt ő is. Mély gyökereivel fájta a
                  földet, a kényért és a holtakat. Nehéz fekete levelek húlltak le róla:</p>
               <p>- Sírsz, édes fiacskám, mert nem születhettél meg? Azt sírod, hogy egyedül
                  vagyok.</p>
               <p>Nem fakadhattál a napra élni. Megfojtott a fekete erdő, a magyar erdő. Tavaszi
                  föld voltam és megölték a magvaimat.</p>
               <p>A nap fiaitól elvették a szineket. A föld dajkáitól elvették a földet. A kenyér
                  adóktól kicsikarták a kenyeret. Egyedül állok az éjszakában és számon kérem a
                  holtakat. Azokat, akik hiában éltek és azokat, akik nem tudtak megszületni.</p>
               <p>Én vagyok az utolsó magyar paraszt. Magammal viszem a magyar falut a föld alá. Alá
                  viszem az elpihent szántóvetőkhöz, hogy együtt legyen minden szépség és minden
                  fájdalom.</p>
               <p>Én vagyok az utolsó arc és belehalványulok az elnyelő időbe. Én vagyok az utolsó
                  zokogás és visszanémulok a rokon rögökbe.</p>
               <p>Kihalsz, csodálatos fajtám, dús kalászu, ősi álmu magyar paraszt, a valóságos
                  Európából. Gróf, sváb, tót, zsidó marják szét maguknak a földedet. És te a király,
                  a zugó erők és halk szerelmek Toldija, eltűnsz mint földre öntött drága bor.</p>
               <p>Kis pulya ló a történelem, csak törpéket bir el a hátán. Én óriás vagyok és
                  egyedül vagyok, mert én vagyok a magyar paraszt. Oh, ha lett volna számomra elég
                  szeretet, talán még minden jóvá lehetett volna...</p>
               <p>Elcsuklott a hangja. Szemei az őrület döbbenésével néztek. Megindult az éjszaka,
                  fekete vize kavargott, visszahozta a terem elzáró falait. Forgott, forgott a
                  terem, tragikus táncban kerengték körül a néma alakok és sírt a gyertya.
                  Kétségbeesett könyörgéssel kiáltott fel:</p>
               <p>- Gergely bácsi, Károly, ugye lesz még szőlő s lágy kenyér?</p>
               <p>Azok nehéz mámorban aludtak az asztalra fektetett fejjel. Besúnyítva fejét mélyen
                  aludt a kutya is. Senkisem vigyázta az ő fájdalmát.</p>
               <p>Nagy félelem fázott rá. Meglökte a horkoló szinészt:</p>
               <p>- Károly, Károly, ugye nincs vége mindennek, ugye, lehet remélni?</p>
               <p>A szinész megmozdult. Felemelte sötétvörös arcát tenyeréből, színtelenné szürkült
                  szemeit kifordította. Püffedt ajkai közül nehéz lélegzéssel jött ki:</p>
               <p>- Szerepet! Szerepet!</p>
               <p>Az öreg Gergely álmát is meghorzsolta egy pillanatra ez a vonagló élet. Kinyult
                  félig lecsúszott subája után. De vén keze visszacsuklott az álomba. Sóhajtása már
                  az álmából jött:</p>
               <p>- A sümegi temetőben akarok...</p>
               <p>Elnémult. A nagy zuhanásu csendben a kis gyertya megíjedt. Összehúzódott,
                  nyöszörgött és kialudt. A halál vak sátra volt a világ. A ravatalnál egyedül
                  virrasztott a fájdalmas ember.</p>
            </div>
            <div type="chapter">
               <head>MÁSODIK KÖNYV: SZENT GELLÉRT ÉJSZAKÁJA</head>
               <milestone n="1" unit="startSubChapter"/>
               <p rend="chapter">1.</p>
               <p>- Ezt megcsináltad. Te hüllő, te marha!</p>
               <p>Felgyult arccal, kiszélesedő kék szemeivel ordítva dobta a szavakat társa fejéhez.
                  Az édesen kacagott:</p>
               <p>- Így, Mózeském, jól van, csak szavalj ki szépen minden dühöt és kakasgőgöt
                  magadból. Annál szelidebb leszel majd a szent férfiak előtt.</p>
               <p>- De hogy juthatott valakinek ilyen őrültség az eszébe? Hogy mertél az én nevemben
                  tudtom nélkül ilyent tenni? Mintha taknyos gyermek volnék, akivel úgy
                  rendelkezhetsz, ahogy akarsz. Azértsem megyek el.</p>
               <p>Dühösen lógatta le lábait a vetetlen ágyról, melynek szélén még öltözetlenül,
                  nyitott hálóingben űlt. És így a harag lobogása előtt olyan mamájával duzzogó nagy
                  gyermeknek látszott. Konkoly szelid, meleg szavakkal csitítgatta:</p>
               <p>- Hogyan mertem? Mert szeretlek. Mertem, mert a jövőd, egy nagy tehetség jövője,
                  nekem még fontosabb mint neked. És el fogsz menni, mert tehetségednek tartozol
                  vele és mindazoknak, akiknek műveid tűrhetőbbé fogják tenni az életet. Hiszen nem
                  a büszkeség tart vissza tégedet, hanem az átkozott magyar gyávaság. Mit változtat
                  az rajtad, hogy végig tűröd két olajban főtt szent János frazeológiáját? Csak célt
                  érj, csak megjelenjenek a verseid. Szegény édesanyádnak tartozol ezzel.
                  Képzelheted, milyen öröme lesz neki.</p>
               <p>- De egyszerre két ilyen Kálvária. Ha legalább az egyik elmaradhatna, - mondta
                  szelidült duzzogással Baczó.</p>
               <p>Konkoly mosolygott. Tudta, hogy ez az alkudozás már a betörés kezdete. Két napig
                  volt erő-mámoros Baczó a Boór Bálint nagy lehelletétől. Ezen a két napon mintha
                  okszigénnel telített bura alatt lett volna: viharos megsokszoródással akart és
                  tett. Kiválasztotta életre ítélt verseit, szépen letisztázta, két kis kötetbe
                  osztotta őket. Az eléje toppant élet igézete ahoz is elég erős volt, hogy a
                  félénk, imbolygó akaratu fiu két kiadóvállalathoz be is állítson verseivel. Az
                  egyiknél kézbe sem vették kéziratát. Kijelentették, hogy a mai gazdasági viszonyok
                  közt csak az őrültek házán belül adhatja ki valaki egy ismeretlen író művét. A
                  másik vállalatnál egy alacsony kis fürge emberke megnyálazott ujjaival belekúszált
                  a kézirat lapjai közé. Szórakozott gyorsasággal futott át hol itt, hol ott egy pár
                  sort. Közben egy üzleti levelet diktált a gépíró leánynak. Aztán különös
                  mosolygással adta vissza:</p>
               <p>- Miért nem ír inkább regényt, kérem. A misztikus vagy Wells-féle regényeknek van
                  ma csak piaca. Több mázsa vers van a raktárunkon, a kutyának sem kell. Vagy talán
                  a filmdrámát próbálja meg. Ezt fizetik még a legjobban.</p>
               <p>Szegény Baczó Mózes aznap olyan orrvérzően, olyan néma zokogással ment haza, hogy
                  szobatársa komolyan megíjedett. Pedig hozzá volt szokva e vulkánikus lélek nagy
                  lecsüggedéseihez. A verseit odavágta egy sarokba s visszaharapott könnyekkel
                  lihegte oda Konkolynak:</p>
               <p>- Ha mégegyszer azt látod, hogy verset írok, üss pofon. Tudnék csak tizedannyit
                  zongorázni mint te, kitolatnám a szemeimet és beállanék vak zongorásnak egy
                  bordélyházba.</p>
               <p>Az összehullott szárnyak mélyen megindították Konkolyt. Különben is: ennek a meleg
                  és gazdag életnek kellett valaki, akit dédelgessen, féltsen, akinek apja-féléje
                  legyen. Két éve laktak együtt. Nagyon sokat veszekedtek és nagyon szerették
                  egymást. A szócsatákban mindig Baczó volt a hangosabb, a diadalmaskodó. Konkoly
                  szelid türelemmel hagyta győzedelmeskedni ezt a ki-kizúduló forró lírát. De az
                  akaratban, a tettben mindig Konkoly irányított. De olyan ügyesen, hogy a nagy
                  gyermek mindig azt hitte, hogy a saját akaratát akarja.</p>
               <p>Konkoly másnap titokban előszedte a Baczó vers füzeteit. Nagyon ravasz tervet
                  főzött ki, hogy barátja verseit a nyilvánosság elé juttassa. Az utolsó években két
                  vállalat kakasviadalozott egymással, hogy magának kaparintsa a közönség lelkét és
                  zsebét. Mindakét vállalat lobogó keresztény és magyar jelszókat csóvált. És
                  mindakettő szivesen társult volna egy alkalmi tatárjárással, hogy a másikat
                  tönkretegye. Az egyik a Sursum Corda volt, melyet a kommün bukása után hatalmas
                  katolikus tőke hívott életre. Alig volt meg a vállalat, alig tették fel a
                  cégtáblát a roppant palota kapuja fölé: a kálvinista szentek nagy meghökkenési
                  gyűlésbe futottak össze. A gyűlésen olyan hévvel szónokoltak a középkori
                  máglyákról, hogy a zsúfolt teremben érzett a perkelt hús szaga. E kellemetlen szag
                  hatása alatt egyhangulag elhatározták, hogy ellenvállalatot alapítanak Christus et
                  Libertas néven. Bajok csak a tőke összehozásánál ágaskodtak. Mert a zsebek még a
                  középkori lángokra sem akartak megnyilni. Végre, különösen a hollandiai és
                  angolországi kéregetések eredményével, nyélbe lehetett ütni egy legalább annyira
                  erős vállalatot, hogy a másiknak kellemetlen lehessen. És alig hozták ki a
                  könyvkötőtől a Sursum Corda első könyvét: Szent Bazil életét, a Christus et
                  Libertas nyomába villámlott egy díszes kiadásu értekezéssel, melyben a híres
                  Zalatnay Jenő mély elmével boncolgatta a kor izgató problémáját: Az Atyától
                  származik-é a Szentlélek, vagy a Fiutól, vagy mindkettőtől, vagy egyiktől sem.
                  Konkoly e két vállalat versengését akarta kihasználni barátja javára.</p>
               <p>Két levelet írt barátja nevében és az ő nevét hamisítva alá. Az egyik levelet
                  Habina püspöknek írta, a híres katolikus szónoknak, aki a Sursum Corda igazgató
                  tanácsának elnöke volt. Sorokat idézve a Baczó verseiből és vitáikban eldobált
                  szavaiból, egy még nyugtalan, kereső fiatal lelket mutatott be, azzal a
                  sejtetéssel, hogy szerető felkarolás meg tudná nyerni a katolikus törekvések
                  számára. Kiemelte, mint megihlető benyomásokat, a püspök bőven ömlő könyveit,
                  melyekben a modern tudományok népszerű jelszavai s a dekadensnek szidott új magyar
                  próza stiláris fogásai összebékekonferenciáztak Krisztussal és a szentekkel. A
                  másik levelet Nyerges Sámuelnek, a református teológia tanárának készítette, aki a
                  Christus et Libertas mindenhatója s a magyar kálvinizmus dédelgetett
                  ellen-Habinája volt. Ennek felemlegette a Mózes kálvinista apáit, papi őseit és
                  úgy tüntette fel a dolgot, mintha egy kisértések közt tántorgó lélek nyujtaná
                  kezeit segítségért, nehogy elrántsák a Kálvin jászlától. Sunyi szavakba azt a
                  sejtetést dugta, mintha Baczó már ajánlatot kapott volna a Sursum Cordától versei
                  kiadására. A levelekhez hozzácsatolta Baczó egy-egy verskötetét s boldog
                  Macchiavelli arccal tette őket póstára.</p>
               <p>Pár nap mulva mindkét helyről megjött a válasz. Mindkét lelki hatalmasság saját
                  kezével válaszolt. Mindakettő felhívta Baczót, hogy személyesen jelentkezzék.</p>
               <p>A dolog nehezebbje most következett: odatörni ezt a félénk és büszke szűzi lelket,
                  hogy kihasználja az előidézett helyzetet. Egy este, hogy eljátszotta neki
                  pianínóján kedvenc dalait, Konkoly nagy lekönyörgő félénkséggel mondta:</p>
               <p>- Mózeském, te most meg fogsz pofozni engem.</p>
               <p>Aztán megvallott mindent. A levelek ravasz tartalmát, a szavak dugott értelmeit és
                  diadalmasan mutatta elő a két választ.</p>
               <p>Baczó Mózes percekre teljesen megnémult. Akkor beteg zivatar csapott át rajta.
                  Ráviharzott barátjára minden rossz szót, mely mar vagy piszkol. És amikor látta,
                  hogy barátja milyen szelid derültséggel áll a csatorna alatt, csúf gyermekdühében
                  szétmatatott valami olyan után, ami mégis megsebezze ezt a nyugodt jóságot.
                  Felgyult arccal köpte szemébe:</p>
               <p>- Ilyent csak egy tehetségtelen fráter tehet. Mert tudd meg, hogy a zenében sincs
                  semmi tehetséged. Árva flótás vagy, tehetségtelen, soha sem lesz semmi
                  belőled.</p>
               <p>Konkoly Zoltánnak a zene volt egyetlen élete. Az ős elhivatásu tehetségnek a világ
                  minden mély izenete hangban lett életévé. Egy évvel idősebb volt Baczónál, már
                  negyedéves s az Egyetemen a magyar-német szakot robotolta. De minden idejét a
                  zenének adta. Napot-éjszakát kottákat másolt, tanult, komponált, játszott egyetlen
                  kincsén, a pianínóján. A primitiv szentek rajongása volt neki a zene: nem csak
                  művészet: hanem hit, az élet magáhozölelése, az életakarat egyetlen formája. A
                  rádobott csúf szavak közűl nagy szánalommal nézett barátjára:</p>
               <p>- Szegény Mózeském, hogy sajnállak: mennyire fogod szégyenleni ezeket a szavakat.
                  Az olyan tiszta életnek mint te, nem szabad rossznak lenni: csak magadnak okozol
                  fájdalmat vele.</p>
               <p>Baczó másnap egész nap egy szót sem szólt barátjához. Sőt: olyanforma készületeket
                  is tett, mintha el akarna költözni. A könyveit összekötötte egy régi
                  nadrágszíjjal, gallérjait, fehérneműjét csomóba rakta. Konkoly ismerte már e nagy
                  gyermek minden hullámzását, ki sem kukkant a kottái közül. Ma reggel aztán Mózes
                  már a paplan alul kifélszemezett barátja felé, ki hajnaltól fogva a kottái előtt
                  űlt. Végre nagyon komoly, nagyon férfias és sötét szemrehányással kérdezte:</p>
               <p>- Mondd csak, Zoltán, hogy tehettél ilyent a megkérdezésem nélkül?</p>
               <p>Konkoly tudta már, hogy a vendég-lélek visszament odujába s visszatért helyébe a
                  gyermekszemű jó fiu. És most, hogy egy órai vita után befogta az akaratát,
                  szeliden kérlelte:</p>
               <p>- Annak igazán semmi értelme nem volna. Vagy elmész mindkettőhöz, vagy egyikhez
                  sem. Hiszen nem bizonyos, hogy mindkettőnél sikerül a dolog. Hátha éppen azt
                  mulasztanád el, aki a jó választ tartogatja számodra. És így könnyebb is: egy
                  elszánással egy délelőtt átesel mindakettőn. És nem maradsz adós szemrehányásokkal
                  magadnak.</p>
               <p>Baczó felugrott az ágyból. Úgy ingben nagy lépésekkel méregette a szobát. Arca
                  nagyon komoly volt, száját összecsücsörítette, homlokán nehéz árnyékok mentek át.
                  Egyszer csak hirtelen megállott, fejét kissé féloldalra felfelé tartotta. Nagyon
                  jó fény világolt ki arcára, még fürtei is felvilágosodtak. Az elkényeztetett
                  gyermek királyságával mondta:</p>
               <p>- Nem bánom. Érted megteszem. De csak egy feltétel alatt.</p>
               <p>- Mi az? - kérdezte kikövéredő megelégedéssel Konkoly.</p>
               <p>- Ha eljátszod háromszor egymásután a zsoltárodat.</p>
               <p>Konkolyból boldog kacagásban nyújtózkodott ki a megcirógatott lélek. Tettetett
                  csodálkozással mondta:</p>
               <p>- Eljátsszam a zsoltáromat! Én a senki, a tehetségtelen, a szegény flótás játsszam
                  a te méltóságos tehetséges füleidnek.</p>
               <p>Mózes füléig pirult. Kacagott és nagy szeretet volt a hangjában:</p>
               <p>- Marha!</p>
               <p>Aztán elkezdett táncolni a szobában. Belecsettintett ujjaival a levegőbe:</p>
               <p>- Te, Zoltán, ha valamelyik szent Kajafás előleget talál adni, délután kimegyünk a
                  János-hegyre és olyant mulatunk mint a pinty. Te, ha akarod, kölcsön adok arra a
                  Bach-kottára is, hogy ne kelljen elsejére várnod.</p>
               <p>Konkoly íjedten ugrott a pianino elé:</p>
               <p>- Inkább eljátszom gyorsan a zsoltáromat, mert még a lakodalmi frakkom is
                  kiszabatod abból a bankóból, melyet még a Habina püspök zsebéből kell
                  kikereszténkedned.</p>
               <p>Elkezdett játszani. Baczó visszaűlt az ágyra. Egyik lábát a másikra fektette,
                  kezeit térdén összekulcsolta. Előrehajolva félig nyitott szájjal hallgatott. A
                  szoba az udvar mélyén volt. Egyetlen rácsozott ablakkal a szürke udvarra, melynek
                  dohos kövein mint elfalazott mostoha lány, űlt a szomoruság. Keskeny, hosszúkás
                  szoba, éppen csakhogy elég arra, hogy két nyomoruság elférjen benne. Az egyik
                  fal mellett egymás végibe a két ágy volt, még vetetlen mindakettő. A szoba mélyén
                  az egyik szögletben a Konkoly pianinója volt, elömölve kották és könyvek
                  tömegétől. A másik szegletben egy ó íróasztal csügged, félig levetkezett
                  tintafoltos zöld vászonnal, teleszórva a Baczó lírájával. A szoba közepén egy
                  nagyocska asztal van, rajta himlőhelyes pléh tálca egy üvegkanna vízzel és két
                  pohárral. Az öreg kannának kitünő kémiai emlékezete van: oldalain emlékez minden
                  salakot, mely vizeiben valaha volt. A Mózes ágya mellett egy töredelmes öreg
                  szekrény van, melyen időnként nagy keresztyéni rohamok mennek át s ölelésre tárja
                  két ajtószárnyait. Ilyenkor a tág kulcslyukból a földre esik a lógó kulcs. Ez a
                  zár és ez a kulcs már harminc év óta nem zárnak s csupán pszihikai megnyugtatói a
                  magánvagyonnak. A szekrény mindkettőjük ruhatára. De azért még szellős térségek
                  vannak benne kihasználatlanul. A Konkoly ágya mellett a közös mosdó van, a szoba
                  külön kis Vezuvja, ahonnan a két Hefajsztosz szappan lávát szikráz szét a kis
                  világ minden valóságára. Még a Baczó lírája s Beethoven kottái is kapnak
                  pöttyenéseket. A mosdó fölött egy hajdani tükör, melynek farámájából még mindig
                  visszasejtődik valami az emberarcból. Az ablak mellett egy hátnélküli diván, mely
                  folytonos pelikáni nagylelkűséggel osztogatja beleit a szoba lakóinak. A földön az
                  egyik szögletben egy csomó üres literes, félliteres, háromdecis üveg, parafadugók
                  s egy pár fájdalmas ócska cipő. Az alacsony hengeralaku vaskályha tetején, mely
                  télen is meg tudja őrizni hidegvérét, egy vén ébresztő óra kotkodácsol. Egyik
                  lába papirral körülfáslizott gyufaszál. Hátáról hiányoznak a felhuzó csavarok,
                  hangja is kehes már. De azért a vén közalkalmazott olyan igyekezettel méri az
                  időt, mintha a végső összeroggyanás előtt még egy felsőbb fizetési osztályba
                  akarna jutni.</p>
               <p>Egy nem rég felfedezett tizenhatodikszázadi istenes versre irt zsoltárt Konkoly és
                  most ezt játszotta. Fejét egészen odahajtotta a felszálló hangoknak. Különös
                  íjesztő-vonzó fej volt ez. Majdnem vörösen rőtbarna haj, rőt-barna bajusz és
                  szakál buja gazdagságban. Az arc is vöröses volt s ezen a rezes vörösségen
                  kiáltott a két nagy dühös kék szem. Első látásra barbár és íjesztő volt ez a fej,
                  a dülledt kék szemek folytonos dühével, a vörös szakál démoni tüzével s az arc
                  örökölt szomoruságával. Ebben a szőr-rengetegben nyolc-tíz évvel idősebbnek
                  látszott, egy fáradt Kékszakálnak, ki már minden feleségét felakasztotta a titkos
                  szobában és aki már tudja, hogy nem érdemes újból próbálkozni. De a húsos vörös
                  száj mindig derült volt, a gazdag vérű kacagás örök fakadásával. De a szemek dühös
                  látszata mögött néha nagy jóságok szánakoztak kifelé.</p>
               <p>Ez a zsoltár volt eddig a fiatal szerző legnagyobb alkotása. Nem keresztyén sírás
                  volt, nem Krisztus juhainak bégetése. Az Európába tévedt magyar lélek ős pogány
                  visszaemlékezése volt. Visszatalált beszélgetés a nappal, a földdel, a jóttevő
                  dolgok erős isteneivel. Százados sírása volt annak a léleknek, mely Kálvin cégérét
                  is csak azért vette föl, hogy elszabadulhasson az idegen megváltó jászlaitól.</p>
               <p>Mikor az utolsó hangok is tovább rezdültek, Konkoly megrázta bozontos fejét és
                  fújt egy nagyot, mintha fürdőből merülne fel. Ránézett barátjára. Az még mindig
                  úgy űlt, térdeit átkarolva, előre görnyedve, mint egy mesét ívó gyermek. És nagyon
                  gyermek volt az arca is: ajkának sírásba vonagló görbülésével, nagy kék szemeinek
                  hólyagos könnyeivel. Csendesen mondta maga elé: - Szegény édesanyám.</p>
               <p>Mert erre a dallamra az élet minden íze összefutott a távoli gyermek szájában és
                  anyja jött a lelkébe. Konkoly nagy dühös szemeivel lelkendezve kiáltotta:</p>
               <p>- Te, ennél nagyobb dicséretet sohasem fogok kapni!</p>
               <milestone n="2" unit="startSubChapter"/>
               <p rend="head">2.</p>
               <p>Már harmadszor sétált el a nagy szürke épület előtt. - Az ötödik visszatéréskor
                  okvetlenül be fogok menni, - mondta erős hangon magában. Egyszerre képek mentek át
                  rajta, melyek között nem volt semmi összefüggés. Látta egykori görög tanárát, az
                  öreg Geréb Mártont, akit ezer huncutsággal tudott bosszantani. Hallotta, amint az
                  öreg úr kövérkés selypítő hangja mondja: - Na, Baczó Mózesz, bizonyiszten
                  szohaszem lesz beczületesz ember belőled. - Látta anyját, amint az udvar mély
                  kútjából felhúzza a vedret. Szép halvány arcán ott van a sóhajtás: milyen nehéz,
                  milyen nehéz. - Aztán a Konkoly vörhenyes bajuszát látta, alatta széles vörös
                  kacagásával. De közben azért gépiesen számolta visszatéréseit és már a
                  nyolcadiknál tartott. - A tizenkettediknél fogok bemenni, - szólt újból és úgy
                  markolta az akaratát, mint egy vasbotot. - Hátha nincs is otthon Nyerges? - szólt
                  benne egy reménykedő hang a tizenegyedik elsétálásnál. De azért a tizenkettedik
                  fordulónál nagy elhatározó lépéssel belépett. Háromszor kellett nyálát lenyelnie,
                  amig oda tudta nyögni a kapusnak:</p>
               <p>- Itthon van a nagytiszteletű úr?</p>
               <p>A kapus, az öreg Tóthfalussy bácsi, a kálvinizmusnak valóságos sündisznója volt.
                  Mert két vad-hegyes bajusza, hegyes vonásai, döfő szemei, szúró hajszálai és egyéb
                  zordságai mint kis protestáns dárdák szúrtak a bálványimádó világba. Felmorconult
                  a reggeli újságjából:</p>
               <p>- Hát hol a fészkes fenébe lenne máshol!</p>
               <p>- Én Istenem, segíts! Istenem, csak most segíts! - rimánkodott az élet Baczó
                  Mózesben minden lépcsőfoknál. A legfelsőnél ezt is hozzátette: - Édesanyám,
                  imádkozzál értem.</p>
               <p>Az iroda az első emeleten volt. A folyosó olyan ellenséges és szegény volt, az
                  ajtók fakó barnasága olyan visszataszítóan rideg. Nem volt feléje hajló lelke a
                  dolgoknak. Majdnem elfutott, mikor észrevette, hogy már kopogtatott.</p>
               <p>Belépett. A tágas előszobában egy asztalnál egy simára fésült halványszőke
                  fiatalember írt, aki kérdő arccal nézett feléje. Az előszobában még egy köpcös,
                  magas, már őszbe csavarodó úr volt. Ez kemény nagy léptekkel járt le és fel. Bronz
                  szinű arcán, ahol sok jó lakoma emléke rózsállott, most nehéz felhők lógtak.
                  Összeszorított ajkain felgyűlt néma káromkodás. A halvány-szőke fiatalember mézes
                  udvariassággal kérdezte:</p>
               <p>- A nagytiszteletű urat méltóztatik keresni?</p>
               <p>- Igen, - nyögte Mózes.</p>
               <p>- Milyen ügyben?</p>
               <p>A fiatalember arca lángba borult. Jaj, vajjon ki fog férni száján a nagy dolog.
                  Suttogásba fult hangon lehelte:</p>
               <p>- Egy verskötetem kiadásáról van szó.</p>
               <p>A sétáló úr megállt, mintha orron ütötték volna. Lábait szétvetette, hogy erősebb
                  alapon álljon, kezeit bezárt marokkal mélyesztette zsebeibe, hasát kilökte és úgy
                  nézegette a költőt. A szőke fiatalember szemei rosszak lettek. Egyszerre hideg és
                  kimért lett:</p>
               <p>- Kiadási ügyekben itt nem fogad a nagytiszteletű úr. Tessék a Muzeum-körutra
                  menni, ott van a kiadóhivatal. Még nekem is oda kell mennem, ha valamelyik könyvem
                  kiadásáról van szó.</p>
               <p>Az utolsó mondatban a konc tövén féltékenykedő kutya harapott. Baczó halkan
                  mentegette magát:</p>
               <p>- A nagytiszteletű úr hívatott.</p>
               <p>- Úgy? - szólt elnyujtott hangon a titkár. És belemélyedt az írásába.</p>
               <p>- Öcsém verseket ír? - kérdezte nyersen a bámuló férfi.</p>
               <p>- Igen.</p>
               <p>A zord úr körüljárta Mózest, úgy nézegette:</p>
               <p>- Hm, hm, verseket ír, verseket, - mormogta. Aztán felkapta fejét s odaszegző
                  szemmel nézett Mózesre:</p>
               <p>- Olyanokat, melyekben rímek is vannak és a sorok nagybetűkkel kezdődnek?</p>
               <p>- Olyanokat, - hagyta rá Baczó határozatlanul.</p>
               <p>- Az már más. Mert én a kisvári kálvinista pap vagyok. Megesküdtem, hogyha egyszer
                  találok egy olyan bolondot, aki rím nélkül ír verseket és kis betüvel kezdi a
                  sorokat, hát felpofozom. A múlt karácsonykor láttam ilyen verset egy aféle modern
                  lapban a somogyvári doktor feleségénél, mert annak is félreáll a küllője. Majd
                  hogy a gutta meg nem ütött. Különben azért ne búsuljon, öcsém, én is írtam verset,
                  mikor elsőéves teológus koromban legátus voltam. Azért mégis kisvári kálvinista
                  pap lettem. Átestek már az efélén különb emberek is.</p>
               <p>Fojtó, sűrű szomoruság szállt fel Baczó Mózesben és megtöltötte minden zege-zugát.
                  A szőke fiatalember rosszakarata mint egy rideg nyálkás kéz fogta meg. Ennek a
                  szavai pedig vaskos csizmákkal tapostak be lelkébe. Különben is: az anyamellre
                  született gyermekembernek elég volt egy arcvonás megrándulása, egy átvillanás
                  valaki szemén, hogy vitorlái összerogyjanak s a mart sebekből felszálljon az élet
                  láza. Ha nem szégyenli, veszi kalapját és fut, fut, amig emberek, házak elmaradnak
                  és elhagyott mezők hűvösülnek rá. A falon egy csoportkép volt: egy valamikor
                  végzett teológus nemzedék arcai. Odaállt, nézte őket. Szájak, szemek, arcok mentek
                  be szemeibe. De mindenik olyan szomoru volt, de mindenik mögött az ő szorongása
                  reszketett.</p>
               <p>A belső szentély ajtaja kinyilt. Vállnélküli, mellnélküli, csipőnélküli,
                  formanélküli sápadt nő jött ki rajta. Huszonöt és ötven év közt lehetett,
                  közelebbi meghatározás nehéz munkát adott volna, mert az egy dimenzióvá
                  soványodott nőn az idő nem talált helyet pontosabb feljegyzésekre. Hóna alatt
                  hatalmas kézirat volt. A kisvári tiszteletes földontó léptekkel döngött be a
                  helyébe. Baczó ijedten hajtotta meg magát a csúcsíves hölgy előtt és elpirult.
                  Maga sem tudta, miért szégyenli, hogy itt látják.</p>
               <p>Fehérvári Horváth Julia a kilenc Múzsa legnehezebb lidércnyomása volt. Mert nem
                  volt műfaj, mellyel össze nem akasztotta volna a tengelyét és mindig a műfaj húzta
                  a rövidebbet. Baczó egy irodalmi összejövetelről ismerte. A kommün alatt a bűnét
                  soha meg nem bánó Magdolna kitárta keblét az emberiségnek. Futurista, aktivista s
                  más ista-versekben terhelte a forradalom számláját. A kommün bukása után, nehogy
                  elveszítse tanítónői állását a fővárosnál, fejest ugrott a keresztyén világnézet
                  közepébe. Marxhoz, Leninhez, Kun Bélához döfött ódáit átírta az új napok
                  hatalmasaihoz. Lángoló szavakkal dedikált műveivel ott volt minden nevezetesség
                  előszobájában. Verseit meg is zenésítette, némelyikre táncot is komponált és saját
                  tervezésű kosztümben szavalta, énekelte és táncolta el őket. Nem volt olyan
                  érzékszerv, amelyiknek a Julia zsenije nem tudott kellemetlenséget szerezni. Az
                  öreg szűz kegyesen bökte oda Mózesnek:</p>
               <p>- Mit keres itt?</p>
               <p>- A verskötetem miatt hivatott magához a nagytiszteletű úr, - sugta Baczó.</p>
               <p>- Akkor tovább is mehet. A kálvinizmusnak nincs érzéke a művészethez. Csak a
                  katolicizmusban van jövő. Különben is, Nyerges annyit ért a vershez, mint a
                  harangöntéshez. Mit akar maga, ha az én kötetem sem fogadták el.</p>
               <p>Kilebbent, anélkül, hogy köszönt volna valakinek. Két perc mulva már a kálvinista
                  tiszteletes is künn volt. Valami nagy jót kaphatott, mert arcáról vörösen duzzadt
                  szét az öröm. Odarecsegte Baczónak:</p>
               <p>- Na, öcsém, aztán csak írja azokat a verseket, amig be nem nő a feje lágya. De
                  nagy betüvel kezdődjenek ám a sorok. Különben ne jőjjön Kisvár felé.</p>
               <p>Mózes belépett a nagytiszteletű úr szobájába. A küszöbön, az ajtó megnyitásakor
                  örvénylő nagyot lélegzett. Benne volt ebben a lélegzetben a szíve, az anyja arca,
                  gyermekkori jóságai és minden imádkozhatósága. - Csak most, csak most segíts, édes
                  istenem, - sírta a gyermekkori lelke.</p>
               <p>A meglehetősen nagy szobában csak egynéhány kálvinistásan rideg és sötét butor
                  volt. A falak is kálvinistásan csupaszok. Csak az íróasztal fölött függött Kálvin
                  életnagyságu képe, éles, ravasz-kalmár profiljával. Nyerges Sámuel nagytiszteletű
                  úr az íróasztalnál űlt. Fejét oldalra hajtva baltenyerébe fektette. Bal könyöke
                  könnyedén érintette az asztalt. Jobb keze a tollat fogta. Mintha ez a toll a
                  folyton előre áramló gondolatok villám-vezetője volna. Valami írás volt előtte és
                  abba mélyedt. Ez a mélyedés olyan szemmellátható volt, mint szórakozott fürdőé a
                  parti iszapba. Tágas s kopaszodó koponyájára és homlokára is átfolytatódott az
                  elmerülés ünnepélyessége. Nagy kerek szemeit nagyobbakká és rejtelmesekké tette a
                  még nagyobb és kerekebb ablaku szemüveg. Ezek a szemek még így: az olvasás felé
                  hajolva is valami kéjes önmagára nézést, saját egyéniségének édes kóstolását
                  mutatják. Az orr kissé sasos. Ez az orr s a barna ravaszul praktikus szemek
                  halvány zsidóságot jellegeznek az arcra. Az arc borotvált, a száj széles. Ezen a
                  széles szájon és az orr tövétől a száj széléig futó vonalakon a rétor örök
                  ünnepélyessége, a szép metaforák és hasonlatok beágyazott édessége sejtődnek. A
                  test középtermetű, sovánkás. A fej azzal az igyekezettel űl ezen a testen, hogy
                  lehetőleg azt a hatást keltse: a gondolat, a lélek agyonnyomja, megemészti a földi
                  hüvelyt. Úgy űlt az asztalnál, mintha valamelyik heti képeslap cimlapja volna: „a
                  gondolkodó főpap” aláírással.</p>
               <p>Ott állt Baczó Mózes a nagytiszteletű úr előtt. Szive átnagyobbodott a debreceni
                  templom nagyharangjává és tűzvészre harangozott. A nagytiszteletű úr nem hallotta
                  ezt a harangszót. Arcán sima jólesés volt, mely ezt mondta: - Milyen szép, milyen
                  mélyen gondolkodó nagy egyházi férfi lehetek én most ennek a fiatalembernek a
                  szemében.</p>
               <p>Végre a nagytiszteletű úr kinézett elrévüléséből. A fiatalember összerezzent és
                  belesápadt. Mosolygás folyt a főpap széles szájára. A sápadt embertükörben a saját
                  nagyságát látta. De szemei a szemüveg mögött rosszak és kutatók voltak.</p>
               <p>- Ön Baczó Mózes, nemde? Foglaljon helyet.</p>
               <p>- Baczó Mózes vagyok, - nyeldeste a költő és besorvadt egy bőrkarosszék
                  sötétségébe.</p>
               <p>- A Mózes nomen jó omen, csak találjon rá ön is a maga csipkebokrára. Erdélyben,
                  Kalotaszegen sok Baczó nevű kálvinista pap volt.</p>
               <p>- A mi családunkból való volt mind. Huszonkét Baczó volt kálvinista pap.</p>
               <p>- Olvasta az Erdélyi kálvinizmus élete cimű munkámat? Azt hiszem, sikerült képét
                  adtam benne az erdélyi kálvinista parókiának. Itt én is megemlítek egy Baczót.
                  Ebben a munkámban mondtam azt, hogy az erdélyi kálvinista egyház Krisztus élő
                  teste volt a századok keresztjén.</p>
               <p>- Olvastam, - lehelte Mózes. De már bibor volt és szerette volna leköpni önmagát.
                  Soha még hírét sem hallotta a könyvnek.</p>
               <p>A nagytiszteletű úr szemei melegebbek lettek. Alig rejtett mohósággal
                  kérdezte:</p>
               <p>- Emlékszik arra a részre, ahol a Detonátát Erdély megfagyott zengő szivének
                  nevezem?</p>
               <p>Mózesnek a nyelve alá dagadt a szive. - Igen, nagyon szép, - dadogta.</p>
               <p>A főpap jóakaró hangon mondta: - Verskötetét olvastam. Szereti Petőfi Sándort?</p>
               <p>- Gyermekkoromban tudtam minden versét könyvnélkül. Szegény édesanyám egy
                  nagyképes Petőfiben tanított olvasni.</p>
               <p>Az utolsó szavak akaratlanul meleg bugyogással jöttek. Mintha édesanyja jó íze
                  csordulna lelkéből az ajakára. A nagytiszteletű úr kegyesen bólintott:</p>
               <p>- Olvassa, fiam, olvassa nagyon sokat Petőfit. Ő az igazi költő, ő az ideál. Ő
                  megvéd a mostani beteg irányzatoktól. Benne az élő Krisztus beszél. Ismeri azt a
                  beszédem, melyet a Kisfaludy-társaságban róla tartottam?</p>
               <p>- Még nem tudtam hozzájutni, - könyörgött a fiatalember.</p>
               <p>A főpap homloka elborult. Szemei sajátosan: száj-szerűen nyeltek egyet és
                  elsötétedtek. Szája ridegen visszautasító volt:</p>
               <p>- Elég kár, elég kár. A mai ifjuság azt hiszi, hogy elég önmagából felépítenie
                  életét. Nem igyekszik gyökereket bocsátani a lélek tápláló forrásaiba. Nem
                  kellenek neki sem Krisztus, sem a próféták. Pedig ebben a beszédben, gondolom,
                  elég találóan mutattam meg, hogy Petőfi múzsája egyszerű és természetes és hogy
                  mindig azt írta, amit gondolt és érzett. Az a megállapításom, hogy Petőfi az
                  Alföld lelke, valószinüleg meg fog maradni.</p>
               <p>Szemei meghólyagosodtak és visszanéztek önmagára. Sunyin mosolygott:</p>
               <p>- Én nem tudom, de sokan mondják, hogy a Habina püspök beszéde Petőfiről csak
                  gyenge visszhangja volt az enyimnek. Hiában: mi eretnekek is tudunk valamit.
                  Bennünk is az élő Krisztus lakik.</p>
               <p>Baczó Mózesre hirtelen nagy álmosság jött. Kétségbeesve kapaszkodott elhomályosuló
                  tudatába. Össze kellett harapnia ajkait, hogy a feltoluló ásításokat
                  visszaszorítsa. Már nem félt, nem aggódott. Nem bánta, történjék akármi, csak
                  mehessen innen. Csak elszabadulhasson valahová, ahol egy nagyot ordíthat, vagy
                  lefekhetik és alhatik mindent elborító vastag álommal. Ez az álmosság elmosta
                  minden lehető szavát. Némán, elhomályosult szemekkel tátogott a főpapra.</p>
               <p>A nagytiszteletű úr türelmetlenné lett. Kikereste az írások közül Mózes verseit,
                  átnyujtotta neki:</p>
               <p>- Itt vannak a versei, barátom, visszaadom őket. Ezek bizony még egy
                  fiatalembernek dekadens tévedései. A Petőfi-Arany hagyományokon kivül nincs magyar
                  költészet.</p>
               <p>Baczó átvette a verseket. Alvajáró mozdulatokkal ment az ajtó felé. A főpap, aki
                  népszerűségét a legapróbb részletekig féltette, mégis hozzátette:</p>
               <p>- Természetes, nem mondom, hogy nincs tehetsége. Ha visszatér a nagyok
                  nyomdokaihoz, még egy Pósa Lajos is lehet.</p>
               <p>Az ajtótól aztán megint visszahívta a fiatalembert:</p>
               <p>- Nézze, csak most látom, hogy véletlenül van még egy példányom a Petőfiről
                  tartott beszédemből. Ez az utolsó példány és én magának adom. Olvassa és
                  olvastassa fiatal barátaival. Járjanak el a Kisfaludy- és Petőfi-társaság
                  űléseire. Keresni kell az igazságot, az utat, az életet. Krisztus tartsa meg.</p>
               <p>Amint az ucca élete s a külső levegő rádörzsölődtek, olyan nagy súlyosság zuhant
                  le a fiatalemberről, hogy álmossága egyszerre elmult. Sajátos visszahatással
                  valami konokerős elszántságot érzett. Most már azértis végigjárja az utolsó
                  lépésig a nehéz utat, kicsikarja a végzettől a döntő elhatározást. A Sursum Corda
                  palotája, ahová a püspök megidézte, a Markó-uccában volt és ő ezt a nagy
                  távolságot egy negyed óra alatt rohanta meg. A Markó-ucca elején, közel a
                  palotához, éles hang szúrt belé:</p>
               <p>- Térjen vissza! Az istenért, térjen vissza!</p>
               <p>Horváth Julia sajgott vele szemben, fehér izzásban a dűhtől:</p>
               <p>- Tudom, hogy itt akar próbálkozni, - visította. - Akkor akár főbe is lőheti
                  magát. Ezeknek középkor, ezeknek hunyorgató szentek kellenek. Csak a zsidóknak
                  van érzékük a művészethez, csak ők jelentenek kulturát Magyarországon. Megyek a
                  Világhoz, ott tárt karokkal fognak fogadni. Aztán beszéljen még nekem valaki
                  kereszténységről, mert szembeköpöm. Bizonyisten szembeköpöm.</p>
               <p>Ezzel az igérettel aztán bele fúrta magát a tulsó kiterjedésbe. Mózes látta
                  szemeiben a nagy zsidó lap szerkesztőségét, amint tárt karokkal fogadják Juliát.
                  Diákos, huncut kacagás buggyant ki belőle. A járókelők különös szemmel bámultak
                  rá. - Ni, ez él és örvend! - volt egy sápadt csodálkozás a szemekben.</p>
               <p>A kacagás felhozta az élet ízét a nagy gyermek szájába és tövén ez a mondat
                  fakadt:</p>
               <p>- Hogy fog szegény édesanyám örvendeni, ha megjelennek a verseim.</p>
               <p>Mert a megkinzott gyermek most mégis egy nagy bizonyosságot termelt ki magából.
                  Szinte örvendett az előbbi vereségének, mert az anyatérden rácirógatott morál ezt
                  érdemül sugta neki a most rászakadó boldogságra. Amikor befordult a palota
                  kapujába, egy cseléd futott vele szembe és neki ütődött. A cseléd fiatal volt:
                  nagyot kacagott, tovább illant. A fiatalember úgy érezte, mintha friss lombbal
                  érintették volna az arcát. Lelke egyik távolabbi kanyarodójánál egy régi ismert
                  ének szállt fel, de a szavait nem tudta volna hozzámondani. Sajátságosan: a
                  kolozsvári kolégyom nagyudvarát látta s érezte a fű nappörkölt szagát. - Olyan jó
                  leszek, hogy megérdemeljem az élet jóságát, - szólt benne egy régi gyermek.</p>
               <p>A Keresztény Ujság szerkesztőségének nagy társalkodójában, mert ez volt
                  egyszersmind az igazgatóság előszobája is, már sokan voltak. Amint Mózes belépett,
                  rögtön az a sajátságos vakérzése volt, hogy valakit megbántott. Mintha valami
                  fájós lábra lépett volna. És már látta az arcot is. A terem tulsó felében egy
                  diványról egy halvány, erősen hátrafésült haju szőke fiatalember szökött fel.
                  Szemei gyűlöletre íjedtek, szája a harapás védelmére nyilt. De már minden
                  visszasimult s a szláv cseléd édeskés mosolygásával ment Baczó elé:</p>
               <p>- Alászolgája, kolléga úr. Micsoda csoda hozza hozzánk?</p>
               <p>A hozzánk szót erősen, gúnyosan megnyomta. Egy hang felelt Baczó Mózesből:</p>
               <p>- Nem tudom, a püspök úr hivatott.</p>
               <p>Ő maga is idegennek hallotta ezt a hangot és csodálkozott, hogy a saját száján
                  jött ki. Miért mondta ezt, miért hazudott? - nem tudta. A Roznyák arca majdnem
                  csikorgott a felvonagló beteg dűhtől. Hát ezt hívja a püspök! Ezt, aki eretnek,
                  aki magyar, aki senki kutyája. És neki, a szláv testvérnek, a katolikus költőnek,
                  aki naponta három istenes verset ír, a Krisztushoz és Máriához címzetteket nem
                  számítva, neki egy hétig kellett kérnie a fogadtatást. Hegyes, súnyi bicskát szúrt
                  ki a lelke zsebéből:</p>
               <p>- Nincs valami belső baja a kedves kolléga úrnak? Olyan különösen halvány az
                  arca.</p>
               <p>Mózesnek fájt ez a csúf mondat, fájt ez a harapósra rángó arc, mert az ember
                  rosszaságát karmolta ölelni született életére. Feleletet keresett, mellyel
                  elhárítsa magától ezt a hideg nyálkásságot. Valaki a vállára tette kezét:</p>
               <p>- Szervusz, székely testvérem, jó napot, Roznyák úr! Olvasták a tegnapi
                  beszédemet? Jól alányaltam a miniszterelnöknek.</p>
               <p>A szemüveg két nagy kerek táblája mögül két apró barna szem hízelgett a két
                  fiatalember felé. Mert ez a két szem ős szoktatással mindenkinek ezt mondta: -
                  Jaj, de kiváló, jaj de tehetséges Ön, csókolom a kezét-lábát, olyan rajongó híve
                  vagyok. Ugye, nem haragszik rám, ugye, pártfogolni fog? - A jóétvágyas piros arc,
                  a fekete bajusszal és elégedett mosolygással prémezett száj pedig így ajánlkoztak:
                  - Lássa, nagyságos, méltóságos, kegyelmes úr, azért én sem vagyok kutya. De tőlem
                  nem kell félni, én mindenre kapható vagyok, csak nem kell megfeledkezni rólam. - A
                  magát jobbra-balra riszáló kövérkés test s a bizalmas, fényeske, kényeske
                  pocakocska ezt dorombolták: - Lám, milyen tisztes tokácskám, milyen kedélyes
                  megbizható pocakom van. Engem nem kell nagyon komolyan venni, ha néha
                  fenegyerekeskedem. Az ilyen pocak nem veszélyes. Csak meg kell nyugtatni, meg
                  kell nyugtatni.</p>
               <p>Szász Lénárt képviselő ha nem volt a parlamentben, valakinek az előszobájában
                  volt. Fő foglalkozása az volt: hogy székely. A többi: a rajongó irredenta költő, a
                  mély áhitatu keresztény lirikus, az elvhű politikus stb. csak mint mellék
                  jövedelmi források szerepeltek benne. Csodálatos tömegesen és terjedelmesen tudott
                  székely lenni. Ha Párizsban egy erdélyi származásu ember virslis boltot nyitott,
                  már nyújtotta feléje a postás a Lénárt úr rajongó, esetleg verses névjegyét. Ha
                  egy háromszéki hivatalnokot reggel kilenc órakor kineveztek miniszteri
                  tanácsosnak: kilenc óra egy perckor már Lénárt úr rázta a kezét szétáradó testvéri
                  gratulációval. Bármilyen alkalommal bárhol jött össze két székely ember egy
                  ünnepélyes falatra, egy meghitt kortyra: Lénárt úr már ott volt tósztozó,
                  lelkesedő, szolidáris harmadiknak. Lénárt úr kifogyhatatlanul szolidáris volt.
                  Erdély elvesztése az élet egyetlen nagy kvinternója volt számára. Most már a
                  tipikus, a lelkes, a humoros, a lófő székely mellett fájdalmas székely is
                  lehetett. Ha potyajegyet kért egy vicinálisvonathoz, ha lealkudta a borbélynál a
                  havi előfizetés árát, ha pásztorórát kért a házigazdája szobalányától: azt most a
                  megszállott, sárbatiport székely számára tette. Irredenta verseinek roppant
                  tömegével pedig a szellemi termelés súlypontját határozottan Magyarország felé
                  billentette. Megválasztását is székelységének köszönhette. Mikor már nem győzte
                  elvekkel, ott a szónoki széken rogyásig táncolta a székely csűrdöngölőt. Ezzel
                  aztán olyan kacagásba árasztotta a szavazókat, hogy az behengergette a
                  képviselőségbe. Itt azonban mintha szerencséje egy kissé elhidegült volna tőle.
                  Egy lármás ellenzéki csoporthoz csatlakozott, mert így gondolkozott: - Ha rögtön a
                  kormánypártba lépek, senkinek sem lesz érdeke, hogy megvásároljon, így pedig majd
                  csak bedugja valamivel a kormány a számat. El is kezdett éktelenül ordítani s a
                  kormányt hol hazaárulónak, hol a kereszténység megrontójának, hol zsidóbérencnek
                  leplezte le. De hízelgésre, szolgáljra, apportera beidegzett jó kutyus természete
                  nem bírta sokáig ezt a nagy fene haragot. Ezért: ha délelőtt nagy beszédet
                  mennydörgött a kormány ellen, délután már ott volt a miniszterelnök, a
                  miniszterek, az államtitkárok és más hatalmasságok előszobáiban és megsugta nekik,
                  hogy nem kell nagyon komolyan venni a dolgot: ő hazafias székely, akivel lehet
                  beszélni. De az idő kegyetlenül telt és senki sem próbálta meg Lénárttal ezt a
                  lehetőséget. Most már majdnem sírva cipelte az elvhűséget, mely a kutyának sem
                  kellett.</p>
               <p>Roznyák Gáspár, aki tegnap egy névtelen cikkben leszamarazta Lénártot, mély
                  meghajlással mondta:</p>
               <p>- A képviselő úr beszéde valóságos élmény volt számomra. Éppen fel akartam hívni
                  rá a kegyelmes püspök úr figyelmét.</p>
               <p>A Lénárt szemeiből, sajátságos szétsziporkázással, mint csillagok a tüsszentő
                  görögtűzgyufából, egy csomó apró mosolygás villózott elő. Ezeket aztán
                  szemüvegének nagy kerek ablakai szétvetítették az arcára, a pocakjára. A szája
                  félig megnyilt mint a kutyának, ha jólesőn dörzsölődik. Mintha beitta volna
                  mosolygása egy részét. Lihegésszerű kacagással mondta:</p>
               <p>- Akar Roznyák úr potyajegyet a Lukács fürdőbe? Az igazgató székely testvérem,
                  komám, csak egy szavamba kerül.</p>
               <p>Már ki is vett egy névjegyet s egy vastagon csorduló töltöttpennával már kente is
                  rá a pártfogását.</p>
               <p>Valaki köhintett mögöttük. Nehéz, rothadt lehellet hőköltette az orrukat. A bor,
                  sör, pálinka szaga együtt rontott benne valami erős kolbász illatával. Kassai
                  Molnár Pista, aki eddig egy szegletben szundikált, most oda lődörgött hozzájuk.
                  Fekete üstöke egész a balszeméig úszta meg homloka halványságát. Arcán, szemeiben
                  végtelen megvetés nehezedett. A nadrágon át is látszott, hogy a zsebeibe dugott
                  kezek most öklök. Ugy állott ottan, mintha döntő bokszolásra hivná fel a világot.
                  Az illendőséges teremben minden szem ráijedt, amikor kicsattant támadó hangja:</p>
               <p>- Hát te mit keresel itt, Mózes? Te becsületes ember vagy.</p>
               <p>Szász Lénárt már ismerte a Molnár Pista őszinteségi teljesítményeit. Ijedt-gyorsan
                  a Roznyák markába nyomta a félig megírt névjegyet. A következő pillanatban már a
                  terem legtávolabbi zugában gratulált egy rettenetesen süket úrnak, aki már volt
                  megyei hivatalnok, képviselőjelölt, forradalmi megyefőnök, ellenforradalmi
                  kormánybiztos s most mindenből kisüketülve, belekönyökölt az irodalomba. Lénárt
                  ravasz székely machiavellizmussal azért választotta éppen ezt a süket embert, hogy
                  minden feltünés nélkül kiabálhasson és így a saját hangjától ne hallja azt, amit
                  Molnár fog mondani. Roznyák, aki még ebben a rothadásban sem tudta megbocsátani a
                  tehetséget, beledöfött a szerencsétlenbe, hogy valami botrányos lármára
                  dühítse:</p>
               <p>- Ah, hát a híres Kassai Molnár Pista is előszobázik, egy katolikus püspöknél!</p>
               <p>Molnár Pista elhomályosuló szemmel nézett szét. A mámor egy újabb hulláma csuklott
                  fel benne. Mintha újból széket keresne, hogy leűljön és aludjék. De aztán megrázta
                  a fejét s kezének egy széles kanyargásával a tulsó oldalra simította haját.
                  Közelebb lépett Baczóhoz. Most már halkabban mondta:</p>
               <p>- Hát téged, szegény Mózes, mi hozott ide?</p>
               <p>Mózes elpirult. Ennek a rég sárba gurult, hulló végzetű fiatal költőnek nem tudta
                  megismételni az előbbi hazugságot. Roznyák arra magyarázta a fiatalember
                  habozását, hogy szégyenli itt a Molnár ismeretségét. Megpróbálta Baczóra uszítani
                  a tántorgó lelket:</p>
               <p>- Amint látod, a kolléga úr nem nagyon örvend a barátságodnak.</p>
               <p>- Menj, nimolista, mert leköplek. És tudd meg, hogy én nem kunyorogni jöttem a
                  püspöködhöz. Azért jöttem, hogy megmondjam, hogy marha. Marha, mint te, csak
                  díszkötéses marha.</p>
               <p>- Pista, Pista, - kérlelte Baczó.</p>
               <p>Molnár széles fejedelmi mozdulatot kanyarított a levegőbe, mintha a palástját
                  igazítaná meg:</p>
               <p>- Ne félj, öcsém, ha engem látsz. De megmondom, becsületemre megmondom. Legfennebb
                  kirugnak. De megmondom. Engem úgyis mindennap kirugnak valahonnan. Hol korcsmából,
                  hol bordélyból, hol püspöktől. Egész Magyarországon egyedül Kassai Molnár Pista
                  meri neki megmondani, hogy díszkötéses marha. Ha nem ad kétszázezer korona
                  előleget a leendő kötetemre, megmondom.</p>
               <p>Erre a leendő kötetre három év óta már Budapest minden pontján vett fel valami
                  előlegecskét. De a könyvnek még csak a címe volt meg: A napívók. Sokszor, mikor a
                  szörnyű éjszakák tükrében meglátta arcát s gőggel próbálta elverni az anyjától
                  kapott zokogást: királyi daccal nevezte magát a Napívók szerzőjének. Baczó mondott
                  egy-két csitító szót. De ezt már nem hallotta. Visszadüllöngött egy székre, leűlt
                  s lehullatta fejét a térdeire. Két szomszédja íjedten űlt el mellőle.</p>
               <p>Baczó csak most nézett szét a teremben. Oh, hogy ismerte, hogy fájta, hogy
                  undorodta ezeket az alakokat. Szabályos romántikával fésült, elegáns öltözetű,
                  kokottosan fínom mozdulatu jó családbeli ifjak, akik a vagyon és a dicsőség útját
                  először az irodalomban keresik, mert azt hiszik, hogy ez is olyan úri tétlenség,
                  mint a minisztériumi alkalmazás, de dicsőségesebb. Akik elkergethetlenül
                  bekilincselnek minden névhez jutott íróhoz, a tisztelet elképedésével arcukon s
                  firkálásaikkal a hónuk alatt. Akik egy nehány rajongó mondat hódolata után
                  kijelentik a „Mesternek” vagy a „mélyen tisztelt kedves bátyámnak”, hogy azért
                  hozták munkájukat éppen hozzá birálatra, mert csak őt tartják Magyarország
                  egyetlen élő nagyságának. És akik, ha nem kapják meg a reklámhoz szükséges
                  szavakat, apró fogaikkal a legkegyetlenebbül rágdossák a géniusz szomorú hőseinek
                  becsületét és becsülését. - Öregedő tanárok vagy közhivatalnokok, kikben a hajdani
                  önképzőkör örök megszállottság lett s az erotikus mánia rögzöttségével hajszolja
                  őket a nyomdafesték felé. És ha egy elbeszélést, egy versikét meg tudnak
                  jelentetni valahol, nagy gerjedésükben képesek új elitéltet csókolni roskadt
                  nőstényeikbe. Ezek a végzettől elhívott gyűlölői minden tehetségnek. - Széttört
                  idegű beteg emberek, akik a front vagy idegen fogság hosszú tétlenségeiben, a
                  visszafojtott csók zsúfolt vérével s az eltépett család felkisérő emlékei közt
                  rímet, szavakat, metaforákat pattanásoztak s nem tudtak többé visszagyógyulni az
                  életadó munkába, az erős csókba, a megváltó családba. Mert amint az ország
                  széthúllt s az örvös napok földet, kenyeret, holnapot kimartak a szerencsétlen faj
                  kezéből: mindenki íróvá betegedett. Az irodalom volt a roppant kór-terem, ahol a
                  vérbajos idők minden viziója feltorzult, minden bomlott arca megmutatta magát.
                  Baczó Mózes egyetlen remegő mondatba fázott: - Oh, hátha én is csak ilyen vagyok,
                  de nem látom magamat!</p>
               <p>Dél elmult, mikor rá került a sor. Nagyon bágyadt volt s az éhség émelygését
                  érezte. Egyszer csak hallotta: - Dícsértessék az úr Jézus Krisztus. - A püspök
                  fogadta így az ő köszönését. Szemben állt az ország legnépszerübb egyházi
                  szónokával.</p>
               <p>A legsúlyosabb az volt szegény fiura, hogy nem ülhetett le. Nem: mert maga a
                  püspök is állt egy magas íróállvány előtt. A főpap jobb keze az írás megszokott
                  mozdulatában nyult az állványra. Ez jólállott neki: majdnem portrait-szerűvé tette
                  alakját. Ez az alak szép volt: még hatvanöt év rétege alatt is egyenes s az élet
                  feszítő erejét mutatta. A kimagasló testet szép nagy fej koronázta: a széles
                  homlok gondolkodásával, a félsasorr férfias határozottságával, a széles száj néma
                  pátoszával. De ebből az első látásra klasszikus arcból: a szemek gyanakvó
                  kutatásában, a száj és orr közt szétredőző mosolygás bújt ravaszságában elő-elő
                  kukkant a fortélyos, ügyes, praktikus tót, aki makacs kitartással épített magának
                  pályát, népszerűséget, hírnevet. Egyszerű, majdnem kopott reverenda volt rajta,
                  mozdulatai is egyszerűek voltak. De ebben az egyszerűségben volt valami akartság
                  és öncsodálat. Mintha az eldugottabb énje minden percben kicsodálkozna: - milyen
                  nagy ember és mégis milyen egyszerű és természetes vagyok.</p>
               <p>Szemei egy pillanat alatt átkutatták az előtte álló fiatalember lelki zsebeit.
                  Összehúzott homlokkal, hűvös hangon kérdezte:</p>
               <p>- Ugye, fiatal barátom, önt nem az anyagi haszon reménye kergette hozzánk? Mi
                  szegények vagyunk s csak Krisztus szerelme tartja bennünk a lelket.</p>
               <p>Mózesnek a lábujjaiból is az arcába tolult a vére: még szőke fürtjei is rózsaszín
                  sugárzást kaptak. Ijedt büszkeséggel rázta meg fejét:</p>
               <p>- Ugyan, törődöm is én a pénzzel!</p>
               <p>A püspök ajakára halvány mosolygás serkedt erre az inkább diákos mint kegyelmes úr
                  elé való kifakadásra. Az arca egyszerre megnyilt és nagy kedvesség jött ki rajta.
                  A nagy primadonnák kedvessége, mely tudja, hogy nem lehet neki ellenállni.</p>
               <p>- Nagyon örvendek, hogy hozzánk jött. Ez a legjobb bizonyítvány ideálizmusa
                  mellett. Bár minden fiatalember az első lépésnél rászánná magát. De úgy látszik,
                  hogy az az isteni akarat, hogy előbb tévelyegjünk. Szent Ágoston is tévelygett. Én
                  is tévelyegtem.</p>
               <p>Nagyon egyszerűen, majdnem alázatosan mondta az utolsó mondatot. De valahogy mégis
                  úgy, hogy a Baczó Mózes remegésében így folytatódott:</p>
               <p>- Mit akarsz, te kis giliszta? Látod, én, a nagy Habina püspök, én is csak ember
                  vagyok.</p>
               <p>Egy percig szünetet tartott, mintegy időt adva Baczónak, hogy megfussa e mondat
                  távlatát. Aztán folytatta:</p>
               <p>- Különben elismerem, a kezdő íróra sok veszély leselkedik. Az utóbbi évtizedben a
                  világirodalom legnépszerűbb bálványai mind a démon megszállottjai voltak. Az
                  ördög szebben öltözködik és jobban tetszik a szemnek, mint a Krisztus.
                  Baudelaire-nek a Fleurs du mal-ja, Flaubertnek a Saint Antoineja, a Zola regényei,
                  Richepin Chansons des gueux-je, Wilde Dorian Gray-je mind különböző dialektusai a
                  kárhozatnak.</p>
               <p>Megint megállott. Széles szempillája alúl leste a hatást. Látod, koszos kis
                  eretnek poéta, én, a katolikus főpap, még ezeket is ismerem.</p>
               <p>A fiatalemberre ráhullottak ezek a nevek. Mennyi szárnylendülést, a szépség mennyi
                  vigasztalását jelentették ezek neki. Már nem látta a püspököt. Helyette a
                  Dorottya-ucca egyik nagy butorkereskedésének fényes kirakatát látta, ahol egy
                  amerikai könyvszekrény is ki volt állítva. A könyvszekrény polcain, hogy
                  valóságosabban hasson a szemre, mesterséges, ál-könyvek voltak. Könyvek kemény
                  papirosból, melyeknek csak a háta volt meg, de könyv nem volt mögöttük. Az üres
                  hátakon aranyos betükkel írók és munkák neve szédelgett. És sajátosan: most kezdte
                  érzékelni a szegény Molnár Pista többszörösen megismételt díszkötéses jelzőjét.
                  Nem tudta miért: de ez a szép darab, szép fejű és szép szavu ember azoknak a dúsan
                  aranyozott díszkötésű könyveknek a hatását tette, melyek ott hüvöslenek a
                  fogorvos váróterme asztalán. Ha kinyitod őket: valamely nagy cég vagy fürdő
                  reklámját találod bennük. És gyermekes azértissel látta foszlós tábláju, ujjhegyes
                  lapu legrégibb gyermekkori könyvét: a Regélő Gólyát. Úgy jött ebből a melegség,
                  mint megölelt édesanyjából. - De jó volna egy kis csokoládés rizskása, - ugrott
                  lelkébe egy rövidnadrágos mondat.</p>
               <p>A főpap, aki egyáltalán nem volt kiváncsi ennek az emberkének hangjára és
                  véleményére, tovább hallgatta önmagát:</p>
               <p>- Ugy hiszem, első verseit ön is inkább kritikai útbaigazításért küldte hozzánk s
                  önmaga fogja a legigazságosabbnak találni, hogy ezeket még nem visszük a közönség
                  elé. Ez igen szép és ritka tulajdonság egy fiatalemberben. Versein még nagyon
                  érzik annak a szegény rothadt, pogány Adynak a hatása. Ebben a szerencsétlen
                  alkoholistában beszélte ki magát legteljesebben magyarul az ördög. Lássa, nem
                  véletlen ám, hogy ezt az embert a magyar kálvinizmus termelte ki magából.
                  Tagadásból nem lehet élni. Ahol nincs pozitiv krisztusi tartalom, ott nincs morál,
                  nincs termés, nincs élet. Ön tudja, hisz közismert dolog, hogy én, a katolikus
                  főpap milyen megértéssel vagyok az Egyház kivül didergő fiai iránt. Mert
                  dideregnek, mert Krisztuson kivül nincs melegség. Nem mondom, vannak bölcs
                  kálvinisták, akik belátják ezt és keresik a gyógyítást. Csak az egyetlen, az igazi
                  gyógyítást nem akarják megtalálni. Lássa, én igen becsülöm az önök Nyerges
                  Sámueljét. Minden során, és amint mondják, egyházi beszédein is látszik, hogy
                  szorgalmasan tanulmányozza műveimet. Metaforáim, hasonlataim semmit sem vesztenek
                  frissességükből nála. Ostobaság ezt plágiumnak nevezni! És szerénytelen volnék,
                  ha ezt a magam hatásának ítélném. A műveimben lévő katólikum fogja meg akaratlanul
                  a Nyerges úr lelkét.</p>
               <p>Baczó Mózes halálos sápadt volt. Apró kínos nyelések futottak le a torkán.
                  Egyszerre az az őrült félelme támadt, hogy nemsokára szédülni fog és felbukik.
                  Szemei fuldokló erővel kapaszkodtak a püspök arcába. Azt, hogy az utolsó reménye
                  is elveszett, nem érezte. Talán tudatába sem jutott. - Öt lyukra füződik a püspök
                  cipője, öt lyukra füződik a püspök cipője, - ismételgette magában.</p>
               <p>A püspök mosolygott és könnyedén a levegőbe hárintott:</p>
               <p>- De hagyjuk ezt, ne beszéljünk magunkról. Ami jó van bennünk, az Krisztustól jön,
                  ami gyenge, az a miénk. Az istenit az emberi alkotásban már a modern filozófia is
                  kezdi elismerni. Bergson intuiciója voltaképen a bennünk megnyilvánuló isteni
                  megmutatás. A modern pragmatizmus pedig nem zárja ki a vallásos megismerést az
                  emberi lélek forrásai közül. Jaj, igaz, mondja csak, igaz hogy a Nyerges
                  főprédikátor úr világi előadásait ülve szokta tartani?</p>
               <p>- Igaz, - hullott ki Baczóból. És bolond kedve támadt, hogy öklével belevágjon a
                  püspök tintatartójába.</p>
               <p>- Ez hiba, határozottan hiba és igen csökkenti a szónoki hatást. Az álló emberi
                  test a maga mozduló erejével növeli az élő szó dinamikáját. Én sohasem ülök le.
                  Ezzel tartozom a közönségemnek. Lehet ugyan, hogy én nem értek a
                  szónoklathoz.</p>
               <p>Félig lehúnyta szemét, mosolygott és kéjesen hátra nyújtózott. Hallotta a tapsok
                  lázas zaját s testén érezte a nők rátapadó forró szemét, akiket még most,
                  hatvanötéves korában is hisztérikus rohamokba tudott felejtkeztetni a
                  szónoklatával.</p>
               <p>- Ma nem ebédelek, ma nem eszem semmit, - nyögte magában Baczó és sajátságos kénes
                  ízt érzett a szájában.</p>
               <p>A püspök kegyes tréfával ütött a fiatalember vállára:</p>
               <p>- Sursum corda, fiatal barátom! Krisztus most is hí mindnyájunkat, csak meg kell
                  hallani a hangját a modern Bábel zsivajában. A modern Múzsa elzüllött, csak az
                  ágyék körül tud tapogatni: vigyük vissza az ideálizmus fehér mezőire. Dobja tűzbe
                  az Adyját s ha magyar poétát akar olvasni, olvassa Hlatky Edét, Krepuska Özsébet
                  és a fiatal Roznyák Gáspárt. Minden munkánk kiáltsa, mint a megbántott Pál
                  apostol: civis christianus sum. Különben...</p>
               <p>A fiatalember száján csukló hörgések jöttek ki. Egész arca görcsbe rángott, szeme
                  fehérje kifordult. Az ajtó felé tántorgott, de már nem volt ereje rátalálni. Oda
                  támasztotta fejét a falnak s irtózatos öklendezéssel hányni kezdett. Ma reggelizni
                  is elfelejtett s a sok izgalom felkavarta anélkül is érzékeny szervezetét. A
                  püspök óriási felháborodással kiáltott rá:</p>
               <p>- Mit csinál, szerencsétlen! Hogy jöhetett ilyen állapotban ide?</p>
               <p>Amint látta, hogy Baczó nem hallja, felrántotta az ajtót és türelmetlenül
                  kikiáltott:</p>
               <p>- Vigyék, kérem, el innen ezt az embert!</p>
               <p>Egyszerre ötön-hatan ugrottak engedelmeskedni. A szörnyülködés egy pillanat alatt
                  általános lett. Amint kihozták, bevezették egy szerkesztőségi szobába s a mosdó
                  mellé állították. Akkor rögtön ott is hagyták. Nem akarták annak a látszatnak a
                  felelősségét, mintha baráti segítséget nyújtanának egy olyannak, aki
                  ő-ekszellenciája jelenlétében lett rosszul. Baczó már visszakapta tudatát, de még
                  nem nyitotta fel szemeit. Úgy lehunyt szemekkel rátapogatott a vízvezetéki csapra,
                  megeresztette s a víz alá tartotta kilázasodott homlokát. Most már felnyilt lelke
                  két fájdalmas sebe, a két nagy szem is. Száját kimosta s két nagy pohár vizet
                  mohón lenyelt. Aztán kitántorgott. Amint a szerkesztőségi szobákon átment, senki
                  sem vette észre a köszöntését.</p>
               <p>Leérkezett a kapuba. Végtelenül gyengének, hiábavalónak, megvertnek érezte magát.
                  Szeretett volna lefeküdni a küszöbre, elaludni. Aztán nagy vágya támadt, hogy
                  valaki sírva nézzen rá. De már künn volt Budapest aszfaltján s az idegen
                  járókelők, saját sírjuk utját futva, nem látták az ő fájdalmát.</p>
               <milestone n="3" unit="startSubChapter"/>
               <p rend="head">3.</p>
               <p>Annuska tréfás duzzogással felkelt s vagy húsz lépésnyire űlt le a társaságtól.
                  Ott aztán hátra feküdt a homoktól gyéren kiserkedő fűre, kitárta karjait s úgy
                  tartotta magát oda a napnak mint egy mohó vőlegénynek. Hallgatott.</p>
               <p>Az öreg Sisák térdei közt szorította a félig ürült üveget. Jobb kezében a telt
                  poharat tartotta. Kerek, kopasz-fényes feje egyetlen gömbölyű kacagás volt a
                  napban. Kabátja, mellénye mellette hevert a földön, megnyilt ingéből kifolyt kövér
                  teste a napra. Cipői, harisnyái is levetve gőzölögtek. Úgy űlt, hogy lábainak csak
                  a sarka érte a földet, a talpak, mint a kaktusz bütykös kezei, a nap felé
                  fordultak. Odanyujtotta poharát a társaságnak s kövérkés, boldog hangon
                  recsegte:</p>
               <p>- Éljen az általános titkos választói jog!</p>
               <p>A társaság odakoccintotta poharát s vidáman éljenzett. Csak Králik, a gépész,
                  lökte mogorván magába a bort. Maró sötét délszláv szemeivel, sovány beteg-fehér
                  arcával ő ebben a napban is sötét tudott maradni. Rózsi odakiáltott
                  Annuskának:</p>
               <p>- Hé, Annuska, gyere inni.</p>
               <p>Az nem felelt. Sisákné anyáskodó hízelgéssel kotyogta:</p>
               <p>- Miért nem jön inni, lelkem? Miért bújdosott el tőlünk?</p>
               <p>Annuska vontatott, tréfásan bús hangon felelt:</p>
               <p>- Féltem, hogy megecetesedem Králik mellett. A nap melegebben udvarol mint ő.</p>
               <p>- Na, Králik, te megkaptad, szép gavallér vagy! - kacagott az öreg Sisák és az
                  egész társaság ingerkedve vihogott utána. Sisák újra töltött: - Erre iszunk
                  egyet.</p>
               <p>A másik két leány tényleg jobban járt gavallér dolgában. Juliska mellett a szép
                  beszédű, elegánsan öltözött Róbert pincér feküdt, Rózsi pedig a Sisákék
                  segédjével, Osváthtal volt a legszorosabb szomszédságban. Ezeknek volt testük is,
                  lelkük is a nő számára. Most, hogy a nap sütötte őket, fiatalnak, boldognak,
                  hódítónak érezték magukat, amint azt a moziban és szinházban látták. De Králikot
                  még az Annus szélesen ömlő élete sem tudta átcsalni a forradalmából a szerelmi
                  líra terére. Most sem felelt semmit. Kibontotta az újságját és savanyu arccal
                  olvasni kezdett.</p>
               <p>Az öreg Sisák újból felvette a hármónikát. Kövér testével belerezegve a nótába,
                  marcangolta:</p>
               <p>- Egy rongy van, egy rongy van a szivem helyén.</p>
               <p>A jóhangu Osváth s a két lány érzelmesre halkult hangon daloltak. Sisák néni a
                  blúza kigombolásával volt elfoglalva, de rezgő tokája szejzmografálta, hogy
                  mindjárt offenzívát indít a hangzó művészetek ellen. Róbert, a pincér, egészen
                  irodalmi szemmel merengett a levegőbe. Sisákné elvégezte a kigombolkozást, arca
                  már meghatottá ünnepélyesedett, alsó állkapcáját már előre nyujtotta a nóta
                  síneire. Akkor egyszerre felkiáltott:</p>
               <p>- Ni te, az mindjárt belepottyan a vízbe.</p>
               <p>És kövér ujját bedöfte a levegőbe a folyó felé. Mindenki odanézett. Nem messze
                  tőlük, ahol már meglehetősen felmagasult a part a Duna fölé, egy fiatalember
                  állott. Különös, merev állással dűlt a víz fölé. Sisák elszakította a nótát:</p>
               <p>- Mi a fenét bámul olyan nagyon?</p>
               <p>- Az angyalát látja, - kacagott Rózsi.</p>
               <p>- Bele fog esni a vízbe a szerencsétlen, - sajnálkozott Osváth, aki végzetesen
                  jónak született s minden szóban adott valakinek egy darabot a szivéből.</p>
               <p>- Azért sem fog bele esni, - kötekedett Rózsi.</p>
               <p>Osváth nem ellenkezett, sohasem ellenkezett. De Juliska felvette a harcot:</p>
               <p>- Azértis bele fog esni.</p>
               <p>- Nem fog.</p>
               <p>- De bele.</p>
               <p>- Fogadjunk, hogy nem esik.</p>
               <p>- Fogadjunk, hogy beesik.</p>
               <p>- Mibe?</p>
               <p>- Ha beesik, te nekem adod a szürke ridikülödet, ha nem, én neked adom az ibolyás
                  tükröt. Vágja el, Sisák néni.</p>
               <p>A lányok kezet fogtak. Sisákné kurta kövér mancsával elvágta a fogadást. Erre
                  Annus is felűlt, odanézett:</p>
               <p>- Milyen szép szőke haja van. Egészen fiatal, kár volna érte, - mondta.</p>
               <p>Sisáknéból új ötlet csirázott:</p>
               <p>- Hívja ide, lelkem, hogy magának is legyen valaki. Az bizonyosan nem fog maga
                  mellett újságot olvasni, mint Ambrus.</p>
               <p>A fiatal nő két karját hátra támasztotta a fűre, mellét elő feszítette. Éneklő
                  hangon kiáltott a fiatalember felé:</p>
               <p>- Fiatal úr, hány óra van?</p>
               <p>Az nem mozdult, szemei errefelé sem rebbentek. Tovább bámult a vízbe. A nő új,
                  huncutabb kanyargással énekelte:</p>
               <p>- Fiatal úr, legyen olyan szives, mondja meg, hány óra van.</p>
               <p>Semmi hatás. Mintha egy hullát állítottak volna a partra. Annus felugrott:</p>
               <p>- Majd megmutatom, hogy rám fogsz nézni!</p>
               <p>Felfogta ővig szoknyáját, a felsőt és az alsót is és mert bugyogó nem volt rajta,
                  félig meztelen testtel futott a fiatalember felé. Ahogy fehér combjait egymás elé
                  rakta, fényes villózások rezzentek szét a levegőbe. De amikor már egészen közel
                  ért és látta, hogy a fiatalember mégsem moccan, eleresztette ruháját. Valami
                  megokolatlan íjedéssel lassan, óvatosan lépett melléje.</p>
               <p>Baczó összerezzent s ha a nő meg nem fogja, beesik a vízbe. Szürkére holt szemeire
                  visszamerült élő kék szeme:</p>
               <p>- Mégsem lehet,... - esett ki az ajkai közűl.</p>
               <p>- Mi nem lehet? - kacagott a nő. De a másik pillanatban már ez a szenvedő fiatal
                  arc felkisértette benne az eltemetett anyát. Kissé érdes hangja meglágyult:</p>
               <p>- Beteg a fiatal úr?</p>
               <p>- Nem, nem, csak nagyon szomjas vagyok, - hebegte Mózes, akinek képzelnie sem
                  volt: hol van és hogy jutott ide.</p>
               <p>- Jőjjön közénk, mi szivesen látjuk. - És azután hozzátette halkított
                  kacérsággal:</p>
               <p>- Nekem úgy sincsen párom.</p>
               <p>Mózes csak most nézett rá a nőre. Aztán a társaságot fürkészte végig. Rögtön
                  tudta, kivel van dolga. De azért ennek a hullott nőnek is meleg emlőkkel volt
                  anyás a melle. Hosszú sötét haja volt s a szemeiben levő belső szemek szelidek és
                  gyermek-dédelgetők voltak. És ő már nem tudott tovább egyedül lenni. Mint az
                  eltévedt gyermek, akit egy jó néni visszavisz az elvesztett útra, panaszos-hálás
                  gyermekszemmel nézett a nőre.</p>
               <p>Ez a fiatalember egyetlen szemrándulásán észrevette, hogy az már tisztában van
                  vele. Egészen bizalmas lett:</p>
               <p>- Gyere, húsom, ma nagy blaumontágot tartunk. Mulass velünk, nem kell fizetni
                  semmit. Ma mi vagyunk az urak. Tudom, hogy nem vet fel a pénz.</p>
               <p>És már átkarolta a fiatalembert. Az engedte vinni magát. A társaság nagy
                  derendóciával lármázott eléjük:</p>
               <p>- Na, maga Králik, főbe lőheti magát, - visította Sisákné.</p>
               <p>Juliska kilobogott nyilt szoknyájából, úgy kiáltott Mózes felé:</p>
               <p>- Gyere, kis szőke, mert az Annus már majd belehalt az özvegységébe.</p>
               <p>- De aztán van-e töltés a pisztolyában, fiatal úr? - gonoszkodott Sisák. - Mert az
                  Annus haton alul nem adja.</p>
               <p>- Na, megálljon, öreg malac, ezért kikap!</p>
               <p>És Annus már nagy csattogással verte az öreg meztelen hátát. Az nagy íjedtségesen
                  kiáltozott a felesége felé:</p>
               <p>- Tercsi, Tercsi, segítség, eltörik a baltád nyelét.</p>
               <p>- Poharat az ifju úrnak, poharat az ifju úrnak! - előzékenykedett Róbert.</p>
               <p>- Vesd, le, pofám, legalább a kabátod és mellényed, előttünk nincs mit szégyelned
                  magad, - biztatta Rózsi.</p>
               <p>Mózes, mint minden férfi, aki nagyon a nő szerelmére termett, ösztönösen irtózott
                  az uccai nőktől. Gyermekes érzékenységgel azt képzelte, hogy érintésük
                  lemoshatatlan piszkot hagyna testén. És most mégis olyan hazatérés volt neki ez a
                  társaság. Már szerette őket és meleg, majdnem síró köszönésben nyult feléjük.</p>
               <p>De nem is volt a társaságban semmi visszataszító. A morcos Klárik is inkább csak
                  olyan árnyék volt, mely a többi melegét annál érezhetőbbé tette. Az öreg Sisáknak
                  az Óriás-ucca egyik régi, tépett bőrű földszintes házában volt egy kis asztalos
                  műhelye s egy egyszobás-konyhás lakása. Csak ennyi: mert a többi három szobában a
                  három nő kereste a nehéz kenyeret. Sisák néni rendes, jó asszony volt, ő főzött,
                  tisztított nekik és mert nem volt gyermeke, anyáskodott fölöttük. Ha le is nyírta
                  a maga gyapját, sohasem tövig: hagyta, hogy a lányok is éljenek. Részeg, szájas,
                  rendetlen nőt nem is tűrt a háznál. Igy aztán lassan kiválasztódott ez a három,
                  akik már évek óta voltak nála s egy családdá bizalmasodtak Sisákékkal. Rendes,
                  tisztességes, házias volt mind a három. Különben is, csak burzsoá szenteskedés és
                  Baudelaire-betegek képzelete borzolja démonokká, raffinált vérivókká az éjszaka
                  szomoru madarait. Nagy részük - a szegényebbek és olcsóbbak majdnem mind -
                  teljesen egynemű atomja a kispolgári társadalomnak. Istenről, Jézusról, a rendről,
                  az életről, a halálról, a tisztelendő úrról és a magánvagyon szentségéről éppen
                  olyan felfogásuk van, mint egy tanító, egy adóhivatalnok, vagy egy tiszta életű
                  lutheránus pap feleségének. S hogy kenyérkeresetük módjában nem látnak semmi
                  tragikusan szégyenletest, ez onnan van, mert azt - vak érzéssel és szavakban meg
                  nem mutathatóan - az egész társadalmi végzet kényszerének vagy hibájának tartják.
                  Különben is: hogyan látnák magukat gyalázatosnak olyan tettért, melyet általában a
                  társadalom tisztes alkotó elemeivel végeznek s amely azoknak láthatólag
                  jólesik?</p>
               <p>A három nő az évek folyamán testvérré melegedett a Sisákné bölcs vezetése alatt,
                  aki a versengés minden veszélyét el tudta hárítani. A két fiatalabbik: Rózsi és
                  Juliska még „lányok” voltak. A már huszonkilencéves Annusnak volt férje és kis
                  lánya. A férfit a háboru, a gyermeket a járvány vitte el. A nehéz időben nehéz
                  volt a kenyér. A fiatal özvegy rákényszerült a legnehezebb kenyér útjára.</p>
               <p>A súlyos éjszakák lányainak nem volt naptalan az élete. Ott voltak a kerület
                  minden lakodalmánál. Ezt úgy kell érteni: Ha híre ment, hogy valamelyik háznál
                  esküvő lesz, ők már ott szorongtak a ház előtt órákkal azelőtt, lesték az érkező
                  kocsikat és vendégeket, elkisérték a menetet a templomba, végignézték a
                  szertartást. És a sok szép felvirágozott ostor és ló, a fekete cilinderes,
                  fehéringes, frakkos vőlegény, a fehér fátyol, a menyasszonyi habruha, a csokrok, a
                  pap titokzatos mormolása és igéző mozdulatai, a remegő fogadás, a csókos
                  egymáshoz borulás, a boldog mosolygások és boldogabb sírás, a gratulációk: nagy
                  békét és rangos megnyugvást vittek a lelkükbe: hogy az élet jó. Hogy van öröm és
                  hogy a világ egy igen jóakaratu, népszerű Isten rendes, elfogadható világa. De
                  legnagyobb boldogságuk mégis a temetések voltak. Amikor komoly, sötét ruhában,
                  elkomolyodott és elsötétedett arccal ott várták az uccán a halottas kocsit és a
                  gyászolókat, hallgatták a kizokogó gyászéneket, látták a kocsira rácsikorgó
                  koporsót, ünnepélyes léptekkel kikisérték a temetőbe és ott együtt sírtak az
                  egymással kezet fogók tisztes és előkelő világával: valami csodálatos nagy
                  megtisztulást és önbecsülést éreztek. A halál előtti nagy együttségben valahogy ők
                  is társadalomnak érezték magukat. Ezeken a napokon még a beszédük is megtisztult
                  és bizonyos formákat keresett.</p>
               <p>Aztán néha görbe napot is csaptak. Hétfői napokon, amikor úgyis pang az üzlet, ha
                  szép idő volt, kiruccantak egész napra Budapest valamelyik levegősebb helyére, sőt
                  néha Visegrádig vagy a torbágyi völgyig is eljutottak. Ilyenkor Rózsi letette
                  Amália, Juliska Melanie és Annus Natália nevét s visszavették gyermekségük
                  kalász-szagu neveit. Sisákné ilyenkor pompás elemózsiát sütött-főzött. Osváth, aki
                  évek óta Sisákéknál segédeskedett, Rózsinak, Róbert Juliskának volt az állandója.
                  Ők már részei voltak a megtágult családnak s mindig vele mentek. Eljött rendesen
                  Králik is. De csak azért, hogy élete egyetlen értelmét, a benne készülő
                  forradalmat hegyes szavakban bele-beleszurdossa a természetbe, mely azért
                  szemtelenül nyugodt és derült maradt.</p>
               <p>Töltöttek és nagy zajos barátsággal koccintottak a Mózes poharához. Ő egyetlen
                  hajtással itta magába a telt poharat. És szemei már abban a pillanatban rátapadtak
                  a Sisákné mellett domborodó batyura, honnan fehér kenyér, hideg bécsi szelet s a
                  halhatatlan lélek más kellékei leskelődtek. A fiatalság visszajött az elárnyékolt
                  lakásba s már kurjantotta: élni akarok! - Annus meglátta a két fiatal szemben az
                  emlőt kereső csecsemő szájat. Sajátságos belső hangon, majdnem szégyenkezve
                  mondta:</p>
               <p>- Sisák néni, kinálja meg szegényt.</p>
               <p>Ez a szegény szó máskor öklökké vagy könnyekbe lökte volna e túlérzékeny,
                  romántikusan büszke életet. Most olyan jó meleg sajnálkozást érzett benne. Sisákné
                  kacér szerénységgel szabadkozta elő a dús lakomát. Az egész társaságnak megint
                  megjött a kedve az evéshez. Juliska közösen falt egy szeletet Róberttel,
                  versenyeztek, ki ér hamarabb a közepire. Minden falat után tapadó-hosszan
                  megcsókolták egymást. De azért a nőnek az új him felé is volt szeme s kikacagott a
                  nagy szerelmes csemcsegésből:</p>
               <p>- Egyél, édes pofám, tudom, hogy ti diákok nem sokszor juttok eféléhez.</p>
               <p>Mózesnek nem kellett biztatás. Percekig nem látott, nem hallott. Fejét elöntötte a
                  vér, füleiben megnagyobbodva zúgott a rágás muzsikája. Csak a harapás és nyelés
                  mozdulatainak vad örömét érezte. Nyakizmaiban egyszerre roppant erőt érzett.
                  Szeretett volna négykézlábra állani s úgy a kezek segítsége nélkül enni, enni a
                  drága húst, ropogtatni a csontokat. Amikor aztán semmi kinálkozás sem tudott több
                  falatot dugni belé s már az ötödik vagy hatodik pohár bort nyelte le, mindent
                  elmosó diák-jókedve támadt. Felugrott, féllábát felhúzta s a kakast utánozva mind
                  sebesebb körben sántikálta körül Annust és veszettül kukorékolt. Az majdnem
                  meztelenné kacagta magát s az egész társaság vele kacagott. Sisák felvörösödött,
                  izzadság-fényes arcán olyan gőgös ihlet volt, mintha az égő Rómát látná, amikor a
                  hármonikába kapott.</p>
               <p>Egy friss, divatos nótát cibált ki belőle. Erre valami új divatu néger táncra
                  penderedtek. Mózes gyűlölte ezeket a nótákat és táncokat, de most ő ugrált a
                  legszilajabban. Fel-felrepítette Annust a levegőbe s úgy fogta ki, mint egy
                  labdát. A szokatlan bő étkezés, a bor, a nap s talán a szomoru éjszakák testbe
                  zsúfolt csiklandása felkergette a lányokban a csók-csiholót: táncuk már az
                  eggyévegyülés megkezdett gimnásztikája volt. Kacagásuk mind inkább az ágyék
                  visításává forrósodott, a férfiak csuhaján mind jobban érzett a vérbe berontó hím
                  üvöltése. Egyszer aztán Róbert felkapta a hátára Juliskát s egy közeli ritka
                  levelű bokor mellé futott vele. Óriási ordítás üdvözölte a jupiteri tettet.
                  Mózesben egyetlen vörös forgás volt a világ. A könyvek, a fínom álmok hableányai,
                  az édesanyjától lehelt lélek: az egész volt világ kihullott belőle. Csak a hús
                  vágya volt, a tragikus anyag vak lázadása a halál ellen. Megszorította a nőt, hogy
                  az felsikoltott belé s úgy húrcolta egy kisebb földhányás mögé. Újabb taps, újabb
                  ordítás tajtékzott fel, Sisák majdnem két Sisákká rajongta magát. Osváth kérő,
                  meleg szemmel nézett Rózsira, lágyan megfogta karját, alázatosan kérdezte:</p>
               <p>- Talán mi is?</p>
               <p>Az édesen kacagott s már csak hárman maradtak az elemózsia körül. Králik sötét
                  szemrehányással nézte a világot, ahol erősek és egészségesek vannak, akik mernek
                  bolondok lenni a mostoha élet előtt. Sisák nagy filozófus mosolygással töltögetett
                  magának. Sisák néni felállott a legmagasabb honcsokra s bölcsen vigyázott, nehogy
                  valaki jőjjön.</p>
               <p>Róbert és Osváth visszajöttek párjukkal. A férfiak szeme karikás volt, a nők
                  ragyogóbbá, pirosabbá fényesedtek. Mózes és Annus csak nem akartak látszani. Ez
                  aztán uj mulatság volt a többi számára.</p>
               <p>- Több nap, mint kolbász, fiatalember! - kiáltotta Sisák.</p>
               <p>- Mind megisszuk a bort, - fenyegetett Rózsi.</p>
               <p>- Jön a rendőr, Jézusmária, jön a rendőr, - visította Sisákné.</p>
               <p>Róbert megvastagított hangon folytatta a játékot.</p>
               <p>- Jónapot kivánok, miért mozog ott az a honosok?</p>
               <p>Juliska selypítőre tisztességesedett hangon felelt:</p>
               <p>- Nem tudjuk, rendőr úr, valami disznó túrkálhat ott.</p>
               <p>Róbert felcsattant:</p>
               <p>- Majd adok én annak a disznónak!</p>
               <p>Nagy, döngő lépésekkel ment a földhányás felé. Erre aztán előkerültek ők is s
                  mosolyogva álltak a nagy kacagás-zuhany előtt. Mózes sápadt volt és apró köhögések
                  törtek ki belőle.</p>
               <p>A bor köré telepedtek mindnyájan. Hangjuk kissé lebágyadt. Iddogáltak. Egyszerre
                  csak Annuska felkiáltott:</p>
               <p>- Ni vers, ni vers, szerelmes versek!</p>
               <p>Felszökött s diadalmasan lobogtatott egy füzetet. A Mózes levetett kabátjából,
                  melyet a nő maga alá gyúrt párnának, fordult ki a fájdalmas írás.</p>
               <p>- Annuska, Annuska! - szégyenkezett Mózes.</p>
               <p>De a társaság már vad riadással halljukolt. Annuska próbált is olvasni vagy két
                  sort, de a furcsa kézirat nem volt benne az ő ábécéjében. Róbert, akitől a
                  kávéházban fiatal írók szoktak apró kölcsönöket kérni, ha irodalomról volt szó,
                  mindig illetékesnek érezte magát:</p>
               <p>- Baczó úr, itt nem müveletlen emberekkel van dolga. Én sok nívós verset olvasok.
                  Ady Endre egy éjszaka két versét is felolvasta nekem.</p>
               <p>És mert Mózes még mindig szabadkozott, Osváth fájdalmas-érzékenyen mondta:</p>
               <p>- Úgy látszik, mi nagyon egyszerű emberek vagyunk a fiatal úr számára.</p>
               <p>Mózes ennek a mondatnak nem tudott ellenállani. Igazabban: ez a mondat volt a
                  mohón kapott alkalom, hogy engedjen. Mert az első perctől fogva, hogy a nő
                  fellobogtatta verseit, égő vágy lökte, hogy felolvassa őket. Mindeniket,
                  fenhangon, belehangozva a napos levegőbe. Hogy ne legyen árva és ne legyen külön
                  fájó test és lélek: hanem egyetlen életté ömölve zuhogjon verseiben másokba. Talán
                  ha kutyák vagy juhok ültek volna körötte, akkor is felolvassa verseit. Csakhogy
                  szemek nézzenek rá, csakhogy éhségben, csókban és halálban rokon testek pihegjenek
                  mellette. Hogy ne dideregje egyedül az életet, ahol örök iramban, finish nélkül
                  rohan az anyag emberi fájdalommá. Elvette a füzetet Annustól. De a megölhetetlen
                  jógyermek benne még most is gondolt arra, hogy ne jőjjenek zavarba hallgatói, ha
                  majd nem tudnak élvező arcot vágni.</p>
               <p>- Csak úgy unalomból firkáltam őket, - mondta fitymálva. - Jó lesz, ha addig
                  lefekszenek és alusznak. Aki elégnek találja, horkanjon egyet.</p>
               <p>Köré telepedtek. Annus testével félig ráfolyt a költő lábszáraira. Róbert
                  félkezével feltámasztotta fejét: egészen olyanforma volt mint a híres írók a
                  képeslevelezőlapokon. A jó Osváth előre meghatott arcot vágott és tényleg már
                  érzett is valami efélét. Az öreg Sisák a kabátja zsebéből előkereste a szemüvegét.
                  Egy ágytakaró igényű vörös zsebkendővel megtörölte üvegeit. Aztán feltette. Úgy
                  érezte, hogy így sokkal inkább figyelem a figyelése.</p>
               <p>Mózes olvasni kezdett. Eleinte bátortalanul, vizsgázó diák hangon. De aztán
                  eltűntek előle a hallgatók. A versekből kikelt a már elrohant világ s fájdalom és
                  öröm kezével visszajátszotta rá a tovatűnt könnyek és ujjongások Baczó Mózesét.
                  Hangja mind inkább zene lett, úgy hogy szavak s a tér minden csalafinta segítsége
                  nélkül is megmondta volna az időben fájó embert. A csók vak világteremtését s a
                  nagy tántorodásokat az egyetemes csőd előtt. Arca vele játszott hangjával. Nagy
                  szemeiben csodálatos kék suhanások mentek át.</p>
               <p>A versek hozták a világ minden ízét. A csók és a halál párbaját, az anyai boldog
                  szigetet, fajának árvaságát, az embertömegek kiásott sírását. Hallgatói
                  fokozatosan sajátos változáson mentek át. Eleinte az arcokon a figyelem akart póza
                  s valami ön-hizelgő fontoskodás volt. De lassanként az egész test meghajolt az
                  olvasó költő felé, az alsó ajak leereszkedett, a szemek mind nagyobbra nyíltak.
                  Annus egyszer csak levette testét a fiatalemberről: megigazította szoknyáját s
                  tisztességesen felűlt. És nemsokára az éjszaka három lánya helyett más három nő
                  űlt ott. Egészen más szemük volt: hol anyává, hol nagyon gyermekké tisztulva. Az
                  arc vonalai elfeledték a ledér robot játékait. Jóvá simultak, az arcbőr
                  meghalványult. Ruháját, tudatlanul, mindenik megigazította. Az Osváth szemeiből
                  nagy lapos könnyek jöttek ki néma lefutással. És mikor Mózes egyik versében a
                  magyarság nagy emberi forradalmát jósolta, Králik egyszerre közelebb űlt, arcáról
                  eltünt a kesernyés biggyedés, nagy barna szemei mint emlőre talált szájak tapadtak
                  a fiatalemberre. Mikor az utolsó vers is elhangzott, egy pár pillanatig nagy csend
                  volt. Róbert szólt először, megmélyült hangon:</p>
               <p>- Gyönyörű volt. A fiatal úr igazán az új irodalmi generáció tagja.</p>
               <p>Efélét sokszor hallott a kávéházban s ez rangot adó komoly dicséret volt tőle.
                  Annus családba néző meleg jó szemmel mondta:</p>
               <p>- Milyen boldog lehet a fiatal úr mamája.</p>
               <p>Így mondta. Maga sem vette észre, hogy most magázza és fiatalurazza Mózest. Osváth
                  nem szólt, de örök testvérkereső szemeiben a megtalálás boldog ölelése volt. Sisák
                  bácsi tért először vissza a külső valósághoz:</p>
               <p>- De erre igazán igyunk egyet.</p>
               <p>Ittak. Amint Rózsi a poharáért nyult, szoknyája fennakadt a mellette levő hátizsák
                  csattjába s felfedte alsó testét. Egy hirtelen akaratlan mozdulattal visszatakarta
                  magát. Senki sem nevetett, senki sem tett megjegyzést, talán észre sem vették.</p>
               <p>Beszélgetni kezdtek. De most csendesen, nyugodtan megvárva egymás mondatait.
                  Beszéltek a szép énekekről, a szép mozidarabokról, a színház csodáiról. Visszajött
                  szájukba minden perc íze, amikor az ős emberi ölelkezés: a szép, visszaölelte őket
                  a jóság tisztaságába. Látszott: hogy titkos-vakon most valami megbecsülést éreznek
                  önmaguk iránt s az élet nagy szánalmát. A nap már véresen sütött, felhorzsolódott
                  a svábhegyi templom dárdájától. A Duna lassu elomlása megbiborult. A földből
                  kezdtek visszatérni a benyelt sugarak s ez a meleg mint a föld jósága ömlött
                  felfakadt jóságukba. A távoli Kutyavillából idesejtődött a zene. Egyszer csak
                  Annusból hangos sírás tört ki:</p>
               <p>- Olyan szép volt a lelkem. Szőke göndör hajacskája volt és kék szeme.</p>
               <p>És aztán omló, széles részletességgel elmesélte a gyermeke halálát. Hogy
                  szorította torkát egy hétig a halál. Hogy visította át az éjszakákat a gyötrött
                  kis jószág: - Mama! mama! - Ezt az egyetlen szót tudta a bestia elé tartani.
                  Minden szem kikönnyesedett. Egy percre mindenikük apja vagy anyja volt a holt
                  gyermeknek.</p>
               <p>És ebben a szánalomban mindenik önmagán is szánakozott. Mert mint ásító arc
                  ásítása, átragadott rájuk az eltemetett fájdalom. Mindenikbe felfájt minden lökése
                  a végzetnek, mely távolabb dobta őket az elsülyedt boldog szigettől. Osváth, aki
                  bitang gyermeke volt egy Orczy-uccai kiskorcsmárosnénak, előtördelte szörnyű
                  gyermekségét. Hogy anyja minden újabb szeretője újabb mostohaságot jelentett
                  számára. Hányszor verték ki éjnek idején a házból. Hogy pumpolja most is az anyja,
                  az utolsó krajcárjáig, hogy elmulassa a hozzá züllő emberekkel. Pedig ő halálosan
                  szereti a könyveket, megvan neki Flammarion minden munkája. Nagy keservesen vett
                  egy messzelátót is és egész éjszakákat nézi vele a csillagokat. Tudja mindeniknek
                  a nevét és tud térképet készíteni az égről.</p>
               <p>Milyen szépen lehetne élni ezen a világon. Őt már csak a reménység tartja fenn.
                  Úgy szeretne családot alapítani, feleségért, gyermekekért dolgozni. De hogyan
                  közeledjék egy tisztességes családhoz? Mikor az anyja megtudná és... Nem folytatta
                  tovább. Elárnyékosodva nézett bele a szomoruságába.</p>
               <p>A hangulat mind érzékenyebb lett. A közeli jegenyesorból is mind hosszabb árnyékok
                  bújtak ki s már idáig feküdtek. Már Sisák néni mesélte az első szerelmét. Mózes
                  eddig nem érzett mélységgel érezte tisztának és boldognak magát. Ez volt a nagy
                  termés: ő volt benne mindenik könnyében, ő volt a tisztaságuk, egymáshoz hajlásuk.
                  Ő volt a tavaszi eső és ezekben a szomoru rögökben felfakasztotta egy percre a
                  mocsoktalan kelyhű virágot.</p>
               <p>De a Sisákné lírájára már feljátszott benne a gyermek. Felszökött és diákosan
                  kiáltotta:</p>
               <p>- Jó lesz egyet mozogni, hogy megemésszük ezt a sok bánatot. Mindjárt temetkezési
                  intézetté leszünk. Ki fog meg?</p>
               <p>Azzal ráütött Annus vállára és elkezdett szaladni. A nők felugrottak s nagy
                  visítozással vetették magukat utána. Róbert és Osváth is - nehezebb futással -
                  belementek az új játékba.</p>
               <p>Mikor nagy hercehurca után megfogták Mózest, Juliska azt indítványozta, hogy
                  játszódjanak bújosdit. Egynek le kellett mennie a part egyik mélyebb pontjára,
                  ahol egészen a vizet érte s ott bámulnia a Dunát, mig a többiek elbújnak. A
                  sorshúzás Mózest tette a hunyóvá.</p>
               <p>A többiek szétszaladtak búvóhelyet keresni. Mózes csendes léptekkel ment a part
                  felé. Minden olyan jó volt. Az elkomolyodott levegő, a napszagu pörkölt fű, a
                  végtelen horizont s testének apró mozdulásai. Oh érdemes dolgozni, hinni
                  elhivatásában. Hány bukott léleknek lesz ő még a szárnya, hány megpiszkoltnak
                  felmerülő ős tiszta arca, hány nehéz küzdőben a megváltó perc. Ezek az egyszerű
                  emberek milyen megszépült élettel éltek az ő életében. Mint egy nagy igéret nyilt
                  eléje az élet. A parthoz ért.</p>
               <p>Egy perc mulva irtózatos kiáltás hallszott. Ezt a kiáltást nem lehetett
                  félreérteni. A társaság minden tagja a parthoz szaladt. Mózes, irtózatos
                  elvágódással, ott feküdt a kavicsos porondon. Közel hozzá, a törpe bokor ágaiba
                  akadva, félig a vízbe lógva valami szürke halmaz ingott. Közelebb mentek hozzá.
                  Felpüffedve, félig meztelenül, lecsapzott hajjal és kidagadt szemekkel egy már
                  oszlásnak induló hulla volt.</p>
               <milestone n="4" unit="startSubChapter"/>
               <p rend="head">4.</p>
               <p>Mikor Bálint az ebédlőbe lépett, az az érzése volt, hogy onnan abban a pillanatban
                  elrebbent valaki. Tekintete beleütközött az ebédlő nagy tükrébe. Ott olyan
                  irtózatosra változva látta arcát, hogy most már valami türhetetlen sajgást érzett
                  egész testében, mely dűh és fájdalom is volt. Leült az asztal mellé egy székre. És
                  most, most határozottan látta egy könnyű szoknya átlebbenését a másik szoba
                  bezáruló ajtaja mögé. Tényleg megtörtént-é ez ezelőtt egy perccel és a szem csak
                  most fényképezte át tudatába? Vagy csak belülről egy lezsúfolt félelemből jött elé
                  e kép, hogy kezdődjék az őrület és marcangolja a fájdalom? Pár pillanat mulva
                  fiatal cselédlány jött mutatott sietséggel a terembe. Arcán az a különös
                  rögtönzött kedvesség volt, mely mögött egy íjedtség szokott leskelődni:</p>
               <p>- Kezeit csókolom. Mindjárt jön a méltóságos asszony, csak a pongyoláját veszi
                  fel.</p>
               <p>Bálint szeretett volna beleöklözni a cseléd arcába, hogy a vérrel kicsorduljon a
                  titok is a mosolygás mögül.</p>
               <p>A cseléd visszatünt. Bálint valahogy egész testével, egész bőre felületével
                  beszimatolt a levegőbe. A körülszorított vad önkénytelen szimatolása volt ez,
                  amikor minden pórusán át beérzi a halált. Valamit érzett ebben a levegőben,
                  valamit, ami a csók átmoszférájából való volt. Most már vad tapadással nézték
                  szemei a terem két hatalmas diványát. Mindakettő egyforma nyugodtságban mutatta a
                  közvetlen takarítás-utáni rendességet. A szépen elsimított csipke takarót, az
                  arányosan elhelyezett himzett párnát. És mégis, mintha az egyik párna
                  félrecsúszása valami lázas mozdulatot, a csipke fodra valami titkoló sietséget
                  őrzött volna meg. És mintha a diván meleg barna húsában még halk vonaglások
                  visszhangoznának.</p>
               <p>Érezte, hogy valami féktelen, oszloprázó dűh árassza el. Ez az ő vacka, az ő
                  utolsó menedéke az élet-vadon hajszái elől. Itt, ha nem is lelt társra az
                  ölelésben, de legalább az elhitető erő vigasztalt, hogy még fiatal és győzelmes
                  élet. Holt meteor már, ki még ezt a kis romlott állatot sem tudja a maga útjára
                  ragadni? Ki meri szétfetrengeni az ő királyi ölelése nyomait?</p>
               <p>Lassan szorította össze ökleit s mintha tenyerén érezte volna a gőgös kis nyak
                  vonaglását. Talán leggyógyítóbb volna nekirohanni a néma anyagnak, tépni, zúzni
                  őket, eltiporni bennük a megtörténteket. De mikor az ős-magára emlékezés őrület s
                  csak a legőrültebb önhazudás józan és valóságos a renddé szokott őrületek
                  világában.</p>
               <p>- Pedig nem szeretem, egy percig sem szerettem. Mit nekem az egész nyomorult kis
                  szajha. Honnan jön hát ez az őrület? Hiszen tudtam, hogy romlott volt már
                  bölcsőjében.</p>
               <p>Most már nagy megdöbbenés fogta le. Mintha halálos szakadékot pillantott volna meg
                  magában. És mintha érezte volna, hogy minden tragédia és a halálnak íjesztései
                  csak onnan jöhetnek és nem a külső világból. Ő-maga a lenehezedő végzet saját
                  élete fölött. És egyszer majd eljön az elgyengítő perc, amikor lezuhan saját
                  életére: és nem lesz segítség, nem lesz menekülés.</p>
               <p>- Ne vágjon olyan zord képet, maga jókorkelő.</p>
               <p>Még mindig gombolva pongyoláját, Rendekyné állott a megnyilt ajtóban szokott
                  lanyha-kéjű mosolygásával. Bálint az újból feltorló dűhtől köszönni sem tudott. A
                  jókorkelő jelző gúnyja új bántással harapott belé. Igaz, hogy még csak délelőtt
                  féltizenegy óra volt. De már hetek óta majdnem mindennap ilyenkor, sőt jókorább is
                  jött. És Ildikó már mindig ott remegett az ablaknál, hidegrázósan a várt ölelés
                  kéjétől. Mert ez volt a legalkalmasabb idő. Rendeky ilyenkor sohasem volt otthon,
                  a gyermekek is iskolában voltak, vendégektől sem lehetett félni. Hiszen éppen az
                  asszony mondta, hogy ilyenkor jőjjön. Még tegnap is így volt és ma már mintha
                  semmit sem tudnának róla. És még kérdezi, hogy miért vág olyan haragos arcot!
                  Mikor nagyon nőstény szemeiben olvasni lehet, hogy minden rezdületében ismeri azt
                  a vihart, mely most a férfiban tombol.</p>
               <p>A nő kacagva odalebbent Bálinthoz, friss mosdás szagu kezével meglegyintette
                  arcát:</p>
               <p>- Még csak nem is köszön. Ballábbal kelt fel uraságod.</p>
               <p>Megint nevetett. Leült a Bálint mellett levő székre, úgy hogy térdei már lehelték
                  Bálint térdét. A székben inkább szétfeküdt, mint űlt s szétpálló kék szemeiben
                  odatartotta magát neki: Vén bolond, itt vagyok én, nem jobb falat vagyok, mint az
                  a nem neked való rongyos kis fruska? - mondta az egész teste.</p>
               <p>- Hol van Ildikó? - kérdezte parancsoló-fenyegetőn Bálint.</p>
               <p>- Na, maga szép gavallér. Hát én nem vagyok elég jó magának?</p>
               <p>Bálint nem felelt. Az asszony belehajolt a férfiba:</p>
               <p>- Ugyan mondja, mit akar maga azzal a taknyos kis csitrivel?</p>
               <p>Kéjes-várón, halk lihegéssel lesett a férfi szemeibe. De a Bálint arcán úgy
                  megvonaglott a szenvedés, hogy megint kacagóra fogta a dolgot:</p>
               <p>- A kis fiu cukrot kér. Hamar cukrot a kis fiunak! Ildikó, Ildikó, gyere be! Itt
                  van Torony bácsi!</p>
               <p>A bácsi szót gúnyosan elnyujtotta. Pár percig csend lett. Az asszony sem szólt.
                  Örökölt asszony húsa megérezte, hogy az első szóra talán leöklözi ez a hatalmas
                  ember. Az ajtó óvatos lassúsággal megnyílt. A kis lány először a fejét dugta be.
                  Erősen anyja szemeibe kémlelt. Aztán vontatott, macska nyujtózásos mozdulatokkal
                  jött be. Arca szederjes volt s elszürkült szemeiben is csak villanásosan tünt át
                  valami kegyetlen zöldes csillámlás. Biggyedt ajakkal mondott jó reggelt. Nagyot
                  ásított. Aztán mint egy apró gyermek felűlt, az anyja térdére s átölelte az
                  asszony nyakát.</p>
               <p>Rendekyné megbabusgatta ujjaival a lány mellét:</p>
               <p>- Gyere, gyere, mert Torony bácsi megver, ha nem tálallak fel neki.</p>
               <p>Ildikó megint elbiggyesztette száját, aztán odadugta elfakult kis csőrét az anyja
                  arcához:</p>
               <p>- Mamuka, Gyuri azt mondta, hogy a kék ruha nekem sokkal jobban áll, mint a
                  piros.</p>
               <p>Ez a piros ruha volt Bálint kedvence, ebben szokta várni őt. Bálintban új vér
                  buggyant fel a döfésre:</p>
               <p>- Tegnap még hogy enyim volt minden remegő porcikája! S ma már idegen és
                  ellenséges, - dühöngött magában s megint kiviharzott az arca.</p>
               <p>Rendekyné jól ismerte lányát: tudta, hogy az fog legjobban elbánni ezzel a
                  felzilált Herkulessel. Lerázta magáról a kis lányt s tettetett sietséggel
                  mondta:</p>
               <p>- Na, de én magukra hagyom a fiatalokat, nekem házi teendőim is vannak. Ildikó,
                  hozz cointreaut Torony bácsinak. Később majd én is visszajövök, ha megengedi
                  morcosságod.</p>
               <p>Lányos pukedlit vágott és kilebegett. Csend lett. Bálint nehéz fellegű
                  hallgatással nézte a lányt. Az térdeit babrálta ujjaival s leárnyékolt pillái alúl
                  leste a ránehezedő arcot. De szederjes arcán gonoszság, összeszorított ajkai körül
                  konok elhatározás volt.</p>
               <p>- Ki volt itt az előbb? - tört ki Bálint.</p>
               <p>A kis leány türelmetlenül rántott egyet a vállán.</p>
               <p>- Ki volt itt? - ismételte elsötétedő arccal Bálint.</p>
               <p>- Senki.</p>
               <p>A férfi zsebeibe dugta ökleit, hogy ne üssön:</p>
               <p>- Ne hazudj! Ugye, Czeglédy György volt itt?</p>
               <p>Ildikó kéjesen feszengett hátra székében. Most már a férfi szemeibe nézett
                  támadó-kegyetlenül. Kihívó, szemtelen mosolygással mondta:</p>
               <p>- És ha úgy lenne, mi volna benne. Az legalább fiatal. Csak nem szórakozhatom
                  mindig egy vénnel.</p>
               <p>Bálint felszökött. Felkapta kalapját, kirohant. Érezte, hogy a másik pillanatban
                  már valami helyrehozhatatlan történnék. Akkor lett újból tudatos maga előtt, mikor
                  a negyedórányira levő homokbánya szélén állott, kezében a kalapjával. Miért állott
                  meg, mióta állott, nem tudta.</p>
               <p>- Egy kissé fáj a fejem. Nagyon rég nem dolgoztam, ez az oka mindennek. Hát arra
                  születtem én, hogy ilyen apró nyomorult kecmergésekkel rontsam magamat? Ha nincs
                  is kinek, ha nincs is miért, dolgoznom kell. Talán a sok között mégis ez a
                  legegészségesebb hiábavalóság.</p>
               <p>És a roppant szervezet ereje felülkerült. Visszalökte lelke vak lomtárába az
                  elmult perceket. Már nézte a homokbánya szeszélyes csúcsosodásait, rátátongó
                  üregeit. Lilás, halvány-sárga, kékes és vörös üregek sajátságosan tátogtak, mintha
                  a szembe komolyodó Sashegybe akarnának harapni. Vagy mintha a vén föld-bálna
                  únott szájai volnának, melyet minden száján megver a csömör a beléje temetett
                  ember-történettől. Bálint felmászott egy-egy szeszélyesebb ponkra, befürkészkedett
                  a barlangok titkaiba két rétbe hajtva termetét. Már az örök gyermek volt: az ős
                  mese-erdő feléje zúgatta lombjait. Látott csoda törpéket, alvó óriást és a félelem
                  rászederjesedett bőrére. A megmélyült homályban aranyhaj lebbent át s
                  gyermekszivének ezüst harangja felcsilingelt a szivében. Egy mélyedésben egy kis
                  pocsolya tartott tükröt eléje. Megállott, hosszan nézte arcát. Aztán délcegen
                  lépdelte körül s nézte a vizben hatalmas alakját. - Azért legény vagyok a
                  talpamon! - szepegett benne a fölébredt egyetlen fájdalom.</p>
               <p>De valami magához húzta szemeit. Az egyik halmocska napos tövénél valami vén
                  csavargó aludt. Hátán feküdt, széthajítva lábszárait és karjait. Ruhája száz és
                  száz folt egybemarása volt. És minden folt, mintegy magával tépve egy darab
                  testet, külön látszott esni a föld felé, a földbe, az elbujtató végtelen
                  pihenésbe. Halál-kaput döngető szomjas, rohanó alvás volt. A fej is, a szürkén
                  omló szakállu, félig kopasz fej is úgy dobódott oda a földnek, mintha már
                  legurult volna törzséről s húllna az örök lehúnyásba. Bálint elővette
                  zsebkönyvét, nagy vonásokkal vitte át e sajátságos alakot a papirra. De már
                  testében ő volt a hulladék ember. És amint ez a sülyedő álom a nagy megnyugvás
                  felé mutatott útat, érezte a züllés mámorát. Milyen szabad ez az ember! Az éhes
                  őrületek erkölcsi világrendje s a belső világ nyitott szemű birái nincsenek
                  számára. Elszabadulva a cél és akarat zsarnokságából: felelősség, mások sírása nem
                  gyötrik. Jött, hogy lelopja róla a védő rongyot és magára vegye. Hogy ő feküdjék
                  helyébe; lenni a napsütésen rongy, senki, semmi, gondolat és akarat nélkül.</p>
               <p>A gyárkémények beordítottak az elmélázásába, a harangok kiáltották a keresztény
                  hasak örömét. Ő is megindult a Krisztina-tér felé. A Naphegy-ucca sarkán, a
                  Ziegler vendéglő előtt eszébe jutott, hogy ebédelni is szokás. Talán jobb lesz
                  itt, ahol csak este szoktak vendégek lenni s egyedül lehet. Oh, ma nem akarja
                  arcát idegen szemek elé vinni: hátha áttetszenek a felszakított sebek. Bement.
                  Leűlt az udvar egyik szegletébe, a tavaszi fák boldog kacérsága alá. Lekönyökölt
                  az asztalra, odafordult a tulsó partról eléje panorámázó Pestnek. A pincér
                  harmadik kérdésére riadt fel:</p>
               <p>- Nem bírom, - húllott ki belőle két eldugott szó.</p>
               <p>- Mit nem bír a nagyságos úr?</p>
               <p>- Jaj igaz, mit lehet ebédelni?</p>
               <p>A pincér terített, levest hozott eléje. Bálint nézte az udvart. Az esténként
                  vendégekkel zsúfolt úri helyiség most csendes családi idill volt. Fától fáig
                  vastag kötelek nyultak, rajtuk a frissen mosott ruha. Oh, valakinek vérszerinti
                  valakije lenni s az élet parányi dolgaiban érezni a földig tartó szerelmet! A
                  lelógós karu férfi ingek, női szoknyák között egy pár apró ruha: arasznyi bugyi,
                  apró rékli, kis kötött sapka. Az udvar másik szegletében, a nyitott konyha előtt
                  egy nagy barna asztalnál űlt a vendéglős családja. A nagymama roppant okuláréval
                  zöldbabot tördelt egy szitába. Az asszony, szép szőke és fiatal, egy lámpaernyőt
                  varrogatott buzgó előrehajlással. Fehér arcára felserkedt a vidám fiatal vér.
                  Melle olyan gazdag ígérettel volt anya. Száján a mosolygás az élet áldott íze
                  volt. Mellette űlt férje, barna erős fiatal férfi, valami számolással bajlódott.
                  Az asztal alatt egy csepp lányka egy óriási kutyán tanulgatta a papucskormányzás
                  elemeit. Alig kétéves, haja fényes és selymesen lágy mint boldog sírás
                  felbuggyanása. Két nagy szeme olyan kék, hogy a kékségtől még tágabbak. Nagyok,
                  tágak: hogy ez a millió furcsaságu koszos-szép világ befuthasson a kis
                  emberbimbóba. Pehely kezecskéivel cibálta a nagy kutya füleit s valami érdekeset
                  csicsereghetett. Mert az nézte, nézte a gyermeket s szemei melegek voltak,
                  mosolygók és mélyek. Nagyon emberül apa volt szemeiben az öreg kutya.</p>
               <p>A kiterített ruhák, a napos udvar, a szelid tenyerű árnyékok, a dolgozó család, a
                  gyermek, a kutya: Bálint sírásává lettek. A sírás átszürődött a levegőbe, át a
                  városba, égbe, földbe. Hideg és panaszos lett a tavaszi világ. Oh, hogy didergett,
                  milyen védtelen és gyenge volt most a herkulesi férfi. Majdnem érintetlenül
                  taszította el az ételeket, a bort meg sem látta. Nézte a várost és látta a saját
                  pusztaságát. Egyszerre felkapta fejét, mintha megütötték volna. Czeglédy György
                  ment lefelé a hegyen, boldogan lóbálva kalapját kezében, szemtelenül fiatalon.
                  Amint Bálintot meglátta, szétörvendő csúf vonásait tiszteletre parancsolta össze s
                  mélyen meghajlott: - Jóétvágyat kivánok, Bálint bátyám. - De szemeiben gúnyos
                  diadal csillogott. Bálint majdnem felüvöltött. - Hát mégis ott volt ez a buldog
                  képű! Hát ezért kellett őt elkergetni!</p>
               <p>Fizetett. De nem látta a pénzt, nem hallotta a pincért, nem tudta, hogy elhagyta a
                  vendéglőt és hogy hazafelé megy. Most már fekete vihar sepert végig benne, élete
                  minden fája zúgott-recsegett. Egy kirakat tükre előtt megállott, belenézett.
                  Zilált arcu, űzött-vad szemű, nagyon negyvennégyéves ember nézett vissza. Majd
                  belerugott a tükörbe.</p>
               <p>Mikor a Verbőczy-uccai házhoz érkezett, a földszint egyik lakásának félig nyilt
                  ajtaja mögül három savó-szinű idősebb lány lesett kifelé. A másik lakásból pedig
                  egy gömbölyű hasu, nagy gömbölyű fejű, hosszu haju férfi jött ki:</p>
               <p>- Szervusz, édes Bálint, rég nem volt szerencsém, hogy vagy? - és erősen a művész
                  szemébe kémlelt.</p>
               <p>- Fejedelmileg mint mindig - dobta oda Bálint.</p>
               <p>- Na, hála istennek. A szemed ugyan nagyon körül van árkolva s a szarkalábak
                  megsokasodtak körötte. Bizonyára sokat dolgoztál az éjszaka. Ha megengeded, egy
                  pár perc mulva Gézával tiszteletünket tesszük nálad. Ugyis más vendégek is várnak
                  fenn az ajtód előtt.</p>
               <p>- A fene egye meg őket, - mormogta Bálint s felfelé indult a lépcsőn.</p>
               <p>A második emeleten megint mindakét lakás ajtaja félig nyitva volt. Az egyik mögött
                  egy széles száju fiatal asszony, egy vénfiu arcu hadnagy s egy őszes nő
                  kukucskáltak kifelé. A másikból egy sima képű, egyenruhás katonaorvos barátkozott
                  a művész felé:</p>
               <p>- Hogy vagy, édes Bálintom? Úgy hallom, hogy az utóbbi időben sokat szenvedtél
                  idegeiddel.</p>
               <p>- Tévedsz, kedves barátom, a hasam ment. Ha akarod, dokumentumokkal
                  bizonyítom.</p>
               <p>Az orvos kedélyesen tapogatta meg Bálint karját:</p>
               <p>- És anyagi helyzeted bizonyára a legragyogóbb állapotban van?</p>
               <p>- Csak a te szellemed tudja túlragyogni.</p>
               <p>- Mindjárt felmegyünk hozzád a Lajival, ha nem leszünk terhedre.</p>
               <p>Bálint már tovább állott. A földszinten leskedő lányok, a gömbölyű úr, az első
                  emelet kémlői és a katonaorvos: egyetlen család voltak, szülők, gyermekek,
                  sógorok, após-anyósok. Övék volt a ház, ők vesztek össze minden reggel véresen
                  fölötte s békültek ki este a bor, a kártya társító sugárzása mellett. A család
                  Erdélyből származott s a szász, oláh és székely vér meglehetős egyenlő arányban
                  egyesült benne. És mintha az ősi marcangolások három faja az egyesült vérben is
                  tovább akarná bántani egymást: mindenik csak a piszkát, a rosszat adta a
                  társuláshoz, a jó kiveszett belőlük. Szászul voltak ridegek és fösvények, oláhul
                  bosszuállók és vérre szaglók, székelyül házsártosok, csalafinták és mohók.
                  Bálintot annak idején nagy derendóciával fogadták a lakásba, mert akkor még, első
                  diadalai fényében, nagy szüretet igért a körülforgóknak ez a dúsan terhelt tőke.
                  Mindennapi súlyos barátkozásban itták borát és ették akkor még bő falatjait. De
                  amint a falkavadászat megkezdődött a művész ellen s ő is három lépésre undorodta
                  őket vissza, halálosan meggyűlölték. Ráadásul: az utolsó években a Bálint
                  lakásával sok milliós üzletet lehetett volna csinálni. Most már makacs, minden
                  percben tervszerű dűhvel aknáztak ellene. Irtózatos hireket terjesztettek szét
                  róla, lesték minden mozdulatát. Időről időre pedig kötetes beadványokat förmedtek
                  ellene a lakáshivatalnál. Hogy lakásán hajmeresztő orgiákat űl vagy pedig hosszu
                  sugdosásu kommunista-összejöveteleket tart, amelyeken társadalmi rendet dönt meg,
                  hazát árul stb. A beadványokat hosszu boros estéken az egész család szerkesztette
                  egybe, boldog éljenzésbe csapzódva fel minden döntőnek vélt aljasabb vádnál. -
                  Ezzel kivégezzük, becsületemre kivégezzük! - ordította a pohos, aki tanácsos volt
                  az egyik minisztériumban és ismerte, hol kell felgyujtani az itélkezők lelkét. De
                  a beadványt mindig csak a hadnagy írta alá, egy pomázi sváb fiu, akit a család két
                  éven át majd minden éjjel megismétlődő tivornyán alkoholizált az egyik lány
                  férjévé. Ő katona, ő következmények nélkül teheti az efélét. Maguk a család tagjai
                  minden kudarc után lojálisan kijelentették Bálintnak, hogy ők elitélik sógoruk
                  eljárását és örvendenek, hogy egy ilyen művészt tisztelnek a házukban.</p>
               <p>Bálint ajtaja előtt egész társaságot talált. Mindszenty Margit volt az egyetlen nő
                  köztük, akit még nem is ismert. A lány zsiliptelen áradással ömlengett eléje:</p>
               <p>- Bocsássa meg, Mester, hogy ismeretlenül háborgatom, de nem tudtam
                  ellenállani...</p>
               <p>- Csak addig tudjon ellenállani, amig kinyitom ezt a fene rossz ajtót, - dörmögte
                  Bálint és haragosan megrázta a nehezen nyiló zárat.</p>
               <p>Egy únt mozdulattal maga előtt bocsátotta őket. Margit szétnyilt, ikreket szülő
                  szemekkel falta a művész kivert-bika alakját. Mikor úgyahogy elhelyezkedtek,
                  Bálint is leroggyant az öreg karosszékbe:</p>
               <p>- Na, ugye tiszteltek, azért jöttetek, és aztán?</p>
               <p>Pomp Rezső tisztelete mély kútjából majdnem remegve húzta elő a szavakat:</p>
               <p>- Az a hír, mester, hogy pár nap mulva röpiratod fog megjelenni. Mi, tisztelőid,
                  már előre rajongással várjuk minden szavát.</p>
               <p>- Várjátok, - vállvonta Bálint.</p>
               <p>- Bizonyára erős támadás lesz benne a mai rezsim ellen?</p>
               <p>- Szereted a turós palacsintát?</p>
               <p>A majdnem bőr alá fésült, albinósan szőke, vizenyős kék szemű fiatalember a
                  hajában is elpirult. E beteg napokban szétburjánoztak a titkos társaságok és ő
                  bölcs gondoskodással tagja volt mindeniknek. Egy ilyen csoport őt bizta meg
                  nehányad magával, hogy kémleljék Bálint minden gondolatát. Mert ezek az elszült,
                  betegül gonosz kis emberek, kik rossz éjszakákon titkos megrohanást, ülést,
                  külföldi cimboraságot forraltak honvédelem és ellenforradalom név alatt: halálosan
                  remegtek e roppant forradalmas erőtől és természetesen róla is hasonló titkokat
                  tételeztek fel. Minden leskődőnek más arccal és más szereppel kellett közelednie a
                  művészhez. Pomp úr, aki egy budai sváb kéményseprő fia s az ordas turániak
                  vérszövetségének alelnöke volt, a rajongó tisztelő, a tikkadásig aggódó önkéntes
                  titkár szerepét mikeskelemenezte.</p>
               <p>Bálint eddig pompásan tudta orránál fogva vezetni a kis budai Machiavellit s néha
                  szánalomból rettentő titkokat szagoltatott vele. Most is már megbánta
                  türelmetlenségét. Simogató hangon javította:</p>
               <p>- Hát komolyan beszélve, de kérlek, ne adjátok tovább, mert nem szeretek előre
                  harangozni, a közönség csalatkozni fog. Valami forradalmas szörnyűséget várnak
                  tőlem, pedig ezúttal ellenkezőt adok. A szekularizáció ellen írok. Mégis csak
                  disznóság, hogy forradalom címen éppen a jó juhok pásztoraitól akarják elmarni a
                  legelőt. Én akarom a demokráciát, de szerzett jogokat nem ütök agyon.</p>
               <p>Nagyon szelid arca volt, hangja is érzelmes-tisztességesre simult. Leeresztett
                  szempillái alól marcangoló-kegyetlenül leste a simahaju albinót Az nagyot nyelt és
                  Leiter bíróra nézett. A bíró zöldes-beteg arcával behajolt a művész arcába,
                  összehúzott szürke szemei majd felégtek a gyűlölettől:</p>
               <p>- Kérlek, Bálint, azért mi sem vagyunk ám olyan együgyűek, mi is tudunk ravaszok
                  lenni. Csakhogy mi nem ordítunk mindent világgá. Mi már szóról szóra tudjuk, mi
                  van a röpiratodban. Manapság különben is veszélyesek a röpiratok. Egy reggel csak
                  a Duna találja felvetni a szerzőjét.</p>
               <p>Szavaiban vér volt, vér csordulásig. És a hullaevő arcu ember, mint egy bódult
                  szunyog, beteg kéjjel szívta saját szavait. Bálint gyermek-szeliden kérdezte:</p>
               <p>- És hogy kerül oda a szerző?</p>
               <p>A Leiter fakó ajakára vékony mosolygás serkedt. Sajátos erotikus kéj s valami
                  önimádó jólesés volt e mosolygásban. Rejtelmes mozi-detektives arccal ismételte a
                  gépiessé betegült élet refrénét:</p>
               <p>- Jaj kérlek, mi sem vagyunk azért ostobák, mi is tudunk ravaszok lenni.</p>
               <p>- Oh, én mindig mondtam, hogy te igazi bíró-zseni vagy. Mintha nem is születtél
                  volna, hanem Dosztojevszky írt volna a világra.</p>
               <p>A fakó-zöld emberke elnémult. De csúf szemeiben gyilkosság történt. Ez volt egyik
                  végzetes tehetsége Bálintnak, hogy mindig az a szó került kezeügyébe: mely
                  gyökerig világított, vagy beledöfött abba a legbensőbb énbe, melyet mindennapi
                  kétségbeesett ragaszkodással hazudunk magunkba, hogy elvánszoroghassunk az élet
                  végéig. A savó-vérű ember egy beteg vérnek volt utolsó hallucinációja. Apja,
                  hangos szavu, bőhazafiságu tegnapi magyar, végigcsinálta a szokott megyei
                  tragédiát. Árvaszéki elnök volt s hosszu kártyás tivornyákon szétosztotta az árvák
                  pénzét a megye becsületbírái közt. Mikor aztán minden forrás bedugult s a számadás
                  elől nem lehetett kitérni, egy lobogó szavu levél megírása után, ahol mocsoktalan
                  becsületről és szeplőtlen zászlóról szavalt, főbe lőtte magát. A savanyu vérű,
                  rossz gyomru, zilált idegzetű fiunak sajátságos elrendeltetése lett az apa halála.
                  Jogcím lett egy egyetemes gyűlöletre és bosszura a meglopott szegények ellen.
                  Sajátságos lelki fejlődéssel, melynek logikája mélyre van ásva a vérben, az idegek
                  szövetében, a tolvaj apáért a meglopott világot érezte bűnösnek. Halálosan,
                  vérszerint gyűlölt minden szegény embert, árva gyereket, parasztot, munkást.
                  Mindenkit, aki alárendelt, kizsákmányolt, elnyomott vagy gyámoltalan és akinek
                  könnye vád lehetett az elszökött apa ellen. Ezt az elrendelt gyűlöletet a mániáig
                  fokozta annak a vakérzése, hogy a természet neki szegény agyvelőt, csúnya vén,
                  sárga arcot, fiatalság nélküli fiatalságot adott. Hogy megbosszulja agyveleje
                  mostohaságát: folytonos hazugságokban, sunyi kegyetlenségekben igyekezett
                  félelmetes Machiavellivé stilizálni magát. Mikor aztán a kamasz évek
                  szétszimatolásában rábukkant Dosztojevszky Raszkolnyikovjára, a vizsgálóbíró
                  alakja előhivta belőle a vérbe predestinált őrületet. Kémlelni, gyanakodni,
                  titkokat felfedezni: felverni a nyomorult embervadat, meglihegtetni, rácsapni: ez
                  volt e beteg és majdnem hülye élet napoleoni álma. Silány szervezete örökre
                  eltiltotta a csóktól, a női ölelés tágasabb emberségétől. És így ez a magába
                  börtönölt, roncsolt idegű ember minden életét az emberharapás véres gyönyörűségére
                  költhette. Együtt élt egy nagyon hasonló, ideges fogas-szavu anyával, aki senkit
                  sem szeretett s fiához is csak azért ragaszkodott, hogy legyen, akiben folytassa
                  önzését és gyűlöletét az emberek ellen. A kommün után szétrothadó pocsolya gőze
                  teljes kibomlásba hozta az itéletre itélt ember minden halálos csiráját. Bírói
                  hivatalát csak egy pár hónapig folytatta. Két-három itélete után jóakaratból
                  berendelték egy minisztériumba. Ez a teljesen műveletlen, vak agyvelejű ember egy
                  egész csomó titkos szövetkezet központja, intézője lett. Mert az embereket sohasem
                  az elme kiválóságai, hanem bizonyos morális sajátságok gyűjtik az egyesek köré.
                  Most már a tikkadt ember szájához tehette a beteg idők csecseit s vért, valóságos
                  embervért szívhatott belőlük. Ő volt az ellenforradalom hiéna falkájának
                  legkegyetlenebb vezére. Titokban uszítani, tőrt adni a vér betege vagy pénzéhes
                  gonosztevő kezébe, a bűntény után eltakarítani a bűnközösség minden nyomát,
                  elveszíteni a veszélyessé levő eszközt, aláaknázni valakit, sokszorozni a kínzás
                  gyötrelmeit: a szűk ember rendszerezett őrülete ebben érezte az ős megtorlást a
                  fösvény természet ellen s egyéniségének megnövését. És mikor látta az áldozat
                  szemében, hogy egy hazugságot elhitt, egy csalafintaságnak bedűlt, vagy már
                  odatartotta torkát a rejtett kés elé: Richelieunek, Machiavellinek s más eféléknek
                  kéjelegte magát. Bálint körül a kergült birka bódulásával keringett s mind jobban
                  elhatalmasodó szomjusága lett, hogy ezt az óriási emberfát, mely oly
                  megsemmisítően erős, szép és gondolattermő, ledöntse. Hogy hulláján ugrálva
                  nagyobbnak és erősebbnek érezze magát.</p>
               <p>Hevesi Simon, a híres zsidó újságíró, aki az ablak mélyedésébe húzódott s nagy
                  szemüvege mögül mosolyogva nézte, hogyan ölik legfőbb erejüket a filiszteusok,
                  most mutatott tisztelettel szólt:</p>
               <p>- Kedves mester, ha kegyeskednék a Drámai Ujság számára egy-két kérdésre
                  felelni.</p>
               <p>- Kérdezzen, - ásított Bálint.</p>
               <p>- Mi a véleménye Mesternek a König Lajos legújabb darabjáról?</p>
               <p>Bálint tudta e kérdés kettős célját. Az ő véleményével akarják agyonütni ezt a
                  tulsok szerencséjű jelentéktelen írót. És mert az ügyes sváb irodalmi rövidárus
                  nagy nemzeti népszerűséggé tudta felépíteni magát, ugyanakkor a kimondott vélemény
                  újabb hajszát vadít ellene. Lanyha megvetéssel felelt:</p>
               <p>- König éppen olyan tehetség, mint az önök Reiner Frigyese.</p>
               <p>Az újságíró szeme mélyén levő szem gyűlölettől lett homályos. Reiner, aki
                  szellemeskedő, ügyes és nagyon rokonlelkű műveivel az ország összes kereskedelmi
                  utazóját az irodalom felé csalta, volt az ő saját bálványuk s az ország
                  világdicsőségének reklamálták. Mélyen meghajolt és jegyezte:</p>
               <p>- A szobrász mosolyogva felelt: König egészen jelentéktelen író, a drámához pláne
                  semmi tehetsége sincs. Ma Magyarországon csak Reiner Frigyes jelent
                  drámairodalmat.</p>
               <p>Most megint a művészre nézett, arca kinyilatkoztatást váró feszült figyelem
                  volt:</p>
               <p>- Hogyan képzeli el, mester, a mai politikai helyzet megoldását?</p>
               <p>Bálint fáradtan hullatta az ezerszer megismételt kátés mondatot:</p>
               <p>- Csak is egy, az ország összes adottságaira épített demokráciában, mely
                  biztosítja a magyar falu, a magyarság nagy tömegei számára a fejlődés minden
                  lehetőségét.</p>
               <p>Hevesi jegyezte:</p>
               <p>- Boór Bálint szenvedélyesen, kiáltva mondta: Magyarország belső nyugalmát s külső
                  becsülését csak is egy liberális progressziv radikálizmus mentheti meg a
                  nemzetközi elemek bevonásával.</p>
               <p>- Még egyet kérdezhet, de aztán kidobom, - mondta álmos-kedélyesen a művész.</p>
               <p>Az újságíró arca most nagyon titokzatosra és kedvesre változott:</p>
               <p>- Kedves mester, igaz-e, hogy komoly viszonya van egy fiatal úri lánnyal és el
                  akarja venni?</p>
               <p>Bálint alsó állkapcáján előre torlottak az izmok, homlokán megmélyült egy
                  függőleges redő. Aztán elszélesedett ajakkal szólt:</p>
               <p>- Ez a kérdés se nem elég érdekes, s nem is tulbizalmas. Menjen be a
                  fürdőszobámba, ott talál egy fehér szekrényt, abban tartom a szennyesemet. Olvassa
                  ki levetett ingeimből és alsónadrágaimból biológiai magántitkaimat.
                  Fényképfelvételeket is csinálhat a lapja számára.</p>
               <p>Biccentett fejével s ez olyan fejedelmi elbocsátás volt, hogy az újságíró vette
                  kalapját és tovább állott. De elmentében oda tudta sugni Pompnak: - Vigyázzanak
                  rá. Nagyon idegesnek látszik. Rossz vége lehet a dolognak.</p>
               <p>Alig húzta be az ajtót maga után, Benedek tanárból kitört a székely
                  lelkesedés:</p>
               <p>- Szerettem volna kirugni. Mit tolakodik ide, mit fárasztja a mestert! Kedves
                  mester, leszel szives majd az új röpiratodból huszonöt tiszteletpéldányt adni? Nem
                  a magam érdeke, gondolataid terjesztéséről van szó.</p>
               <p>Leiter már körüljárt a teremben, mintha csak szórakozottan ődöngene. Véletlenül
                  odatévedt a papirkosárhoz s csupa időtöltésből kutatni kezdett benne. Néha nagy
                  jóleséses titokzatossággal egy-egy papirkát dugott zsebeibe. Mindszenty Margit
                  felkelt helyéről, szemeiben feltárt ágyékkal dörzsölődött Bálinthoz:</p>
               <p>- Mester, mikor tudna nekem öt percnyi kihallgatást adni négyszemközt? Igen
                  fontos, rám nézve életbevágó problémáról van szó.</p>
               <p>Bálint már nagyon fáradt és szórakozott volt. Ilyenkor aludni szokott s nem igen
                  tudta már, hogy kik vannak körötte és mit beszélnek. Szemeiben sajátos homályu
                  ködök szálltak át. De azért ez az áradó nőstény megmosolyogtatta:</p>
               <p>- Tudja mit, írja meg egy szép levélben.</p>
               <p>A lány elvörösödött. A megkorholt kutya alázatos-meleg szemeivel ragadt a
                  férfira:</p>
               <p>- Ugy nem lehet... okvetlenül személyesen...</p>
               <p>Bálint széles kézlendítéssel megcirógatta a felgyult arcot:</p>
               <p>- Jól van, kicsi. Mostanában fáradt vagyok és időm sem akad. Majd, ha jól
                  kipihenem magamat. Tudja, egy negyvennégyéves ember már nem tud minden percben
                  négyszemközt lelki problémát oldani.</p>
               <p>Sajátságosan: most jólesett neki adni az öreget. Volt valami pihenés ebben a
                  megváltásban s védelem önmaga ellen. A lány autogrammot kért s vontatott,
                  visszaragadó léptekkel elment.</p>
               <p>Leiter most már Pomppal sugdosódott. Benedek a szobrokat lelkesedte végig.
                  Mindegyre felkiáltott: - Micsoda zseniálitás! - Az istókját, ilyent csak a mester
                  tud teremteni! - Micsoda meztelenség, valósággal fajfentartó svungba hozza az
                  embert! - Ilyent még nem pipáltak Európában!</p>
               <p>- Olyan egyedül vagyok, - sírt egy sírás Bálintban.</p>
               <p>Győry tanár eddig hallgatagon űlt székén. Nagy, kopasz szokrateszi homlokát
                  hódolattal súlyosította előre. Jézsuita szemeiből, melyekben Máriára néző sima
                  áhitat és súnyi tőr volt, most párolgott a tisztelet, mint a forrón felterített
                  leves. Nagyon plébános arcán is mély megalázkodás és révülő figyelem volt. Mintha
                  nem-is szűlték volna ezt az embert, hanem úgy kenték volna egybe az áhitatok
                  minden hivatalos tégelyéből alázatos, oltárnéző, nagyon hűséges alattvalónak.
                  Kezeiben zsebkönyvet és ceruzát tartott. És mindegyre roppant ünnepélyes arccal
                  jegyzett valamit Bálint beszédéből. Mintha Klió titkára volna, akinek feladata
                  betükké örökíteni a művész életét. Most, hogy a tisztelet annál nagyobb legyen,
                  hasa legmélyebb rekeszéből húzott fel egy hangot s azzal kérdezte:</p>
               <p>- Kedves mester, egy percre ez a bolond Benedek megzavart. Hogy is mondtad csak,
                  mi oldja meg a mai politikai helyzetet?</p>
               <p>- Kérdezd meg a Leitertől, ő jobban tudja. Engedjetek meg, egy percre a
                  fürdőszobába megyek átöltözni.</p>
               <p>Pomp úr hátrasimította hátrasimított haját, savanyu-vékony hangon mondta:</p>
               <p>- Mi már megyünk is Tiborral. Kedves mester, te már nem vagy olyan bizalommal
                  irántam mint valaha.</p>
               <p>Bálint arcára egy pillanatra kijött az oroszlán. Türelmetlenül vetette fel
                  fejét:</p>
               <p>- Hát bíztam én valaha valakiben!</p>
               <p>Pomp úr még albinóbbá sárgult, vonásai siránkozásra estek össze. Leiter Tibor
                  kezet nyujtott. Tőrdöféses hangsúllyal mondta:</p>
               <p>- Szervusz, édes Bálintom. Mi sem vagyunk ám olyan hülyék, mint némelyek
                  gondolják. Mi is tudunk ravaszok lenni. Mi mindenről tájékozva vagyunk. Még az
                  emberek külföldi levelezéséről is.</p>
               <p>A külföldi levelezést rémesen megnyomta. Szikkadt agyába az a rögzött gondolat
                  vette be magát, hogy Bálint az orosz bolsevizmussal titkolózik a mai uralom ellen.
                  Bálint már nem is hallotta, mit beszélnek. Bement a fürdőszobába. Leiter és Pomp
                  elköszöntek. A két tanár magára maradt.</p>
               <p>Győry odaállott Benedek elé. Szemei sárgák lettek, arcán gyanakvás és gyűlölet
                  sápadt:</p>
               <p>- Mondd csak, kérlek, mit akarsz te voltaképen Boór Bálinttal?</p>
               <p>Benedek kihivóan kacagott:</p>
               <p>- Mit? Amit te. Azt hiszed, hogy Boór a te monopóliumod?</p>
               <p>- De én kezdtem előbb, az én gondolatom volt. Nekem már két kötet jegyzetem van
                  róla. Nem tisztességes dolog így kisajátítani a mások ötletét.</p>
               <p>Benedek felpattant:</p>
               <p>- Nem tisztességes! Meg vagy keveredve. A te ötleted! Mintha csak te jöttél volna
                  erre az ötletre. Ez éppen úgy az én ötletem, mint a tied...</p>
               <p>- De te csak most jöttél, mikor már érzed, hogy nemsokára kidűl és akkor egyszerre
                  kész az üzlet. Én éveken át dolgoztam érte.</p>
               <p>Benedek legénykedve kacagott:</p>
               <p>- Ne síránkozz. Csináld jobban, mint én, akkor a közönség téged fog venni.</p>
               <p>Győry egy percig hallgatott. Nagyon sápadt volt és idegesen tipegett szét a
                  szobában. De aztán arcára megint kijött az oltárra pislogó, mindent elkenő szavu
                  plébános. Békítő kérlelés volt hangjában:</p>
               <p>- Nézd, hiszen ha Bálint meghal, lesz akkora érdeklődés iránta, hogy ketten is
                  megélünk belőle. Dolgozhatnánk valami munkafelosztással, hogy az egyikünk könyve
                  majd kiegészítse a másikét.</p>
               <p>Benedeknek tetszett a dolog:</p>
               <p>- Na látod, ezzel kellett volna kezdened. Én csak a magánélete intimitásait
                  gyűjtöm. Te pedig úgyis esztetizálni szeretsz.</p>
               <p>A Győry szavai már üzleti kézfogás voltak:</p>
               <p>- Látod, akkor én sok jegyzettel segíthetlek, mert én csupán művészi
                  megnyilatkozásait akarom tárgyalni. Ha valamelyik este eljössz hozzám,
                  összehasonlíthatjuk a jegyzeteinket.</p>
               <p>A Benedek sovány székely arcára nagy ravaszság űlt ki. Cseszle kis bajuszán
                  pödörintett egyet, ujjait összecsettintette:</p>
               <p>- Te, lesz dohány, az istenit! Csak most jó állandóan mellette lenni, mert a
                  közönséget az agónia érdekli legjobban. Nekem két olyan levelem is van tőle,
                  amelyekben megjósolja, hogy elpusztul. Meglátod, hogy sohasem csal a szimatom.
                  Mérget vennék rá, hogy közel van a vége. Vagy hirtelen halált hal, vagy öngyilkos
                  lesz, vagy megbomlik. Nézd csak, milyen gyűrűsek néha a szemei s milyen halálos
                  fáradság van az arcán. Az ilyen behemót emberek törnek le a leghamarabb. Én úgy
                  készítem a dolgot, hogyha ma kidűl, két hét mulva a könyvem megjelenhetik róla.
                  Verni fog minden más firkát. Ferenczi Pistát a nagy művészettörténeti
                  tudományával ki fogja törni a nyavalya.</p>
               <p>Közeledő léptek hallszottak. A két tanár szétrezzent. Benedek megint nagy
                  áhitattal legelte a szobrokat s fel-felkiáltott. Győry elrévült egy vázlatkönyv
                  nézésébe.</p>
               <p>Bálint visszajött. Bedobta magát a karosszékbe. Szomorúan mondta:</p>
               <p>- Nem bírom már sokáig, fiuk. Olyan egyedül vagyok és sohasem lehetek egyedül.
                  Unok már mindent. Már a munkához sincs akaratom. Minek, miért?</p>
               <p>A két ember szeme mélyén felcsillant a zsákmány öröme. Benedek kedélyes-könnyed
                  mosolygással berzenkedett:</p>
               <p>- Ugyan, mester, te beszélsz ilyent! Egy vállrántással fellököd egész Budapestet.
                  Mi már régen alulról szagoljuk az ibolyát, amikor te még az ország nagy Herkulese
                  leszel.</p>
               <p>De az okosabb Győry fájdalmas uszályu szavakkal mondta:</p>
               <p>- Tényleg, nagyon fáradt vagy mester s mintha valamit sápadtál volna is. Neked
                  vigyáznod kell, te nem vagy a magadé, a te egészségedbe mindnyájunknak van
                  beleszólása. Okvetlenül orvost kellene hívatnod. Talán valami kezdődő cukorbajod
                  van. Ebben a korban az ilyen erős embereknél ez igen gyakori. Ha parancsolod,
                  felküldöm a Hómann doktort, ő a leghíresebb speciálista az efélében.</p>
               <p>Szemei áhitatos tisztelete mögül éhesen leste, hogy a ráígézett betegség befúrja-é
                  félelmét a művész képzeletébe, elsápad-é az arc, megdöbben-é a szem. Bálint
                  szórakozott hanyagsággal mondta:</p>
               <p>- Most, fiaim, a legjobb lesz, ha ti is tovább álltok. Ma nehéz napom van, fáradt
                  vagyok. Talán alszom egyet. Majd valamelyik este találkozunk.</p>
               <p>Győrynek már kezében is volt a kalapja s már fájdalmas, lázat-figyelő arccal
                  nyújtotta kezét. Benedek a bucsuzáskor felkiáltott: - Te, mester, az istenit, a
                  multkor a Philadelphiában majd megvertem azt a hüllő Patayt. Azt mondta, hogy te
                  csak ügyes utánzó vagy s Rodin nélkül senki sem volnál. Ha Győry le nem fogja a
                  kezem, ott nyomorítom meg. Ilyent mondani Európa legnagyobb szobrászáról!</p>
               <p>Mikor Bálint bezárta utánuk az ajtót, nehéz sóhajtás hullott le az ajakáról. Egy
                  percig ott állott az előszobában, mintha ott felejtette volna magát. Olyan
                  gyermeki, olyan anyának panaszoló kék volt most a két szomoru szeme. Elernyedt
                  szája majdnem néma sírás volt. Az egész alak úgy hívott valami ráhajoló nagy női
                  szánalmat. Bement a műterembe, végigfeküdt a divánon. De a másik percben már a
                  gyermekkori képe előtt állott és nézte. - A gyermekkori szemeim, a gyermekkori
                  szemeim, - ismételte benne egy hang.</p>
               <p>Nagyon nyugtalan volt. Mintha éjjeli homályban nehéz tehervonat loholt volna:
                  lelke távoli ablakai előtt elgurultak a sötétbe mosódott évek. Egyszer úgy
                  hallotta, hogy csengetett valaki. Dühösen rohant ki, de csak képzelődött. Akkor
                  eszébe jutott, hogy két házigazdája mindjárt a nyakára fog jönni. Érezte, hogy nem
                  tudna uralkodni magán, hogy talán megfojtaná őket. Vette kalapját, lerohant a
                  lépcsőkön.</p>
               <p>Aztán, hogy benne volt az uccák tolongásában, a felrázott élet már végtelen
                  folyásu csendes szomorusággá csitult. Nagy, lemondó elfogadás húnyította le a
                  lázadás tüzes szemű kutyáit: - Várhattam egyebet? Ez az én sorsom, ez a nekem járó
                  kenyér.</p>
               <p>És az erős ember szomorusága már égő szüksége volt a jóságnak. Szeretett volna
                  cirógatni valakit, adni valamit, védő ráhajlásban apja lenni valakinek. Mint a
                  középkori rajongó, ki azzal hűsítette a maga életsebeit, hogy végtelen szomjuságu
                  csókkal a mások sebéből szívta ki a halált. Már nézte a mellette eltünő arcokat.
                  És a vonások csalitjában, a termet megvert nehézségében, a szem néma vallomásaiban
                  ezer jajgatásban talált életre itélt testvérére, az emberre.</p>
               <p>Egyszer csak, tudata minden irányítása nélkül, az Üllői-út huszonegyedik számu
                  háza előtt volt. Pedig amikor egyszer Baczó megmondta, hogy hol lakik, nem is
                  vette tudomásul. Már rég nem járt nála a fiu, mi baja lehet? Most érezte, hogy jót
                  fog tenni: látni ezt a testvér-végzetű arcot.</p>
               <p>Az udvar mélyén, az ajtó előtt megállt. Pirongató jó hang hallszott ki:</p>
               <p>- Na, vedd be, te félszegúszó, ne légy olyan gyerek. Bizonyisten, megpofozlak, ha
                  nem veszed be.</p>
               <p>Kopogtatott, belépett. Baczó az ágyban feküdt, lázas arcát az ajtó felé fordítva.
                  Konkoly egy orvosságos üveggel s egy éktelen ónkanállal anyáskodott mellette.</p>
               <p>- Boór Bálint! - kiáltotta a beteg s szemeibe könnyek teltek.</p>
               <p>Konkoly erre a névre és erre az alakra, mely minden jövő felé forduló szívben az
                  egyetlen hívó zászló volt, leejtette a teli kanalat s az orvosság kiömlött a sok
                  sebbel bús padlóra. - A fene egye meg! Alászolgája! - kiáltotta egy szájnyitással
                  s bronz arca még vörösebb lett.</p>
               <p>Bálint leült az ágymelletti székre, melynek hátáról a Konkoly bús kabátja
                  csüggedte szét karjait. Most már nagyon erős volt: mert más élet erejévé lehetett.
                  Erőt adó forró jóság volt hangjában, mint a friss húslevesben:</p>
               <p>- Mi a bibi, édes fiacskám?</p>
               <p>A beteg benyomta fejét a párnába. Hisztérikus, rohanó sírás omlott ki belőle. -
                  Bátyám... bátyám... bátyám... - ismételték nehéz reszketéssel ajkai.</p>
               <p>A hatalmas ember megcirógatta a lázas fiatal arcot. Most megint olyan egyetlen arc
                  volt az arca, az igazi, a szeplőtelen: az édesapa arc: védelmező erő és ráhajló
                  jóság:</p>
               <p>- Na, csak kivele. Hozzám csak őszinte lehetsz. Mi a bibi, édes fiam?</p>
               <p>- Irtózatos volt... a hulla... - tördelte fulladásos köhögéssel a beteg.</p>
               <p>Konkoly látta, hogy a beteg nem tudja érthetően előadni a történteket. Ő beszélte
                  el: hogyan hozták haza eszméletlenül barátját, mint mesélték el az egyszerű
                  emberek az esetet s hogy Mózes azóta lázrohamaiban mindig a hullát látja, melyet
                  saját holttestének hisz. Az orvos már többször volt nála: nyugalmat, jó táplálékot
                  és valami csillapító szert rendelt.</p>
               <p>Mikor szokott rohanó lélegzetű beszédével idáig ért, nagy kék szemei még
                  dühösebben hólyagosodtak kifelé, bronz arca új vérhullámmal lett sötétebbé s
                  ügyetlen tétovázással nézett jobbra-balra. Aztán nagy elhatározással, mint egy
                  roppant véres borotvát, kettőbe hajtotta magát s vörös, szőrös kezét odanyujtotta
                  a művésznek:</p>
               <p>- Jaj igaz, pardon, Konkoly Zoltán vagyok.</p>
               <p>Bálint széles mosolygással fogadta a fiatalember kezét. Jókká kékült szemeiben
                  látszott, hogy már látja minden betüjében ezt a mély kincsű fiatal életet. A beteg
                  már felülve hallgatta, nyitott szájjal, lobogó gyertyára rebbenő szemmel a saját
                  történetét. A félszeg bemutatkozásra aztán egyszerre gyermekkacagásba fürtösödött.
                  Szerető csúfolkodással mondta:</p>
               <p>- Látja, Bálint bátyám, milyen kénguru ez a Zoltán. Előbb megeszi valakinél az
                  ebédet, aztán, mikor már künn van, bekiáltja az ablakon: - Jaj, pardon, Konkoly
                  Zoltán vagyok!</p>
               <p>Kacagtak. A nagy nevetésben Konkoly feje ködben lemenő nappá zordult. Ugy recsegte
                  ki a nagy rázkódásból:</p>
               <p>- Csak te hallgass.</p>
               <p>Most már elbeszélte Mózes is a dolgot. Beszéde tavaszi zápor volt s széles
                  nap-kévék váltakoztak benne fergeteges rohamokkal s nehéz felhők távoli
                  jajgatásával. Először előadta látogatását a két szent embernél. Ledobva a paplant
                  magáról: egész testével beszélte a dolgot, utána játszva a két férfi arcát, testük
                  egész életét. Mikor azt mesélte el: hogyan lett rosszul a püspök előtt, olyan
                  íjedt-finnyás szent Habina arcot vágott, hogy mindahárman harsogó kacagásba
                  borzolódtak. Aztán elmondta a bódult bolyongást, a zsibbadtságába becsengő jó női
                  hangot, az egyszerű társaság kedvességeit. És egész összekarmolt fiatal szive
                  bezuhogott szavaiba, amikor elmondta: hogyan fogadták versei felolvasását. De
                  amint közeledett a végső jelenethez: már minden szaván át a hullára dermedt szeme
                  és elzokogó nagy félelem voltak a szavai:</p>
               <p>- Még egyszer hittem az életben. Olyan boldog voltam. Olyan nagy jövőt lélegzeltem
                  be. És akkor rámzuhant az a hulla. Oh, bátyám, ez az itélet volt, a végső itélet
                  és ezt nem lehet fellebbezni.</p>
               <p>Bálint ajkán gyermek-csitító mosolygás volt, de a szemei sajátságos erős
                  rögzítéssel néztek messzire. Hangja rekedtté fakult:</p>
               <p>- A legjobb lesz, fiacskám, ha felszeded a sátorfádat és hazamész Kolozsvárra az
                  édesanyád mellé jól kipihenni magadat. Meglátod, hogy egészen helyre jössz.</p>
               <p>- Ugye, ugye, én is azt mondtam! - ujjongott nagy győzelemmel Konkoly.</p>
               <p>A beteg arcán nagy felhő árnyéka nehezedett. Szenvedélyes síró hangon tört ki:</p>
               <p>- Hát bátyám is ezt mondja! Ez a bronzfejű hüllő már napok óta egyebet sem
                  hajtogat. Hát hogy menjek én így haza? Hogy vigyem az én összeroncsolt, céltalan,
                  üres életemet a mellé a Baczó Mózes mellé, akit édesanyám magának álmodott? Hát
                  lehetek-é olyan kegyetlen hozzá, hogy a várt ragyogó eposz helyett egy beteg
                  sírást vigyek vissza neki?</p>
               <p>Szemei újból könnyel teltek s az elterjedő könny valahogy szélesebbé tette kék
                  szomoruságukat. Bálint nagy biztatással dörzsölte a remegő lelket:</p>
               <p>- Meglátod, fiam: amint átléped édesanyád küszöbét, nem leszel összeroncsolt, nem
                  leszel beteg sírás. A régi gyermek leszel, akinek ölelése a régi meleget viszi
                  anyád szivébe. Ha az én édesanyám élne.</p>
               <p>Mózesen látszott, hogy el akar futni ettől a kérdéstől. Huncut, kaján elevenség
                  derült ki arcára. Rámutatott Konkolyra:</p>
               <p>- Látja, bátyám, ezt a vörös rézből vert szörnyeteget? Úgy nézze, hogy ez a bronz
                  undorítás Magyarország legnagyobb muzsikusa. Zoltán, mutasd meg a zsoltárodat
                  Bálint bátyámnak.</p>
               <p>- Te ökör... te marha... - szerénykedett bús morcossággal Konkoly.</p>
               <p>De azért nagyon boldog volt, mikor a művész is kérlelni kezdte. Bálint dermedt
                  felérohanásban hallgatta a fiatalember játékát. Mikor az utolsó hangok is
                  szétrezegtek, nagy csend esett közéjük. A művész arcán súlyos árnyékok kergették
                  egymást. Felkelt, szórakozott nyugtalansággal megszorította a beteg kezét:</p>
               <p>- Most megyek, fiacskám. Mennem kell.</p>
               <p>Szegény Konkoly visszanyelte torkába dobogó szivét, amint a művész arcára nézett.
                  Hát egy szava sincs hozzá, hát nem tetszik neki. Hátha tényleg nem is tehetség.
                  Mózesből majdnem sírással szökkent ki a kérdés:</p>
               <p>- Bátyám, bátyám, talán nem tetszett a zsoltár?</p>
               <p>A férfi arcán látszott, hogy csak erre a hangra lesz tudatos a viselkedése és hogy
                  messziről hívták vissza. Felvetette fejét, arcára kijött az ősi gazdag tűzhely
                  melegsége. Nagy szeretet volt a hangjában:</p>
               <p>- Hát nem emlékszel-é, fiam, hogy téged is ki akartalak dobni a verseid olvasása
                  után?</p>
               <p>A beteg arca hálás gyermekké derült és nagy ölelés volt a két szeme. Konkoly is
                  kezdett a lelke könyöke körül valami melegséget érezni. De azért néma szepegéssel
                  kisérte ki a művészt az udvarra.</p>
               <p>Az udvar már majdnem egészen sötét volt. Nagy szomoruság volt a bezárt falak közt,
                  a rossz nedvű föld felett. Konkoly vállán érezte a művész erős kezét:</p>
               <p>- Ugye megengeded, édes fiam, hogyha néha nagyon nehéz a világ, ide meneküljek a
                  muzsikádhoz?</p>
               <p>Konkoly fulladásig érezte, hogy a zsugori természet nem látta el elég
                  szellentyűvel, melyeken nagy meghatott büszkesége kitörhetne. És mert több vér már
                  nem tolulhatott a fejébe, kilökte két karját a levegőbe s mint fulladásig nyelt
                  vizet gájzirozta a levegőbe:</p>
               <p>- Az istenit! </p>
               <p>De már halálosan szégyelte is magát s belsejében dús zoológiai idézeteket szórt
                  egyéniségére. De a művész megérezte mindazt a fiatal ölelést, fellobbanó
                  boldogságot és keserű dacot, mely kidobta ezt a káromlást. Magához ölelte a
                  fiatalembert. Szelid szomorusággal mondta:</p>
               <p>- Mennyi kincs vár a magyar temetőre.</p>
               <p>A kapuban mégegyszer visszafordult:</p>
               <p>- Vigyázz, fiam, Mózesre. Sok okom van félteni. Te vagy az erősebb.</p>
               <p>Űzött rohanással ment haza. Hideg és sötét volt a műterem a meghűvösödött nyári
                  estében. A homályba öltözött alakokból mint hideg ón nehezedett át lelkére az
                  anyag vak lelke. És mint hidegrázás didergett ki szivén: - Itthon vagyok.</p>
               <p>Felgyujtotta a villanyt. Elővett egy vázlatkönyvet. Nagy gonddal meghegyezett egy
                  ceruzát. Aztán űlt és bámult. Arca szétesett külön lelkeinek zsákmányává. Előre
                  hullott alsó állkapcsában, harapásra dermedt szájában a rengeteg kivert vadkanja
                  busult. Az arc ravatalos néma dac volt valami nagy temetés fölött, ércfal, melyet
                  hiába döngetnek belül egy elrendelt sírás öklei. A homlok nyugodt volt és azért is
                  a fiatalság fényével büszke. De szemei kék pelenkájában egy csecsemő sírt,
                  anyamellet hivó keserves sírással.</p>
               <p>Felmozdult, odaült az íróasztalához. Jegyzeteket vett elő, felnyitotta a
                  tintatartót, megfogott egy pennát. Aztán, türelmetlenül, megint visszacsattintotta
                  a fedelet a tintatartóra. Odaténfergett a könyvállvány elé. Ki-kivett egy
                  könyvet, felnyitotta, visszatette. Bement a konyhába. Meggyújtotta a résón a gázt,
                  vizet tett a fellobogó lángra. Aztán egy kávéőrlőt halomra töltött kávéval s nagy
                  buzgón őrölni kezdte. Mikor az őrlött kávét a fövő vízbe dobta, a kibuffanó
                  jószagú gőz egy percre boldoggá tette arcát. Csészét, cukrot, kanálkát vett elő.
                  Odahuzott egy széket, lehullatta magát rá s ott, a résó szélén fogyasztott el
                  lassu ámolygással vagy három csésze kávét.</p>
               <p>A felmelegült test most már apás jósággal melegítette hóna alá a fázó lelket.
                  Álom-lépésekkel bement az alkóvba, nagy dobásos mozdulatokkal megvetette az ágyat.
                  Levetkezett, leoltotta a villanyt az egész lakásban, lefeküdt. Már kezdett
                  alásülyedni az álom kútjába. Akkor egy hirtelen mozdulattal felcsavarta az éjjeli
                  szekrény lámpáját. Kiugrott az ágyból. Bevonuló fejedelem volt, ahogy a tükör elé
                  léptetett. Nézte a földből felfakadó nyulánk lábszárakat, az erős törzset, a
                  hatalmas mellkast, az egész rohanó férfitestet, melynek minden tagján
                  meglátszott, hogy mozduló felfelé torlásában egyetlen elrendelés van: hordani a
                  fej nagyszerű koronáját. - Én nem vagyok fiatal, én nem vagyok fiatal! - üvöltött
                  benne egy távoli oroszlán.</p>
               <p>Átment a műterembe. Lerántotta az Ildikó készülő szobráról a zöld vásznat. Amint
                  az életnek ez a csodálatos test-dala elébe fakadt, egy pillanatra sírók lettek a
                  szemei. De megrázta magát, tépéses mozdulatokkal ledobta magáról a hálóinget, a
                  rövid alsó nadrágot. Herkulesi meztelenségét odameresztette a zsenge vázlatnak:
                  - Nézd, nézd, kis szajha! Hát ki a fiatal? Ki a király?</p>
               <p>Roppant lendítéssel belerugott a szoborba. Az agyagtest öt-hat darabra szakadva
                  esett szét a földön, a tartó váz sáros-meztelenül maradt. Akkor rátiport a
                  szétesett részekre: a fakadó kis mellre, a térd halkult mosolygására, az ágyék
                  végtelenbe hangzó hívására. A forma titokzatos himnuszából eltiport sár lett a
                  műterem padlóján.</p>
               <p>Ujra magára vette hálóruháit. Visszament az alkóvba, visszafeküdt. Egy percre
                  hagyta égni a villanyt, mintha lelkes ránéző valakije volna. Nagy álom-ködök
                  gomolyogtak a szemei felé. - Milyen jó kávé-szag van, - mondta egy átszaladó
                  kölyök-gondolata. És mikor keze kinyúlt, hogy szokott gépiességgel eloltsa a
                  villanyt, evezői már az álom mély vizeit verték.</p>
               <milestone n="5" unit="startSubChapter"/>
               <p rend="head">5.</p>
               <p>Szájában már érezte a nyelvével ellapított bogyócskák hűvös szétbuggyanását.
                  Tikkadt szájában, melynek megsápadt ínyét az utolsó napok nélkülözései, titkos
                  szorongás az idegek csalitjában s a négy fal közé szorított súlyos júniusi délután
                  lázassá tették. Már ki is nyúlt keze a veresszőlő bibor gerezdecskéi után, de csak
                  álmosan előre gunnyadt kollégájának hátába ütközött. Az elharapott sóhajtás
                  kisebbik csücske kiesett az ajkai közűl.</p>
               <p>Az izzadságszagu idomtalan teremben Herendy Viktor tanár úr kollokváltat. És mert
                  a tanár úr tagja a tanárvizsgáló bizottságnak, a diákság megzsúfolja a termet.
                  Pedig már június közepe van: künn falvak, pipacscsal lángoló mezők, kenyérré
                  rohanó kalászos földek hívnak. Az izzadt, átforrósult fiatal testek, fiuk és
                  leányok vegyesen, egymáshoz súrlódva, átpállva egymás gőzkörébe, előre hullatott
                  testtel hallgatják a felelő Mindszenty Margit éneklő hangját és igyekeznek
                  odahúzni a testükbe süppedő lelket a szavak rideg csecseihez. Egy bikanyaku,
                  hentesnek szabott diák leszorítja állát a padhoz s úgy dülleszti a szemeibe
                  összekotort lelket az irodalom gyönyörűségeihez. De két térde két felől két női
                  hallgatót ér s a lelkebbik lelkében: a jó húsból, friss kenyérből, édes borból
                  szövődött drága test-lelkében izzó női ágyékok fakadnak fel hosszu hívásu csókkal.
                  A ruha fojtóan feszül rajta, buksi fejébe felomlik a vér. A szavak átmennek rajta,
                  nevek, évszámok s jól kicserzett öreg irodalmi megállapítások kopognak el a belső
                  szemei előtt. De mögöttük látja zsebében kussoló tárcáját, számlálja benne a
                  pénzt: elég lesz-e a kollokválás után egy megkönnyebbítő fizetett csókra. Bal
                  szomszédja, kissé sápadt, de melles, húsos lány testével hallja a szomszéd
                  férfitest beszédét. Ajkai halkan utána motyogják a felelő mondatait, nehogy
                  kipottyanjon a tudomány jelenlegi állásából. De szem nélkül látja, fül nélkül
                  hallja, egész testével, egész bőrével, a szomszéd hím élet minden rezdületét. És
                  kéjes elnyulás benne, hogy a szomszéd combján megfeszül a nadrág s belegyengül,
                  mikor a fiatalember hatalmas melle felemelkedik a gőzzé forrósodott lélegzettől. A
                  jó öreg mitológiából feléje mászik Herkules s valami csodálatos fiatal,
                  ős-állatian gigászi erővel tipor tikkadt női testébe. Egy percre kifakulnak
                  tudatából a lecke szavai, a fülledt terem eltágul, érzi: fiatal teste kinyulik a
                  végtelen térben és az űr bozontos bolygói, a nagy égő csóku világok végtelenül
                  elzúzó férfi vággyal rohannak át rajta. Énje korlátai szétpattannak, mint valami
                  ős buja köd, szétoldódik alaktalan kéjjé a világ csókja alatt. Előtte egy kis
                  kiálló ádámcsutkáju filozopter, megszegényült vérrel a rossz koszttól, elcsigázva
                  az éjszakai tanulásoktól, elszúnyadva előre gyökönt a tömör levegőbe. Hat héten át
                  minden nappalját s éjszakái nagy részét ennek az eseménynek áldozta. És most, a
                  próbatevés nagy napján, a szegény testből összepumpolt cingár lelkecske felmondja
                  a szolgálatot. És ahogy egymáshoz bújnak, ahogy lusta váll lusta vállhoz dűl, fej
                  fej mellett előre esik, mintegy odafelejtve a nehézkedésnek, amint fülledt
                  szemüket igyekeznek odaragasztani a tanár és a felelő arcára: ezek a lélek-üzembe
                  vett fiatal emberállatok olyan szomorúak, olyan eltévedtek. Dülledt vagy
                  széttágult szemük úgy tele van testtel, csóknak domborodó női ágyékkal, vagy a
                  férfi izzó meredésével. Az előre torlott állat tartó izmokban, a pad felé szegett
                  nyakban, a test meghajlásában, a lábszárak szétfutásában szinte hangosan törtet a
                  megölhetetlen ős-állat. Az ölelkezés és jó harapás vágyába fülledt test szinte
                  csikorog, amint lélekké korbácsolják. Mintha az izzó levegőbe felnyíló pállott
                  szemek hévnapon kergetett juhok síró szájai volnának és panaszos kanyargással
                  bégetnék: - Hagyjatok meg minket az anyag nyugodt tovaomlásában. Hogy csókban és
                  jó falatban múljunk tovább, mint fényes teste a világ-álomnak. Ne rontsátok belénk
                  a lélek viruszát!</p>
               <p>Mózes is idehozta magát: leforgatni a maga robotját a tudománydarálón. Pedig az
                  utolsó hetek megnehezedtek a messze futott fiu fölött. Az üllőiúti szoba fölött
                  mind szélesebb szárnnyal lebegett az agg vámpir, a nyomoruság. Már a Konkoly
                  ravasz tartalékai is kifogytak: a két fiatal élet párhúzamos koplalásban próbált
                  azértis nevetést és fiatalságot kalászozni. Sokszor már ott volt a toll a Mózes
                  kezében, hogy panaszát odaszepegje az édesanyja szoknyájához: de nem, nem tudott
                  betüt találni tintájában az édesanyja megszomorítására. Az utolsó napokban már
                  alig ettek valamit. De a benne lappangó gyermek: az édesanyja nyitott szemei előtt
                  álló jó csókért jó Mózeske mégis eljött ide, a kollokválásra. Idehozta lázas,
                  megsanyargatott testét, beárnyékolt lelkét. Hogy a lefekvés idéző perceiben, az
                  éjszaka hazáig nyuló megnőtt horizontjában az a gyermek azt mondhassa az anyai
                  szemeknek: - édes mama, megtettem a kötelességem. Ugye, jó fiu vagyok!</p>
               <p>De a test megbántott tagjai visszaduzzogtak a gazda mostohaságára, s mint haragos
                  társaság a rosszul játszó cigányoknak, csak vézna, fáradt lelket borravalóztak
                  össze. És amint Herendy tanár úr megindította a kollokvium-gépeket, amint a fiatal
                  Sancho Panzák visszakérőzték az irodalom-balzsamot, melyet a méltóságos Donkisott
                  egy féléven át beléjük csömörített: Baczó Mózesben elszédült a tudomány számára
                  gyűlt lélek. Amint szó folyt szó után s a kicsurgó tudomány-lé, mint valami
                  vastag, piszkos olaj, megúszta a szoba sűrű levegőjét, Mózesben mind érezhetőbb
                  lett a világ forgása. A levegő s a kiguruló szavak apró, sötét abroncsu karikákra
                  szakadtak, elkeveredtek, forogtak-forogtak. Torkát nagy szomjuság égette,
                  szeretett volna valami bőlevű ételt harapni: friss gyümölcs duzzadt húsát vagy
                  vérrel csorduló zsenge bárányhúst. Egyszerre csak a szörcsei parókia volt előtte,
                  hova valamikor az édesanyjával nagy ünnepi látogatóba mentek. A ház mögötti
                  kertben volt a szörcsei esperes, fiával és két szőke lobogásu lányával. Hátát
                  hűsítették a ház árnyékának friss tenyerei. A rezeda, viola, verbéna szaga belé
                  szállt, mint egy messziről visszavert ének és kigöngyölte lelkéből a legrégibb
                  könnyeket. És iskolás rendben, két szép sorban előtte álltak a ribiszke bokrok,
                  kacér, bibor, hűvös gerezdekkel csiklandozták a szomjusága lelkét. De amikor kezét
                  kinyújtotta a neki szükséges valóság számára: Szörcse helyett megint faragott
                  piszkos padok, irodalomba pállott fiatal testek, baj és Herendy tanár úr volt a
                  világ.</p>
               <p>Folyt, szökött, tódult Mindszenty Margitból a kollokvium-gájzir. Herendy tanár úr
                  ajkait kéjes mosolygás hímezte: hogy ő a bibliai Áron tetejébe bővebb nedvű
                  sziklát tudott konkurálni. A lány csodálatosan visszaemlékezte: melyik szót milyen
                  hangon, milyen hajlással mondott a tanár úr, hogyan mozdult, mikor hajtotta jobbra
                  a fejét, mikor hogyan mozdította kezét, ujjait. És mindent bámulatos pontossággal
                  adott vissza. És Herendy tanár úr, amint erről az élő filmről ilyen
                  rezdület-pontosan látta önmagát előbomlani, újból visszaszeretett akkori
                  önmagába. Ő is utána mozdult, grimaszolt a lánynak s torkába visszaérezte a
                  hangok kéjes horzsolását.</p>
               <p>De Herendy tanáron kivül azért Margit Mindszenty Margit maradt. Melle bő habjai
                  fel-felduzzadtak, csipőjét, medencéjét széles igérettel ringatta. A hangja
                  énekelte:</p>
               <p>- Csokonai szegény, de becsületes szülőktől származott Debrecenben. Apja jóhírű
                  fogorvos volt, ki családjának szentelte minden gondolatját. Anyja, a sápadt arcu
                  vallásos asszony, különös gonddal ápolta a gyermeket, ki már igen zsenge korban
                  elárulta nagy tehetségét.</p>
               <p>De nagy, beharapó szemei végigtapogatták a tanár satnya testét s a belsőbbik lelke
                  vigyorogva mondta:</p>
               <p>- Milyen furcsa lehet a Herendy tanár úr, mikor fentartja a faját.</p>
               <p>A külső lelke folytatta:</p>
               <p>- Ha már most Csokonai Vitéz Mihály egyéniségét vizsgáljuk, azt találjuk, hogy már
                  az iskola padjai közt nagy hatással volt rá Bürger, a neves ballada-költő,
                  Gessner, az idillek lágyszavu dalnoka és a komoly Kleist.</p>
               <p>- Hatszor csalnám meg egy nap alatt, ha én volnék a felesége, - zökkent megint elő
                  a nőstényebbik lelke.</p>
               <p>- A játszi Blumauer hatása mellett különösen a mélyen érző Rousseau János Jakabot
                  kell megemlítenünk, ki Voltairerel, D’Alemberttel, Diderotval és az
                  enciklopédistákkal az úgynevezett felvilágosodásnak volt a megalapítója s a
                  természet csodás szépségeit és a magány megnyugtató kellemét mutatta meg
                  Mihályunknak.</p>
               <p>Minden jelző, minden szó és minden mozdulat teljesen a Herendy tanár úré volt. De
                  mögötte az igazi Margit tovább folyta a maga forró életét:</p>
               <p>- Azért kollokválás után lemegyek hozzá a filológiai szertárba. Megpróbálom
                  felizgatni az öreget. Milyen muris lehet a tanár úr, ha kakassá melegszik.</p>
               <p>- Ezeken az írókon kivül költőnkre még a mély humoru Terentius, a tudós Rotterdami
                  Erasmus, a szigorú Boileau, az elegáns Charles de la Rue, a heves Metastasio,
                  Tassoni, a pásztorjátékok jelese, a különös Loderano, Zachariae s az enyhe
                  Schikaneder hatottak.</p>
               <p>- Az enyhe Schikaneder hatottak, - ismételte Herendy tanár úr
                  helyeslő-ünnepélyesen. Aztán a hangja meleg lett: - Elég volt, kisasszony, nagyon
                  meg vagyok elégedve. - Az előtte levő indeksz halomból kikereste a Margitét s szép
                  vékony, méltóságos betükkel beírta: - Kitünően kollokvált.</p>
               <p>Szegény Csokonait már úgy szétosztották, hogy a következő moriturusnak
                  Berzsenyinek kellett nekimennie. A „ható” íróknak ez a népvándorlásos özöne: az
                  elegáns Charle de la Rue-k, a heves Metastasiók, az enyhe Schikanederek nem azt
                  jelentették, hogy akár Margit, akár Herendy tanár úr, sőt legtöbb esetben: maga
                  árva Vitéz Csokonai Mihály csak a kötését is látták volna az illető játszik,
                  enyhék és hevesek műveinek. Nem, nemebb, legnemebb! Hanem hogy: ha már a Herzog
                  budai sváb korcsmáros fia felmagolta, felcédulázta magát tudóssá és a germán
                  szolidáritás beültette etetőnek a magyar lelki ketrecbe: az előírt heti hat órán
                  át mégis csak kellett valamit csinálnia. És mert az irodalomról, a művészetről egy
                  kukk mondanivalója sem volt: igyekezett telekkönyvvezetéssé, statisztikává
                  gépesíteni az életre feszített ember öt sebén kicsurgó szépet. Ráadásul: ösztövér
                  lelkének, mely a húsevő és ragadozó pángermán álom bódult falánkja volt, jólesett:
                  így beosztani az utált keleti faj lelki termését fajtája szellemi gyarmatának.
                  Árpád apánk hősi nemzete pedig nagy hálapúpot duzzadt a tanár úr munkájára. Adott
                  neki Herendy nevet ipszilonnal, kistétényi nemességet, egyetemi katédrát,
                  akadémiai tagságot, méltóságos címet s más kivánt szépségeket, melyeket az apró
                  emberkék magukra kozmetikáznak a halál komoly arca előtt.</p>
               <p>Már Berzsenyiből sem volt egy falat sem hátra. A felelő hangja elmetsződött. Az
                  indekszbe bejöttek a megnyugtató betük, amiért volt az egész tudományos cécó és
                  minden verejték. A tanár úr új nevet hivott. Közvetlen Mózes mellől egy erős
                  fakadásu, köpcös, izzadt homloku kunsági gyerek ijedt kétlábra. Herendy tanár úr
                  ajkaira különös jólesés mosolya serkedt. Mert belső tükrében most nagyon
                  ötletesnek és megértőnek látta magát:</p>
               <p>- Maga kiskunsági, nemde? - kérdezte azzal a hosszu uszályu hanggal, mely a
                  katédrától pont az ötödik fizetési osztályig ér.</p>
               <p>- Igen, méltóságos uram, - vágta ki káplárosan a kerekfejű legény.</p>
               <p>- Mondja el Petőfi Kis-Kunságának utolsó szakaszát.</p>
               <p>Mint az esti uccákon a lámpasoron végigvillanó villany: mosolygás elevenült a
                  lesúlyosodó diákokra. A törekvőbbek szemében nagy csodálkozás csóválta a farkát a
                  Herendy tanár úr szellemessége felé. A diák megrázta a fejét, mint a kutya, mikor
                  rák után kap, aztán kiesett belőle: - Jaj, igen! - És már kisdiákos
                  előre-hátraringással mondani kezdte:</p>
               <p>Végre ott a város,</p>
               <p> Közepén a templom, nagy komoly tornyával.</p>
               <p> Szanaszét a város végén a szélmalmok</p>
               <p> Széles vitorlákkal.</p>
               <p> Úgy szeretek állni</p>
               <p> A szélmalmok előtt! elnézem ezeket,</p>
               <p> Amint vitorlájok hányja, egyre hányja</p>
               <p> A cigánykereket.</p>
               <p>A tanár minden sor végén helyeslőleg bólintott. A Mózes homályosságában már fel is
                  sejlett a kérdés: mi lenne a Herendy tanár úr nyakával, ha a Mahabarátát mondanák
                  el előtte. Amint a versnek vége volt, Herendy sajátságos ünnepélyességbe
                  komolyodott:</p>
               <p>- Most analizálja, kérem.</p>
               <p>A diák térmezőkön megfeketült képe még sötétebb lett. Szemei tétován kutatták a
                  három dimenziót. Talán a puszta bontott sörényű kancái nyihogtak el előtte, talán
                  hűvös árok kékszemű virágai hajlottak fiatal lelkébe. Egyszerre csak bikát
                  megállító nagy nekitoppanással kezdte:</p>
               <p>- A gondolat, hogy barátait csak majd akkor ismeri meg, ha rossz dolga lesz:
                  alapja, jelentése Shakespeare Athéni Timon-ának. Timon szerint a barát...</p>
               <p>Nem folytathatta. Az egybe izzadt, nehezen szuszogó pállott diákhús vad kacagásba
                  tajtékzott. Valami friss szél, az erdők hajának hűsítő megrázása volt ez a
                  kacagás számukra. A tanár arca bántott lett. Sértett komolysággal fedte:</p>
               <p>- Kérem, ez más költeményhez tartozik.</p>
               <p>A diák elkeseredve nézett szét a sajtóhibás világban. Milyen szűkös berendezésű,
                  elnagyolt az egész világteremtés, hogy a dolgok rendjéből ilyenkor nem ütköznek ki
                  a szükséges igazságok. Herendy összecsücsörítette ajkát, mint a gazdasszony az
                  ujjait, ha a tojós tyúkot ténykedésre ingerli. Az összevont szájból ráígéző
                  vontatottsággal mondta a diák elé:</p>
               <p>- A város ottlétét a házak...</p>
               <p>A gyermekember meleg, nagy barna szemei csupa szorongás voltak. Majd berontott
                  velük a tanár arcába, hogy kivájja onnan a folytatást. Herendy megismételte:</p>
               <p>- A város ottlétét...</p>
               <p>- a házak tömegét képviselő... - sugta egy könyörülő diákhang.</p>
               <p>A fiu arca felvilágosodott. Nagy macska ugrással fogta meg:</p>
               <p>- A város ottlétét a házak tömegét képviselő, belőle kiemelkedő nagytornyu templom
                  jelzi, meg a városvég (mely közvetlen a szemlélő előtt áll) a maga szélmalmaival.
                  E mesteri vázlat elegendő a megérkezés jelzésére; még kevesebb a részlet, mint a
                  tanyavilág előbbi szakaszában, csupán annyi, amennyi a helyet egy összefoglaló
                  szemléletben meghatározhatja, s mindössze annyit jelent, hogy: itthon vagyok.
                  Annál érdekesebb és kedvesebb hatásu a szélmalom vitorlák játékában való
                  gyönyörködésnek ily nyomatékos helyen, a költemény legvégén való kinyilvánítása,
                  mintha a szemlélet...</p>
               <p>A fiuban már teljes üzemben dolgozott a szecskavágó. Testére megint kijött a
                  gépies ritmus, szemeiben megvakult a lélek, garatján ömlött a szó. Herendy
                  jobbjával a szék karjára támaszkodva, fejét kissé jobbra hajtva: félig nyilt
                  szemekkel, kéjesen elszélesedett szájjal tartott meddő nászt a szavakban
                  előteremlő önmagával. A diákok visszasűlyedtek a gőzlő test altatásába és voltak
                  szuszogó tompa emberhús. A bikanyaku már szempilláit is le-leejtette, pedig
                  hüvelykjével néha belevájt az arcába, hogy el ne aludjék. Mózes sajátságos beteg
                  émelygéssé lágyult szét. A felelő hangjának egyhangu kanyargását mintegy a gyomra
                  korgásának érezte. Egy pillanatra ezer és ezer embert látott maga előtt, amint a
                  pájcsli nevű étel-borzalom irtózatos habarcsát falják s szájuk két végén
                  visszacsorog a be nem jutott lőcsedék a tálba. Valósággal kirázta az undorodás s a
                  bántott testben az a mitológikus vágy támadt, hogy mint egy ősileg képzelt állat:
                  felzabáljon erdőket, mezőket, folyókat és megcsiklandva torkát, kiöklendezzen
                  mindent ide ebbe a betegszobába. Mellét, torkát facsarta a hányás görcse, orrát
                  rothadt-savanykás szag töltötte meg. Aztán a Gargantua lova trappolt örvénylő
                  tudatába. A behemót állat felállt két hátsó lábára és elkezdett hugyozni. Vad
                  zúgással folyt a sajátságos özön és mohó szétáramlása olyan nagy megkönnyebbülés
                  volt Mózesnek. Már kacagás is fakadt belsejében. Látta, amint Herendy tanár úr a
                  játszi Blumauerrel, az elegáns Charles de la Ruevel s az enyhe Schikanederrel
                  éktelenül kapálózik a nehéz szagu árban. - Vajjon sikerül Zoltánnak pénzt
                  szereznie? - kérdezte benne egy távoli hang.</p>
               <p>Folyt, folyt a felelő hangja, folytak a szavak, szürke kanyargások szürke
                  kanyargásokba következtek. De lassanként egy másik zaj ömlött hozzá kivülről a
                  folyosóról. Eleinte csak halk suttogás vagy több hang egybefolyó zümmögése volt.
                  De mind nőtt, szélesedett, dagadt: már egyes szavak éles tomahawkja hasított át a
                  szoba levegőjén: - Marha! - Te vagy marha! - Igaza van! - A kommün alatt pénzt
                  fogadott el. - A kommün alatt is enni kellett, te hülye! - És Mózes fölíjedt
                  figyelemmel mind többször hallotta Boór Bálint nevét.</p>
               <p>Mert künn nagy újság zilálta fel a lelkeket. Az Egyetem körüli uccákon s az
                  Egyetem kapuiban apró rikkancsok osztogatták szét Boór Bálint új röpiratát.
                  Sajátságos, jajgató véres húsu írás volt ez, melyben ez a roppant élet, mint egy
                  kétségbeesett bárbár harcos, meztelen testtel, csupán két ökle rettenetes
                  védelmével vitte a harcot. Röviden, a felszínre ütközött seb irtózatos
                  összegezésével mutatta meg mindazt, ami betegség, rossz nedv, dugott halál a
                  tragikus magyar testben. Végleges formákban állította össze eddigi tanításait: a
                  magyarság csak is a magyar forradalom megvalósításával gyógyítható meg. Ez a
                  forradalom a magyar falu, a magyar munkás s az új életből fakadó középosztály
                  hármas pillérére épített demokrácia. Megszünik minden kiváltság, rang, cím,
                  minden történelmiosztálykodás. Az állam kiszabadul az egyház halálos öleléséből.
                  Vérbe rontó megmutatással láttatta, hogy a katolikus internácionale, az
                  arisztokrácia s a zsidó kápitálizmus, szükségszerűen, minden belső hajlandóságuk
                  dacára: kényszerülnek összefogni, hogy az államot megtartsák saját
                  részvénytársaságuknak. És hogy ez a három érdekszövetség mindig a nemzetiségekkel
                  fog életet építeni. Mert a magyar sohasem lesz elég fejős keresztény, betanított
                  szolga, könyöklő stréber számukra. E három érdekszövetség létérdeke szerint
                  kiszorítást, hontalanságot, elsikkadó életet jelent a magyarságra. Felszínre
                  vetkeztette azt a hajszálcsöves munkát, mellyel a megemésztő germán imperiálizmus,
                  - szédelgő turánkodással s az irredenta ügyes kihasználásával - aláfúrja a magyar
                  élet még meglévő várait. Hogyan foglalják el egyházban, politikában,
                  minisztériumokban, közoktatásban, hivatalokban a lélekformálás, irányítás,
                  életosztás minden fontos pontját. Minden riadt éjszakájából, minden keserű
                  napjából fonta az ostorokat, melyekkel neki támadt a vak, műveletlen, minden
                  szociális bűnt apportirozó középosztály irtózatos meztelenségének. A halálos
                  szeretet vad brutalitásával verte az ifjuságot, a beteg test halálos fekélyeit.
                  Ezt a léha, gyáva s minden jövőre vak szemű zagyvalékot, mely a germán pszihé
                  formáiba szervezve, engedi, hogy egy hazug magyarkodás és torz kereszténység
                  jelszavaival bedresszírozzák a germán harapás és emberi kizsákmányolás uszított
                  kutyáinak. És a végén kibontotta nagy történelmi gondolatát: az állam és nemzet
                  relativ értékét, a magyarság külön faji megszervezését egy minden emberi értéket,
                  minden kulturális erőt beépítő demokrácia megteremtésére.</p>
               <p>Fájdalmas volt az írás: tele a holtak jajgatásával, mint egy felharsonázott
                  temető. A vérző szavak: a bölcső, a barázda, a gondolat panaszai bementek a fiatal
                  lelkekbe mint nagy sírásu visszahívó édesanyák. És mégis, mégis: a puha apák
                  bűnein, a léha anyák hazugságain keresztül előhívták az ezeréves sírást. Az
                  önkéntes, bűnös Vazulok vakságra születettjei érezték, hogy ők is részei az
                  ezeréves gyilkosságnak, részei kétszeresen: mint gyilkos és mint áldozat. Érezték,
                  hogy a kriptában ajtók pattannak fel, hogy az a nagy szárny, mely súlyos
                  csapásaival átverdes életükön: mégis az élet, a termés, a jövő szent fakadása felé
                  visz. A földnek, a napnak, a levegőnek ősi joga: kifakadni a földből saját mély
                  gyökerekről, szárba szökni, beformálni az élet nedveit s a belénk rohanó világot
                  a saját arcunk, a saját rejtett törvényeink megteljesülésébe, hogy legyünk sajátos
                  mély titku kelyhe a titokzatos embererdőnek: feltámadt homályosan, a vér
                  alaktalan megmutatásával a félretaposott faj fiaiban. Az évek nehéz avarja alól a
                  tiszta gyermek felsírt a kosztba, flirtbe, politikába prostituált léha életekben.
                  Itt is, ott is szavak buggyantak fel, élővé izzva a felkiáltott ősi szerelemtől.
                  De a leghangosabban magyarkodó germán vérű diákok, csodálatosan megszervezve,
                  egy élethitre bélyegezve a vér szörnyű katekizmusával, hazaárulás, istentagadás
                  és destrukció vádjával mumusozták el a lelkeket nagy ébresztőjüktől. És ők
                  látszottak magyarnak, megtartónak, jövőt féltőnek, mikor az idegen vér ős
                  parancsait agyarkodták.</p>
               <p>A zaj mind erősebb lett. Hullámai már átverték a diák felelését. A be-bedöfő erős
                  illatu szavak elkeveredtek a szegény Petőfi szétrágott tagjai közé. Herendy tanár
                  úr felgolyvásodott méltósággal hallgatott kifelé s arcára, mint sérthetetlen
                  római szenátorok, ünnepélyesen lépdeltek ki az ipszilon, a főtanácsosi cím, az
                  akadémiai tagság s más kölykebb méltóságai. Végre idegesen csapta be az előtte
                  nyitott indexet: - Itt nem lehet komolyan dolgozni, ez nem a tudomány szentélye
                  többé, - mondta és elhagyta a termet.</p>
               <p>A diákhús felmozdult a teremben és nagy lélegzés volt a felállásuk. Csak a felelő
                  diák nézett fájdalmasan az elomlott kollokválás után. Ez a gyerekké szontyolodott,
                  lekváros kenyérre síró arc aztán nagy röhögést borzolt ki a hallgatókból. - Nagy
                  mázlid van te, hogy kétszer is kollokválhatsz. - Holnap majd ezt elmondhatod a
                  Vörösmarty Vén cigányáról, - kötődtek feléje minden oldalról.</p>
               <p>De már tolultak is ki a teremből. A többi termek is felnyiltak: öntötték magukból
                  az átizzadt, gőzölgő diákhúst. Az egyetemi tanárok quos-ego arca nem tudta
                  lecsillapítani a felzilált fiatalokat. A szürke, porszagu folyosók forró
                  tömöttségében felgyult arcok lobogtak egymással szemben. Már lélekkel
                  mámorosodott kezek hadonásztak az ütés nagy megkönnyebbülése felé. Nehéz
                  népiességű szavak hangzottak, melyek bár a szaporodás vagy az állati anatómia
                  körébe tartoztak, nem voltak tudományos terminusoknak nevezhetők.</p>
               <p>A tanárok megpróbálták átúszni az örvénylő diák-folyót. És mindenik igyekezett
                  most azt a lelkét tenni ki az ablakába, melyet leginkább szeretett a maga énjének
                  s melynek arcát szobornak legalkalmasabbnak találta. Hingenauer tanár úr, a modern
                  történelem professzora, aki kimutatta, hogy az Egyház, az idegen dinasztia, az
                  arisztokrácia és Németország segítsége nélkül már rég szétették volna a
                  magyarokat: cinikus mosolyu, megfigyelő szemű, itélet-mondó száju tudóssá
                  fölényesült. Mint aki megszokta a történelem tömegeit olvasni. Felhúzott vézna
                  jobb vállán mintegy ott büszkélkedett: jam vidi alios ventos. Bingenheimer tanár
                  úr, aki a metafizika borsócskáit dobálgatta a fiatal magyar falakra s aki már
                  matematikai képletig bizonyította be Isten létét: borotvált, húsos, étvágyas
                  pap-arcával, libazsir-fényes plébános-nyakával, hosszú fekete császárkabátjában a
                  hit rendíthetetlen sziklája volt a háborgó hullámok közepette. Onisioru, a renegát
                  oláh, aki azért kapott katédrát és minden jót, mert az édesanyja fájdalmas húsából
                  fakadt fajt piszkolta: kurucosra fent bajuszával, à la Kupetzky szemöldökével,
                  kabátján tizenhét bajtársaság és hazafias egyesület jelvényével, nagyon torzonborz
                  magyar, bozontos szittya s más eféle volt. Steinbach Ede kopasz homlokán, vékony
                  ajkain, orra tövén az a sajátságos mosolygás volt, mely igazat ad mindenkinek, de
                  a saját titkolt igazságát szét tudja lopni mindazokba, akik az ő igazságához
                  tartoznak. Mumhárt professzor, aki hét év óta Lessinggel tapasztja a magyar lélek
                  hézagait: sápadt, nőies vén-gyermek arcával fájdalmasan nézi ezt az ázsiai
                  zúdulást, mintha megnyúzott hússal sajogná ezt a népvándorlási jelenetet. Ő még
                  nem tudta megbocsátani a kilencedik század magyarjainak sűrű átlátogatásait. Benne
                  még égtek a német falvak és jajgattak a csecsemők. A vénlányok részletes, beteg
                  gyűlöletével gyűlölte ezt a vádolt vérű ifjuságot. Bzenszki tanár úr
                  diákos-huncutul hunyorgatott. Ajkain a mosolygás igyekezett rákenni a fiatal
                  lelkekre: - fiatalság bolondság. De közben megjegyzett magának egy pár arcot a
                  vizsgai végzetes találkozásra. A kistermetű Tóth tanár, aki az öreg Gyulait
                  filmezte heti hat órán a fiuk elé, igyekezett most is dörmögő-morcos,
                  mosolygó-haragos nagyon Gyulai Pál lenni.</p>
               <p>A tanár-arcok felé egyszerre tíz-húsz diák lobogott, forró mondatokban áradva elő
                  a vérében, gyökereiben örökölt igazságot. Egyszerre húsz hang magyarázott,
                  tiltakozott, vádolt. És az igazság-ütött fiuk arca olyan azon-együl gyermeki:
                  anyai tejből szopott, anyai mell védő igazságára síró gyermek volt. A zsivaj még
                  véresebb horzsolásu, a kezek még öklöbbek lettek. Mumhárt tanár úr már a
                  zsebkendőjével fedezékezte kulturfüleit. Végre a Bingenheimer tanár úr sötét
                  öblösségéből vaskosan és megfogón jött ki a hegyi beszéd:</p>
               <p>- Tisztelt hallgatók, az ellentétes képzetek mérlegelésére mindenekelőtt a
                  léleknek az a sajátos diszpoziciója szükséges, melyet a közönséges nyelvben
                  nyugalomnak nevezünk. Az itélet gondolati eredmény, a gondolat rend. Teremtsünk
                  tehát elsősorban rendet. Én, mint az ifjuság gondolkodásának nevelője s ugyis,
                  mint a Botond bajtársaság fődominusza, felhívom önöket: menjünk az aulába és ott
                  vizsgáljuk meg a kérdést a tiszta ész világánál.</p>
               <p>Ez már megoldás volt. Ez már levette a harag, a küzdelem, a döntés felelősségét a
                  már apákban megpuhult vállakról. - Éljen Bingenheimer tanár úr! - Éljen
                  Bingenheimer Rajmund! - kiabálták és már tolultak az aula felé. És mert egy
                  hórihorgas fiu a lépcsőn megbotlott s különös íjedt vékonyat nyikkant, már bő
                  röhögésbe niagaráztak. Felnyitott ablak volt nekik ez a vad kacagás: a harcra,
                  komoly feladatra, az itélet felelősségére nem szokott lelkek kiszökhettek rajta
                  az élet komolyságaiból.</p>
               <p>Mózes engedte, hogy vigye magával a tömeg sodra. Nagy gyengeséggé oldódott szét s
                  mintha húsa, egész teste halkan kuncogó sírás lett volna. Szemeit láz verte, torka
                  égett, az éhség felébredt kutyái marták beleit. És túl éhségen, lázon,
                  gyengeségen, a koldus test bántó tenyerein, valami feszültség volt benne:
                  szorongás, düh, sírás? - maga sem tudta. De nem tudott volna most kiszakadni e
                  tömegből, ahol annyi szív, szem és száj volt, hogy a benne felgyűlt életsírást
                  megdobogják, megsírják, megkiáltsák.</p>
               <p>Az ifjuság betömörlött a hatalmas aulába. A tanárok a pódium komoly asztala köré
                  űltek s most már ránc nélkül, nyugodt-simán fedte őket hivataluk palástja. A fiuk
                  nem fértek be a lépcsőzetesen emelkedő padokba, teleállták a terem minden
                  zeg-zugát. A tömött teremben csak a fejek látszottak: félig nyilt szájak, gyult
                  arcok, tágult szemek. Tágult szemek: a lelkek tikkadt szájai az igazság hűs itala
                  után.</p>
               <p>Bingenheimer tanár úr felállott. Szemüvegét letette az asztalra. Jobb kezét
                  felfelé fordított nyitott tenyérrel melléhez szorította, mintha már a kész
                  igazságot tálalná rajta. Minden mozdulata olyan biztos volt, olyan szervesen
                  nyugodt, hogy ez már majdnem döntés volt a gyengékben. Kivette zsebkendőjét,
                  kibontotta, megtörölte orrát, a zsebkendőt szabályosan összehajtotta, betette
                  zsebébe. Egy szempilla sem mozdult s halálos csendben guggoltak a lelkek.</p>
               <p>- Kedves hallgatóim, önök tudják, hogy abból a millió folyamatból, melyek az ember
                  mindenpercnyi életét kiteszik, sok nem csak nem alkalmas a megismerésre, de
                  egyenesen gátolja azt. Kapcsoljuk ki hát egy percre az önző érdekeket s az azokból
                  származó indulatokat és a tiszta ész világánál vizsgáljuk az esetet. Azt a
                  röpiratot nekem is volt alkalmam átfutni az előadás előtt, hiszen hármat is
                  nyomtak a markomba. A Boór Bálint úr itéleteit, akinek jóhiszeműségét távol
                  vagyok kétségbevonni, igen könnyű kellő megvilágításba helyezni. A történelem mely
                  elemei ellen hoz egyetemesen elitélő végzést? Az Egyház ellen, mely Magyarországot
                  bevonta az európai kulturális közösségbe s lehetővé tette fenmaradását. Az
                  arisztokrácia ellen, az ellen a történelmi osztály ellen, mely a Bethleneket,
                  Rákócziakat, Széchenyieket adta s mely vérével és vagyonával védte a hazát. A
                  középosztály ellen, mely a tűrés és nélkülözés bámulatos hősiességével végzi az
                  ország mindennapi teendőit. És kikre akarja ő építeni az országot? A
                  parasztra...</p>
               <p>Az ifjuság nagy részéből gúnyos kacagás gurult ki, sok arc pedig dühre rángott.
                  Csak egy pár arc meredt szomoruan előre, mint akik hallják a kakas távoli
                  intéseit.</p>
               <p>- Senki sem látja, hölgyeim és uraim, jobban a magyar földmunkás kiváló
                  kvalitásait, mint én. De a parasztság irrácionális történelmi képlet. Ha az
                  Egyház, a történelmi osztályok, a középosztály nem adnak kellő vezetéssel
                  határozott értelmet e képletnek, könnyen a Dózsa Györgyöktől kapnak jelentést.</p>
               <p>Az izzó trón királya most is olyan forró érintéssel ütötte meg a lelkeket, mintha
                  a napi küzdelem egyik terhes felhője volna. Véres fogakkal voltak tele a
                  felkiáltások:</p>
               <p>- Csizmás diktaturát akar!</p>
               <p>- Le a csizmával!</p>
               <p>- Drága a tojás!</p>
               <p>- Nem kell Trágya-Magyarország.</p>
               <p>- Süssék meg!</p>
               <p>Bingenheimer arca mozdulatlan maradt, szavai tovább is sima-hidegek voltak. De a
                  mondatokba valahogy mégis felszinesedett a győzelem öröme. Csendet legyintett és
                  még jelzettebb nyugodtsággal folytatta:</p>
               <p>- A másik elem a munkásság...</p>
               <p>- Abcug, le vele!</p>
               <p>- Menjenek Kun Béla után!</p>
               <p>- Fel kell kötni őket!</p>
               <p>- Azt hiszem, tisztelt hallgatóim, hogy mi, akik szemeinkkel láttuk a közelmultban
                  a munkásság szerepét...</p>
               <p>- Gajdeszbe velük!</p>
               <p>- Zsidóbérencek!</p>
               <p>- Ők adták el az integrális Magyarországot!</p>
               <p>- ...erre a nemzetközi, a haza, a trón és az oltár szent fogalmával szembe
                  helyezkedő elemre nem építhetünk.</p>
               <p>A fiuk: nagyrészt apró irnokok, verejtékes hivatalnokok, szegények és megalázottak
                  fiai vad ordítással, fütyüléssel és harapó szavakkal verték vak lelküket a
                  megalázott munka gladiátoraihoz. A tanár csak percek mulva tudta folytatni:</p>
               <p>- Tisztelt hallgatóim, azzal kezdtem mondanivalóm, hogy én Boór Bálint úr
                  jóhiszeműségét nem vonom kétségbe. De voltaképen mivel állunk itt szemben? A zsidó
                  nemzetközi destrukció, mely vörös maszkjában csúfos kudarcot vallott, most a
                  magyarkodás hamis paszomántjai alatt igyekezik magát belopni a lelkekbe. Nem azt
                  állítom, kérem szavaimat jól megjegyezni, hogy Boór Bálint úrnak ilyen szándéka
                  volna, akinek tehetségét különben elismerem, csak azt fájlalom, hogy ez a tehetség
                  tévedéseivel csak ártani tud. De ő, talán tudta és akarata nélkül eszköz annak az
                  idegen hatalomnak a kezében, mely oly jól tudja a magyar tehetségeket saját
                  hazájuk ellen felhasználni...</p>
               <p>Megint nagy ordítás támadt:</p>
               <p>- Boórnak megártott a bor!</p>
               <p>- Internálni kell!</p>
               <p>- Mi van a tizennégyéves kis lányokkal?</p>
               <p>- Menjen Oroszországba!</p>
               <p>- Le fogjuk ütni mint a kutyát!</p>
               <p>Bingenheimer nyugodt-egyenesen nézte a vihart, mint aki kezében tartja a szelek
                  parancsát. Aztán megint intett és sajátságos gúnyos hangon mondta:</p>
               <p>- Még csak egyet akarok mondani.</p>
               <p>És most már szája megvető mosolygásban szélesedett el. Vonásaiba a biztos
                  fölényesség derűje világolt fel. Majdnem játékos hangon mondta:</p>
               <p>Végül, bár talán erről nem is volna fontos említést tennem, mégsem hagyom szó
                  nélkül Boór úr kirohanását Németország s a német kultura ellen. Az ellen a
                  Németország ellen, mely a nagy világégésben oly páratlan hűséggel tartott ki
                  oldalunk mellett. Az ellen a német kultura ellen, mely napjainkig emlőin nevelte
                  fel a magyar kulturát. Én, aki életem minden percét a magyar kulturának szentelem,
                  német hangzásu nevem dacára is tartom magam olyan jó magyarnak mint Boór Bálint
                  úr. Nekem nem voltak népbiztos barátaim...</p>
               <p>- Éljen Bingenheimer tanár úr!</p>
               <p>- Le fogjuk ütni Boór Bálintot!</p>
               <p>- Mi van a vörös honoráriummal?</p>
               <p>A vihar elülése után a tanár úr már emelkedett, meleg és hősi volt:</p>
               <p>- De erkölcsi gyávaság volna tőlem, de magyarságomban érezném meggyalázva magamat,
                  ha ki nem jelenteném: hogy Németországnak, a német kulturának mi csak hálával
                  tartozunk s hogy a magyar szenvedés, a magyar tudomány, a magyar jövő minden
                  szálai Németországhoz kötnek. Ezeket akartam elmondani.</p>
               <p>A kirobbant éljen majd szétvetette az óriási termet. Azok a magyar fiuk, akik
                  azelőtt leghangosabbak voltak Boór Bálint fájdalma mellett: most legjobban
                  tapsoltak és éljeneztek. Mert a messzi apákban megláncolt lelkek fájták, fázták és
                  félték a különvélemény felelősségét. Meg aztán olyan jó és kényelmes jó fiu lenni,
                  ha az ember magyar. És a torkon kihorzsolódó hang lármája, a tapsolással
                  megmozduló izmok legalább megfojtják a belső fájdalmas, remegő szemrehányást. A
                  hátsó padokból lassu zúgással kezdett felszállni a Deutschland, Deutschland über
                  alles. A véres sárba taposott őspogányság, a tűzzel, vérrel és dallal nagyszerű
                  kurucok, annyi börtön és annyi vérpad hiábavaló mártirjainak fiai kidülledt
                  szemekkel, gombóc-nyelő szájjal bőgték a győző énekét. És az elitélt fajnak ebben
                  a morituri te salutantjában megteljesedett az emberi természetrajzi csoda: az
                  elnyelésre meghódított élet ujjongta az őt megemésztő élet himnuszát. Egy
                  kékszemű, csecs-szopós száju kecskeméti gyerek, kinek apja a Balkán rögei közé
                  rothadt a germán étvágy világbirkózásában, a hajszálai végéig ordította: - Éljen
                  Vilmos császár, hozzák vissza Vilmos császárt! Egy uzoni székely fiu pedig égő
                  arccal, mintha még az ősi áldozások biborát fénylené vissza, irtózatos dolgokat
                  üvöltött Boór Bálint ellen s hangját megtoldta felrázott ökleivel. Mindenki
                  kiabált, éljenzett, hadonázott: tovább lobogta a Bingenheimer tanár úr igazságát.
                  De a hangok és mozdulatok vak kavargásából kiugrott egy forró hang mint egy
                  meztelen gladiator:</p>
               <p>- Nem úgy van!</p>
               <p>Mindenki odanézett. Még az éneket is elmetszette ez a hang, melyben végtelen
                  szeretet és végtelen keserűség volt. Minden arc, mint megannyi ütésre nehezedő kő,
                  most egyetlen arc fölé súlyosodott. Egy fakadó fiatalságu, alig húszéves erdélyi
                  fiu kiáltott és karjait szétlökte a levegőbe. Szemei úgy tele voltak a felrázott
                  lélekkel, hogy mintegy kikeltek mélyedésükből, beleszélesedtek a levegőbe s két
                  emberfölötti szem forró kérése nyúlt a lelkek felé. Egy pillanatra olyan csend
                  volt, hogy senki sem mert mozdulni benne. Mintha hallották volna a belső ajtókon a
                  bíró hűvös kopogtatását. A tanár urak összevonták szemöldöküket. Steinbach Ede úgy
                  elbújt a kopasz homloka mögé, hegy az egész ember egy ottfelejtett farsangi lárva
                  volt. De Bingenheimer tanár úr szilárd-nyugodt volt mint az örök metafizika.
                  Hidegen kérdezte:</p>
               <p>- Van valami mondanivalója, fiatal barátom? Mondja el nyugodtan.</p>
               <p>- Eláll! Eláll! Le vele! Ki kell dobni! - zúgott már az egész terem. S az ordítás
                  dühe hosszú volt a percnyi csend megaláztatásáért.</p>
               <p>Bingenheimer a legöregebb tárgyilagosságát ütötte csapra:</p>
               <p>- Pardon, pardon, fiatal barátaim! Audiatur et altéra pars. Ne mondja senki, hogy
                  azért győzünk, mert az ellenfélnek nem engedjük meg a védekezést.</p>
               <p>Erre megint csend lett. Ellenséges csend, melyből hideg kezek fojtogattak a
                  fiatalember felé. És hideg megfogó kezek nyúltak ki a rányiló szemekből is. Ott
                  állott a fiatalember az ellene feszülő lelkek hideg küszöbén. És felszökő teste
                  már összeroskadt, fellobogó feje már a melle felé hullott. Már lányos félénk
                  elpirulás volt a hősi lángolás helyén. És szemei már olyan szégyenkezve, a
                  megkorholt kutya bús révedezésével néztek szét. Mintha keresné az anyai védő
                  szoknyát, mely mögé elbújhatna.</p>
               <p>- Halljuk! - Nohát halljuk! - kiáltották mindenünnen. És csúf döfés volt minden
                  kiáltás.</p>
               <p>- Én... én... én... - kezdte a fiatalember s könyörgéstől nehéz hangja
                  elcsuklott.</p>
               <p>A tömeg kecske-mekegéssel csúfosan bégette utána:</p>
               <p>- Én, één, één!</p>
               <p>Szörnyű kacagások fakadtak fel. Olyan rosszak voltak most a szemek: széles,
                  rikácsoló szájak: a tömegbe biztosult gyengék piszkos öröme a magános gyenge
                  vergődése fölött. Csak egy néhány szemben volt valami bús révedezés. Az elitélt
                  élet rejtett szomorusága: mikor egy beteg vérű család tagjai testvérük agóniájában
                  látják a közös végzetet.</p>
               <p>A gúnyos szavak, az írtózatos szemek vérig döfték a szegény gyermekembert. Az élet
                  felszökött benne utolsó védelemre, mint egy bekerített vad. Rendezetlenül,
                  gyermekes elkeseredéssel dobta ki magából a lelke ügyébe eső fájdalmakat:</p>
               <p>- Ezt nem lehet tovább bírni... A véráldozat, a szenvedés, a munka miénk... Az
                  aratás másé... Mi Németország áldozatja voltunk... Miért volt ez a sok magyar
                  vér?... Boór Bálintnak igaza van... Nekünk nincs hazánk, minket kitúrnak... Ez
                  írtózatos... Minden... minden... minden...</p>
               <p>Szemei elhomályosultak. Felbolygatott lelkében egybeborult a szavak arca. Még
                  csend volt. De elszélesedett gúnyos nevetés volt minden arc.</p>
               <p>Nem bírta ezt a sok ellenséges lelket. Nem bírta ezt a testvértelen nagy
                  hidegséget. A feléje örvénylő gondolatkaoszból már nem tudta szavakba válogatni
                  azokat, melyek megmondták fájdalmát. Kapkodva elsűlyedő tudata után, mint végtelen
                  panaszt, mint kétségbeesett könyörgést: belső zokogástól nehéz hangon ismételgette
                  és ide-oda tipegett lábaival:</p>
               <p>- Én nem tehetek róla... Én magyar vagyok... Szegény magyar paraszt fia... Én nem
                  tehetek róla...</p>
               <p>Az egész terem egyetlen húsos-véres röhögés rázkódása volt. Mindenki felállott:
                  ennél már murisabb jelenetet nem lehetett várni. Füttyök, gúnyos szavak, csúfos
                  éljenek repültek az elhomályosult fiu felé. És a legkegyetlenebbül mostohák, a
                  legzajosabban bántók a magyar fiuk voltak: nehogy közösnek látszódjanak a közös
                  testből szakadt fájdalommal. Aztán a zajt a Wacht am Rhein hűs hullámai kezdték
                  elborítani. Mindenki az ajtók felé tolongott.</p>
               <p>Mózes már rég nem volt a teremben. A Bingenheimer beszéde alatt roppant dűh támadt
                  fel benne. Az indulat, mint egy vérre szagló bika, szétszórta a silány test
                  nyavalyáit és Mózes már oszloprázó erőt érzett magában. Egy döntő, mindent elsodró
                  beszéd nagy hullámai jöttek feléje s némely mondatában már rettentő öklökkel
                  csapott le. Egy-egy mondatfordulat makacs ismétlődéssel kínálkozott eléje. De
                  valahányszor bele akart kezdeni, az a sajátságos félelme támadt, hogy a hangján
                  észreveszik, hogy nem evett. A lobogó szavak visszatüremlettek lelkébe. Előre
                  hallotta a saját hangját: furcsának, kisikamlónak, kómikusnak. Mikor aztán a
                  szegény tiltakozó fiatalember én-én nyögéssel kezdte beszédét: Mózes sajgó
                  megszégyenülést érzett. Olyan minden apával, minden anyával azonosnak érezte
                  önmagát vele. Felállott s halkan, félénken, szégyenkezve kilopózott a
                  teremből.</p>
               <milestone n="6" unit="startSubChapter"/>
               <p rend="head">6.</p>
               <p>Künn az ucca forró volt, közömbös és hiábavaló. A felégő aszfalt gőze, a járda
                  piszka, a napi halálukat robotoló emberek: még betegebbé tették a beteg fiu
                  szivét. A földet túró ősök kikeltek a vér ezredes ágyából, szomoru arccal, kérdő
                  szemmel mentek el lelke ablakai előtt. Oh elfutni innen, elhagyni minden messzi
                  repítő álmot, el a könyvek édes csecseit, az igazság-építés szent szomját, el még
                  fajtája hősi szerelmét is: visszabújni a rögök közé, élni egy magának való szép
                  csendes kis életet! Körülvenni magát faluval, mint egy erős öleléssel, betemetni
                  lázas arcát hűs lombok tömörségébe, betemetni lázas lelkét a rögök szelid
                  mindennapi gondjai közé. Az összeomlott fiu életén át megvert hadseregek futottak
                  fekete tárogatókkal.</p>
               <p>- Hirdetni fogom magam a lapokban. Valamelyik uradalomnál csak fogok egy gazdasági
                  irnokságot kapni. Hátha ez az igazi életem, a nekem való út.</p>
               <p>És szegény nagy-gyermek Baczó Mózes lázából, éhségéből, megvert fiatalságából már
                  egy új tündérpalotát épített. Már ott volt egy csodaszép fekvésű birtokon, erős
                  paraszt volt erős karu parasztok közt. Érezte a reggelek friss serkedését a
                  munkába menés vidám harangozását az egészséges testben. Már déli nap dús sátrában
                  evett együtt széles szavu parasztokkal. Már az este nagy szelidségében ment
                  hazafelé: a barkás fűzek lehellete, a harang szava fehér abrosszal terítették
                  imára lelkét. És már: természetesen, kikerülhetetlenül, hogy az ördögbe ne: már
                  szőkehaju, kékszemű csodalánya volt a földesúrnak. Kibe lett szerelmes a
                  csodalány? Hát persze, hogy Baczó Mózesbe. Őt leste reggel-este a kastély
                  ablakából. Már találkoztak is. A földesúr már gőgös és nem akar hallani sem a
                  dologról. Mózes már szépen szaval. A földesúr már beteg. A munkások már
                  felzendülnek a csekély bér miatt. Brr! micsoda zendülés! Az utolsó percben Mózes
                  odaveti magát az ostromlott kastély elé, csodálatos beszédet tart, visszaszelidíti
                  a felgerjedt embereket a munkához. Meddig van meghatva a földesúr? Könnyekig, sőt
                  tovább is: felemeli a munkások bérét és leányát odaadja Mózesnek feleségül.</p>
               <p>Már majdnem tojáshajba keveredtek s éppen egy éktelen nagy mézesheti csókra tárt
                  ölelést magában, amikor valaki megállította. A lakása előtt volt, a levélhordó
                  éppen a kapun fordult ki s egy levelet adott át neki. Ő álom-vakon a zsebébe dugta
                  a levelet, anélkül hogy ránézett volna, anélkül hogy tudott volna róla. Keserves,
                  néma sírás lett az arca. A gyönyörű uradalom, a földesúr, a lánya, a megtérített
                  munkások elzuhantak a szomoru ma lábához.</p>
               <p>A házmesterné elfelejtett takarítani s a szoba olyan volt mint egy másnapi
                  lelkiismeret. A mosdótál, mint hányásra tátott undorodott száj mutatta a piszkos,
                  vastag szappanu használt vizet. A bontott ágyak savankás lehellete, a fogkrém
                  szaga, a levetett harisnyák illata nem tudott kimenni a szűk udvarra nyitott
                  ablakon. Ellenkezőleg: a nedves, zárt udvar sírbolti lehellete hidegült be a
                  szobába. Hűvös, nyálkás levegő: mintha szétrothadt testeken átfutó gyökerekből
                  jönne. Mózes belezökkentette magát a vén diványba, mire az leadott belsejéből egy
                  bús-keserves darabot. Előre gunnyasztva, mozdulatlanul űlt. Lelke szürke fal lett.
                  De mögötte, vak csatornákon, nagy sírások folytak.</p>
               <p>Szürke kör volt a világ, de a közepén csillogott valami. És ő úgy érezte, hogy
                  kinyújtja kezét. Nyúl, nyúl, egész teste meghajlásával nyúl valami után. Aztán
                  mintha egy pisztoly hideg agya égetné kezét. Felrezzent. A felnyilt ajtón két
                  bozontos bajusz lógott be.</p>
               <p>- Nagyreményű Baczó Mózes úr itthon van?</p>
               <p>A banális nagyreményű jelző most belerugott a szivébe. De már nagy öröm hulláma
                  vitt vért arcába. A két bajusz mögött a pénzeslevélhordó volt.</p>
               <p>Édesanyja küldött egymillió koronát. Az utalvány szelvényén az ódivatu betük csak
                  ennyit mondtak: - Levél megy, csókol anyád.</p>
               <p>Oh hogy fájt, ó milyen jólesett a világ most Baczó Mózesnek. A pénzből húszezer
                  koronát mindjárt odalelkendezett a nagybajuszunak. Ez aztán mint nagyságos úrnak
                  kivánt jónapot, amint elment. És ez a minden vigécnek odaosztott cím a széles
                  szárnyu gyermekléleknek most mégis olyan meleg csiklandozás volt. - Mégsem vagyok
                  legutolsó ember, mégsem züllöttem legalulra, - vigasztalt benne egy hang.</p>
               <p>És azután egy forró, könnyes roppant ölelés lett. Ebben az ölelésben benne volt a
                  mérhetetlen világ, minden ember, különösen az éhesek, benne a temetők, az isten,
                  de valahogy úgy, hogy mégis Kolozsvár és az édesanyja volt, amit ölelt. -
                  Édesanyám, édesanyám, - csókolta szét a szobában. Mert lelke most csak ezzel a
                  szóval volt bebutorozva, és soha nem volt teltebb mint most.</p>
               <p>De már nagy kópéságok mosolyogtak a szája szélén. Súnyi-ravaszul leste a Konkoly
                  hazatértét. És amikor barátja alakja beledárdásodott a kapu nyílásába, nagyon
                  szenvedő, nagyon kétségbeesett pózban elnyult a diványon.</p>
               <p>Konkoly, mint rendesen, olyan szélesre nyitotta az ajtót, hogy a falak remegve
                  kérdezték: - Vajjon nem ajtók vagyunk-e mi is? - Megállt a küszöbön. Bronz fejét,
                  mely most egy kissé megsápadt, előre szegte mint egy bika. De rőtes haja vastag
                  fürtjei csüggedten szétkereső ujjak voltak. Kalapját úgy odavágta az asztalra,
                  hogy - csodás okozati összefüggésben - a szappan tartójáról lecsúszott a
                  mosdótálba. Jobb kezét dühösen előre lökte, sajátos mozdulattal, mintha
                  kenyértésztát dobna egy izzó sütőbe:</p>
               <p>- A fészkes fityfene egye meg!</p>
               <p>Mózes halálos elcsuklással nyögte:</p>
               <p>- Kaptál pénzt?</p>
               <p>- Kaptam sz-rt! Az a rinocerosz Juhos, amint megpillantott, már jajgatni kezdett,
                  hogy milyen pénzzavarban van. Volt pofája az állatnak azt mondani, hogy éppen ő
                  akart tőlem kölcsönkérni. A hülye nagynéném is elutazott. Hogy adhatnak ki jegyet
                  a vasúti pénztárak valaki nagynénjének! Éhes vagy?</p>
               <p>Mózes sápadt arcát kissé felemelte a divánról. Kisérteti hangon szemrehányta: -
                  Hogy is van lelked ilyent kérdezni?</p>
               <p>Zoltán elkezdett a tengelye körül forogni és dühösen bántotta a jobbik bajuszát.
                  Egyszerre kitoppant a dühéből:</p>
               <p>- Te, b...aszta, eladom a zsakettemet.</p>
               <p>Mózes az utolsó kenetje tövéről tiltakozott:</p>
               <p>- Nem, nem, azt nem engedem. Ez a pályádhoz, a muzsikádhoz tartozik. Ezt nem
                  szabad soha tenned.</p>
               <p>Köhögött. Aztán mélyről hozott sóhajtással mondta:</p>
               <p>- Legjobb volna meghalni, Zoltán.</p>
               <p>Zoltán belemarkolt a saját bús üstökébe. Aztán levágta magát a pianino elé.
                  Nyögött a szék, nyögött a pianino. Zordul felnyitotta s úgy rávágott a legmélyebb
                  húrra, hogy egyszerre tizenkét komondor morogta a Konkoly Zoltán haragját.</p>
               <p>Egy percig csend volt. Mintha szomorufűz lehulló nedves lombja lett volna a szoba
                  levegője. Mózes gyermek-huncutul kémlelt ki szempillái alúl. Végrendelkező hangon
                  kérdezte:</p>
               <p>- Zoltán, ennél egy kis paprikás csirkét ugorkasalátával?</p>
               <p>- Te hüllő!</p>
               <p>- Milyen bort hűttessünk jégbe melléje?</p>
               <p>Zoltán felpattant a székről:</p>
               <p>- Ne marhulj, te hasitottkörmű, mert még azt hiszem, hogy lázban beszélsz. Azt
                  hiszed, nagy mulatság nekem, hogy így látlak?</p>
               <p>Mózes felűlt. Halálos komolyan mondta:</p>
               <p>- Zoltán, ígérd meg, hogy egy kérdésemre őszintén felelni fogsz.</p>
               <p>- Mikor nem voltam őszinte! - harapta az vissza, de már titkon valami
                  ünnepélyességet érzett.</p>
               <p>Mózes egy percig hallgatott. Élvezte a jelenet ízét. Akkor hosszu uszályu
                  lassúsággal mondta:</p>
               <p>- Felelj őszintén: fel tudnád e váltani ezeket a százezreseket?</p>
               <p>A csoda: az árva ember-gyermek ős apaszem juhozása, soha még úgy meg nem ütött
                  embert, mint a pénz látása Konkolyt. Kiáltás tört ki belőle, de összeszoruló torka
                  megfojtotta s az nagy nyekkenéssel visszavonaglott. Szemeibe, arcába felduzzadt
                  minden vér. Ha ki nem dobja karjait a levegőbe, szétrobban. Végre könnyített egyet
                  magán:</p>
               <p>- Az istenit!</p>
               <p>Mikor megtudta, honnan jön a pénz, elkezdett káromkodni mint a jégeső. És minden
                  malac-szó, melyet kidühöngött a száján: ölelkezése volt ennek a dús léleknek az
                  emberi jóság felé. Aztán, mikor rendes, mindennapi Konkoly Zoltánná könnyítette
                  magát, rimánkodott Mózesnek, hogy bízza rá a pénz nagyobb részét: bűn volna
                  szétfecsérelni az anyai takarékosság könnyes filléreit. De Mózes beteg dűhvel
                  fortyant fel:</p>
               <p>- Vagyok olyan férfi, mint te, tudom, mit csinálok. Felettem akarsz gyámkodni!</p>
               <p>Félóra mulva már repülő lépésekkel mentek megvacsorázni. A drága étel nagy
                  vidítása már ott volt lábszárukban és mellük dagadásában. Egyszer csak Mózes
                  megrántotta a Zoltán karját:</p>
               <p>- Nézzünk be a Centribe. Hívjuk el szegény Molnár Pistát is, lakjék jól
                  egyszer.</p>
               <p>Kassai Molnár Pista tényleg ott zordult sötét fürtjei mögött a rendes asztaluknál.
                  Bocskoros Ádám Ferencnek szidta a világot, mely már vázlatában hibás volt, az
                  irodalmat, mely tehetségtelen nimolisták kigőzölgése. Lemarházta az írókat
                  Homérosztól a Petőfi-társaság legújabb tagjáig. Csak neki legyen egyszer rendes
                  lakása, emberhez méltó módja, majd megmutatja: mi a géniusz. Ádám Ferenc
                  álomhályogos szemekkel tátogatott a haragos szavak felé. Bihari Jóska és a síma
                  Roznyák Gáspár egymás képébe mondták a verseiket, de mindenik csak önmagát látta,
                  önmagát hallotta. Az üres feketekávés csészék előttük még a déli rendelés
                  történelmi emlékei voltak.</p>
               <p>A dologból természetesen az lett, hogy az egész társaság felkerekedett. Molnár
                  Pista, mint mindig, ha adtak neki valamit: nagyon gőgös, fejedelmi és széles
                  mozdulatu volt. Roznyák, aki tudta, hogy B. Ádám Ferenc tábornokkal is szokott
                  együtt ülni, már kihúzott zsebéből egy kötet saját verset, úgy mentében
                  tintaceruzával rádedikálta: - Bocskoros Ádám Ferencnek, a nagyszivű Embernek. - És
                  átnyujtotta neki. Ádám Ferenc szemein halvány öröm ment át s bátyámuramos,
                  meglett-írós jó kegyességgel fogadta az ajándékot.</p>
               <p>Az Erzsébet-hídon megálltak tanakodni. Mert annyit mindenik vakon is tudott, hogy
                  ezt a nagy fiatal étvágyat csak Budán lehet elintézni. De csak most kezdték
                  vitatni: melyik korcsmába menjenek, ahol nagyon kevésért nagyon sokat lehet enni
                  és inni és egy-két ordításért nem nézik ki az embert. A B. Ádám Ferenc tekintélye
                  a Csóka korcsmát juttatta diadalra.</p>
               <p>A Kereszt-tér és a Hadnagy-ucca sarkán van a kis korcsma. Tury Lajos, a hires
                  novella-író utóbbi időben itt szokta magát végleg leinni és ezért irodalmi
                  fészekké nemesült. A korcsma egy kis sajtszagu söntésből és egy szobácskából áll.
                  De van udvara is, helyesebben: udvarkája, udvarocskája. Mert ha egyetlen nagy
                  asztalát körül ülik: mindenki könyökével horzsolja az udvart környező anyagi
                  látszatokat. Az asztal körül itt-ott egy-egy léc van a földbe ütve, melyeket a
                  harmadik liter bor után lugasnak szoktak nézni. A léceken némelyhelyt barna indák
                  lógnak s a fogyasztók képzeletére van bízva, hogy milyen lombbal tegyék élővé. Az
                  udvar alsó felén két picurka magán lakás van, honnan egy árkocska vezet ki a
                  kapuhoz. Az árkocskában alvó különféle nedvességek s az árnyékszék szaga sűrűvé
                  gazdagítják az udvar levegőjét. És mindez együtt véve mégis olyan hívó, eggyüvé
                  melegítő helyet ad, ahol az élet Spartakuszai felrázhatják öklüket a mindennapok
                  ellen. Aztán az étel-ital olcsó s a bor nem is rossz.</p>
               <p>A társaság majd szétözönlötte a kis udvart. Az asztalnak már ismerős vendégei
                  voltak: Holló Géza a Göncöl könyvkiadó vállalat tulajdonosa és Kún Kelemen: Klein
                  Sándornak, a hatalmas lapszerkesztőnek a fia, aki esztétának, kritikusnak és
                  szinházi rendezőnek készült s ezért illendőnek találta: kiszagolni a maga részét a
                  Csóka-udvar levegőjéből.</p>
               <p>Holló Géza mosolyogva kelt fel. Amint szétfolyó behemót testét felszedte a
                  székről, azt a sajátságos hatást tette, mintha mint lomha zsákot tenné önmagát a
                  saját lusta hátára. Rövidhaju kerek fején, duzzadt borotvált arcán volt valami
                  plébánosilag jóllakott és kedélyes. De a tömpén szaglászó orr, melynek tövéről
                  zsiros mosolygás csurgott, a száj, melynek felső fogsora három centiméterrel
                  künnebb vigyorgott az alsónál: valami vidáman torozó hulla-evő állat hatását
                  tették. Puha, zsiros, lomha és szétomló volt a test, hája mintegy kitetszett a
                  ruha felszinére és fényessé látszatta azt. Régi, bár plebejusi oláh vérrel
                  keresztezett családjának ötezer zsiros holdja volt Heves megyében. Ő a maga részét
                  átadta testvéreinek bérbe s e vér- és arany-salakos napokban feljött úri
                  zsiványnak Budapestre. Először is beszervezkedett a hatalmasabb titkos
                  szövetségekbe, ahol Budapest frakkos betyárjai hazafias és antiszemita jelszavak
                  alatt védték egymás rablását. Aztán különféle vállalatokat, bankokat,
                  szövetkezeteket alapított, melyek egymásután buktak meg, magukkal rántva egy csomó
                  hazafias rajongó vagy ügyetlen számító vagyonát. Ilyenkor szétjajgatta veszteségét
                  az egész fővárosban, de az otthoni kincstárba nagy titkos pénzküldemények mentek.
                  De fő ragadozó barlangja a könyvkiadó vállalata volt. Mert a géniusz szerencsében
                  bélyegzettjeit lehet legkönnyebben s a megtorló büntetés minden félelme nélkül
                  kirabolni. Eljárt minden mulatóhelyre, korcsmába, lebujba, ahol a szellem szomoru
                  gladiátorai a pohár, az ágyék vagy a kártya zsongításába menekülnek. Volt jó
                  pajtás, bohém, tulevett és tulivott, dalolt és táncolt: csakhogy a meggyengült
                  akaratot torkon ragadhassa az alkalmas percben. Ha a szerencsétlen költőnek nem
                  volt már bankója a szomjusága mellé, ha a szépség örök szerelmesét vad bódulásra
                  hívta a pénzes csók: ő apró kölcsönökkel, nevetséges összegekkel pompás
                  szerződésre tudta torkonfojtani a test-lázas lelket. Néha, a megnehezedett
                  napokban, egy-egy író munkáját egy vacsoráért, egy liter borért, vagy egy
                  legolcsóbb uccaleány öleléséért szerezte meg. És aztán halálos-kegyetlenül süket
                  volt minden kérés iránt. De mecénásságát szétsiránkozta Dévénytől a Vaskapuig.</p>
               <p>Most a zsiros szemei mögött mosolygó belső szemek határozottan Mózes felé
                  csemcsegtek. Hájas kurta kezeit papos kegyességgel tartotta eléje:</p>
               <p>- Holló Géza vagyok. A napokban Mindszenty Margit megmutatta a Baczó úr egyik
                  versét. Határozott tehetség és új tehetség. Szeretném, ha kiválogatna verseiből
                  egy kötetre valót és elhozná hozzám.</p>
               <p>Oh, hogy felkékültek a Mózes szemei, milyen karácsonyfát megpillantó gyermek lett
                  az arca. Soha még tér nem volt végtelenebb nyílásu előtte, mint ez a pár arasznyi
                  udvar. Lelkében ragyogó lovasok vágtattak valami nagy fényesség felé s
                  visszaérezte anyja minden jóságát. Majdnem sírás zökkent ki belőle a nagy
                  boldogságtól.</p>
               <p>- Mikor vigyem el? - dadogta.</p>
               <p>- Akár holnap, - felelt hunyorogva Holló.</p>
               <p>Mózes egyszerre kézzel-lábbal rendelt, négy liter bort, ennivalókat. Minek
                  takarékoskodni, mikor eléje tartva díszkötényét, már jön az aranyhaju jövő.
                  Kellett most adnia, pazarolnia, kellett minden inséges napjáért, minden
                  vereségéért. Nem látta, hogy Roznyákban az irigység mozgósította az epét és a
                  májat, hogy Kún Kelemen nagyon hűvös és fölényes vele szemben, bő lobogással
                  lelkesítette étvágyra a fiukat. Molnár Pista már tépett is egy óriási borjucsülköt
                  a kezében. Sajátságos rohanás volt az örökéhségű fiu evése. Nem csak szája evett,
                  irtózatos harapásokkal, a gége fulladásos meg-megtorlásával. Evett mohón előre
                  szagló, felgerjedt liku orra, evett a hús felé hullámzó nyomoruság-zöld arca és
                  különösen, legmohóbban ettek: nagy, beteg, éhséget jajgató szemei. Evése azt a
                  különös hatást tette, mintha nem ő gyűrné az anyagot magába, hanem mint kergetett
                  gyermek ő futna be az anyagba, hogy ott elbújjék, hogy kikiáltsa onnan az
                  ezerkörmű életnek: - Jaj, jaj, nem vagyok lélek többé, nem vagyok sírás, anyag
                  vagyok, bizonyisten anyag, vak-süket, fájástalan anyag.</p>
               <p>És már mind ettek, mindnyájan mohón, íjedt sietséggel. Sietni, falni, nyelni minél
                  többet a drága ételből, hogy minél több hússal legyenek élők a sápadt arcu
                  napokból és rideg éjszakákból feléjük rágó halál előtt. Nagyokat koccintottak s
                  éltették Holló Gézát és B. Ádám Ferencet, kinek homályos, szomoru szemei
                  lassanként felmelegedtek.</p>
               <p>Mikor aztán már egyik sem tudott egy falatot sem dömöckölni magába, egy percig
                  csend lett. Szinte zavart, fázó csend. Mintha mindenik kérdezné magában: most már
                  aztán miért vagyunk mégis együtt? A fiatalok lelki könyöke még nem mert szabadon
                  mozogni a Holló nagy hatalma s az Ádám Ferenc idősebbsége közt. Molnár némán, vad
                  dühvel nézte az asztalon heverő felesleges ételdarabokat. És ő most már nem tud
                  többet enni, most mikor lehetne! Az átkoplalt évek, mint csufondáros girhes kutyák
                  feléje forgatják véres szemeiket. És ő ezeket már nem tömheti meg soha és jóllakva
                  is mindig éhes lesz ezekkel az évekkel! Keresett valakit, hogy kikorbácsolja rajta
                  a rossz születés, beteg vér és elvesztett fiatalság bosszuját. Szemeiben új zöld
                  lángok gyultak fel, átkiáltott az asztalon Roznyáknak:</p>
               <p>- Te marha!</p>
               <p>Az síránkozva pattant fel:</p>
               <p>- Kérlek, már itt is kezded? Én nem vétettem semmit neked, miért mondod nekem azt,
                  hogy marha.</p>
               <p>Molnár Pista felkacagott. Üres, beteg, vad kacagásában kongott a kész koporsó.
                  Aztán véres gúnnyal mordult fel:</p>
               <p>- Te barom! Még kérdi, hogy miért mondom neki azt, hogy marha. Akkor miértezz, ha
                  valaha nem mondom, hogy marha vagy.</p>
               <p>Ádám Ferenc szemeit valami messzi, messzi boldogságtól húzta vissza a társasághoz.
                  Széles kacsaszáján nagy, kövér mosolygás kotolt. Tétova, lassu hangon szólt:</p>
               <p>- Fiuk, mondok valamit. De adjátok becsületszavatokat, hogy nem szóltok
                  senkinek.</p>
               <p>Megtették. Roznyák két becsületszót is adott és hátrasimította a haját. De
                  mosolygás volt mindenik szája szélén. B. Ádám Ferencnek mindig volt egy nagy
                  távoli szerelme s tizenöt év óta mindig házasodott, ha egy pohár borhoz jutott. És
                  a nagy titkot mindig a becsületszó pecsétje alatt osztogatta szét.</p>
               <p>- A nevét nem mondhatom meg. Budapest egyik legelőkelőbb családjából való. Az apja
                  nyugalmazott államtitkár és királyi kamarás volt. A kicsi csak a jövő hónapban
                  tölti be a tizenhét évet. Csodálatos szép szőke haját még kislányosan hátrabontva
                  viseli. Én nem is mertem szerelemre gondolni. Könyveket vittem neki olvasni.
                  Egyszer odaadtam neki Csendes elbeszélések című kötetemet. Azóta két nagy szemét
                  le nem vette rólam. Egyszer két hétre Debrecenbe utaztam. Mikor elbúcsuztam,
                  kikísért az előszobába. Egyszerre csak sírva a nyakamba hullott, nagy selymes
                  haját rám borította.</p>
               <p>Lassan, leppegő, mély-melegségű hangon mondta el az ős történetet, melyből
                  előhalványlott Petőfi Etelka-kalandja s minden valaha élt költő első szívregénye.
                  Mintha nem is szájával mondta volna, hanem az átmelegült szavak úgy páráztak volna
                  fel két nagy tétova szeméből, útfélre széthullatott vénfiu életéből. Tikkadtan, a
                  tizenötéves diák pirulós-félénk, könnyes szerelmével hajolt meséjébe. Ez a mese
                  volt életének nagy kárpótlása. Ezzel csavarta mindig magát körül, ha nagyon
                  magános volt a világ s még a pikolópincérek is könyvnélkül tudták. Roznyák gúnyos
                  tisztelettel kérdezte:</p>
               <p>- Mikor lesz a lakodalom?</p>
               <p>Ádám Ferenc megrezzent, fejét kissé hátrakapta, mintha kővel dobták volna meg. Az
                  arca árnyékos lett, szemeibe íjedtség jött ki. Az az ős döbbenet, mikor a szörnyű
                  valóságból felénk sejtődik az az arcunk, melyre sohasem mertünk ránézni, de
                  amelyet mégis elrendeltetett, legigazibb arcunknak remegtünk. Alsó állkapca
                  megvonaglott, mintha előretoluló fájdalom sírná: - Miért ébresztesz fel, miért
                  döföd belém a valóságodat? Hagyj meg bolondnak, mert megszakad a szivem. -
                  Szeliden, távoli hangon felelt:</p>
               <p>- Majd, ha a darabom előadják a Nemzetiben. Szegény kicsikém nem akar várni, de én
                  csak egy nagy siker glóriájában tartom magam méltónak hozzá.</p>
               <p>- Addig ledolgozhatnád az előlegeid, - szólt közbe Holló.</p>
               <p>Ádám Ferenc sötét árnyékba némult. A poharak mind szaporábban ürültek. A bor, a
                  nagy kerítő kezdett egymáshoz való lelket gyujtani bennük. Mózes még hallgatott,
                  de a szokatlanul bő étel és ital már-már felébresztett benne egy alvó, fiatal
                  Herkulest s az arcán már eposzok lángoltak. Zoltán alá is lovat adott a bor, már
                  nem vigyázta dajkás gonddal barátját, nagy zene-esztétikai vitába vágtatott Kún
                  Kelemennel. Bihari Jóska, mert más hallgatót hirtelen nem talált, a vendéglőst
                  szorította be egy szegletbe s Pósán átszűrt Petőfis dalait szavalta a képébe. Az
                  asztalnál mindenki beszélt, mindenki hadonázott. A gondok és a halál nyitott
                  szemei előtt mindenki pazarolta magát, hogy elhitesse önmagával, hogy nagyon sok
                  élete van.</p>
               <p>Éjfél tájt az elfeketült udvar szűk fénykörébe egy nagy árnyék hajolt. Mély
                  zengésű, kissé fáradt hang köszönt:</p>
               <p>- Szervusztok, urak.</p>
               <p>Nagy éljenzés loccsant fel a bedobott köszönésre. Az éjszaka és jókedvük szélén
                  Tury Lajos állott, a tegnapelőtti irodalom legnépszerűbb alakja. A majdnem
                  hatvanéves ember kétméteres termete előrehajlott, de inkább úri unottságból, mint
                  a kortól. Parancsoló homloka, ragadozó sas-orra, sötét barna férfiarca a vér és a
                  csók erős faját mutatták. De nagy barna szemeiben alaktalan ködök bolyongtak, de
                  széles száján fáradt volt az élet. Mély zengésű hangjában volt valami az öreg órák
                  kondulásából. Mindenki felállott, mindenki ujjongva üdvözölte. Holló kitárt
                  karokkal ölelte a mellette levő karos székbe:</p>
               <p>- Tudtuk, hogy eljössz, Lajos bátyám.</p>
               <p>Az öreg úrban már nagyon sok bor volt. De ezt csak azok vették észre, akik régóta
                  ismerték. Így járta minden éjjel végig a Tabán korcsmáit, áztatta bőven
                  születésével kezdődő életfáradságát. De a bor sohasem tudott úrrá lenni rajta. Az
                  ős birkózásban mindig ő maradt felül. Mozdulatai nyugodt-előkelők voltak, alig
                  őszes haja gondosan rendezett, gondolatai összefüggők. Csendesen mondta:</p>
               <p>- Jó, hogy itt vagytok, fiuk. Nem jó egyedül lenni. Már azt hittem, kihalt az
                  egész Tabán. Az Avarban, az Albeckernél a Gerstlinél, Branditsnál, Maradánál nem
                  volt egy árva lélek, még egy fia újságíró sem.</p>
               <p>Bemutatták neki Mózest és Zoltánt. Mély barna szemeivel végigtapogatta őket.
                  Kérdezte:</p>
               <p>- Mik vagytok, fiaim?</p>
               <p>Holló felelt:</p>
               <p>- Mindakettő egyetemi hallgató még. Ez itt erdélyi kálvinista gyerek, nagyszerű
                  versei vannak. A másik muzsikus és nagyon tehetséges.</p>
               <p>Tury mégegyszer rájuk borította szemeit. Mintha egy nagy anyás barna kendővel
                  takarná be az élet elől a két gyermekembert. Lassan mormogta:</p>
               <p>- Szegény gyermekek.</p>
               <p>Ivott. Aztán szemei szétrévedeztek az udvaron:</p>
               <p>- Ez a hely is megváltozott. A régi Tabán elmerül a multba. Minden a föld alá
                  kerül, ami ér valamit. Ezernyolcszázkilencvenhárom március negyedikén, lássuk,
                  nem: ötödikén, - szeles csúf este volt - itt ittunk Vajda Jánossal és Szilágyi
                  Dezsővel. Hol vannak ők? Kihalnak a nagy fajta magyarok. Minden kicsiny, minden
                  modern, minden hamis.</p>
               <p>Mintha valami sötét fa árnyéka esnék arcára, szomorú lett az és tele estével.
                  Megint ivott, nagy hátrahajlással, teljesen kiürítve poharát. Aztán elkezdett
                  mesélni. Ismerte minden tabáni korcsma történetét. Hol ki volt a korcsmáros, mikor
                  és milyen bort mért, milyen ételeket készített, milyen volt a felesége, a leánya.
                  Bőven beszélt Jókairól, Tisza Kálmánról, Mikszáthról. Mint egy kacsalábon forgó
                  mesés kastélyt: eléjük forgatta a tejfeles töltöttkáposztás, turós-csuszás,
                  jóboros hejehujás régi Magyarországot. Az irodalom álmodóit s a közélet nagy
                  martalócait, akik könnyen hittek, lelkifurdalás nélkül tettek és számadás nélkül
                  haltak meg.</p>
               <p>Újból és újból ivott. Az éjszaka körül sátorozta görnyedt alakját, mintha a
                  megidézett halál hajolna feléje. Mondta:</p>
               <p>- Meghalt minden, mindenki. Vége van a magyarságnak. Ügyes kis praktikus idegenek
                  jöttek a nagy magyar holdkórosok helyébe. Csak egy igazság van, fiuk, az egész
                  magyar életben: az öreg Toldi, aki megássa a saját sírját.</p>
               <p>A felfakadt lélek borulata átárnyékolt a lelkeken. Mindenki szomoru volt, de a
                  fiataloknak ez olyan jól esett. Mert részvevés volt valami nagyban, valami időn és
                  téren tulrontó szomoru ölelésben. Tury ivott, szivart vett elő, rágyujtott. Már
                  keserűség és megvetés volt az ajkán:</p>
               <p>- Meghalt az irodalom, a művészet is. Jön a semmi.</p>
               <p>Megrázkódott. Majdnem beteg undorodás törte szét vonásait:</p>
               <p>- Tudom, hogy én is csak egyhúron játszottam: a mult csiklandó emlékein. Pedig
                  gazdag hegedűnek születtem s volt bennem hang sokféle nótára. De nagyon magyar
                  voltam: kellett a pénz, az úri kényelem, a nagy áldomások. Hát játszottam a jól
                  bevált húron: érzelmes anekdotákat, régi sírva-nevetéseket. A magyar nem szereti
                  a tragédiát, a problémát, mely a gondolat és a tett dacára lázít a piszkos halál
                  ellen. Hát megcsavartam a mult dolgokat és jött belőlük a limonádé. Bidermayer
                  lelki fingerlizője voltam az üres kongásu magyar úri osztálynak. Brr, ha tudnátok,
                  hogy milyen undorító hullát cipelek korcsmáról korcsmára. Már a Habsburgokról írok
                  lélek-kerítő anekdotákat, hogy a belem majd kifordul. Én, akinek két nagybátyám
                  akasztották fel. Szajha vagyok, úri szajha. Milyen jó fiuk, hogy van bor. Nem
                  bírna az ember magyar lenni, ha halál és bor nem volna.</p>
               <p>Mózes egész élete egyetlen nagy szemmé lett és rátapadt a beszélő férfira. Az
                  életnek az a különös odahajlása volt ez, amikor a látszat-habok mögött a lényeget,
                  magát az oszthatlanul tovarohanó életet látjuk meg, mely nem tagolható szét a
                  látás, hallás: az öt érzék eledelévé, hanem egyetlenül, szavakba és érzékekbe nem
                  tördelhetően lesz bennünk kinyilatkoztatás. A halált látta az eligért fiu, az élet
                  húsával öltözött dolgok készülő értelmét, a magyar vetés kalászainak fekete
                  magvát. És látta - gyermekkori olvasmányából - az utolsó Mohikánt, amint az
                  Ontario hallgatag fűzei mellett elénekli halotti énekét földdé pihent fajtája
                  fölött. Oh minden magyar Prométeüsz egy lepecsételt parancsot örököl magában: a
                  halál sürgető idézését. És elérkezik, elérkezik az irtózatos perc, amikor
                  felpattan a pecsét, tudottá lesz a parancs és saját akarattal kell elébe sietni a
                  rejtett arcu Úrnak. Hányszor sejtette, hányszor látta ő már magában a bezárt
                  boritékon keresztül a mulhatlan betüket. És hűvös szél fekete kavargása vitte
                  valami örök zuhanásu örvény felé. Milyen jó nem állani ellen, akarni a halál
                  akaratát, kihalaványulni a csillogó világ fájdalmaiból. De az étel és ital fiatal
                  vesszőkkel ütötték vérét és husát. Az inséges napokra rászakadt szokatlan bő
                  áldomásban nyargalt a vér, felizzott a test s az agyban felriasztó lángok gyultak
                  ki. Lassanként végtelen daccal: az életnek nagy zsarnokságával telt be. Hiszen
                  tele van fiatalsággal, végtelen ölelések nyúlnak benne végtelen horizontok felé.
                  Lehetetlen, hogy ezt a zsúfolt tavaszt csak a temető számára hordja magában.
                  Egészen bizonyos: meg fogja találni faja számára az élethez parancsoló szavakat.
                  Csordultig töltötte poharát s nagy lobogással lendítette Tury felé:</p>
               <p>- Lesz még szőlő s lágy kenyér, édes bátyám!</p>
               <p>A hang felzsendült az éjszakába, a fény dohányfüsttől kavargó körébe, mint egy
                  nagy tüzes liliom. Olyan fiatal volt, úgy tele volt az élet zsenge illatával, hogy
                  mindenki odanézett. Az ajkakon a mosolygás mondta: - Na, a Baczó Mózsit is
                  elintézte már a Csóka bora. - Tury ráfáradta szemeit a fiatalemberre. A barna
                  homály egy pillanatra felmelegedett és fényesebbé lett. Aztán lanyha hárítással
                  kanyarított a levegőbe:</p>
               <p>- Én is voltam kakaska, fiacskám. De lekonyultam, nagyon-nagyon lekonyultam.
                  Siralomház ez az ország, fiam, és mi a három napra kitett elitéltek vagyunk. Még
                  zabálunk, még hadonázunk, de már eltörték a fekete pálcát. Hol az a szőlő, hol az
                  a lágy kenyér? A politikában megdöglöttünk az Árpádház kihaltával. Egyetlen
                  jelentésünk volt az életben: hogy néha tudtunk szépen sírni. De ennek is vége van.
                  Meghalt a magyar irodalom. Mi már csak rosszul alkalmazott vigécek vagyunk vagy
                  bolondos szédelgők.</p>
               <p>- Hát Ady, hát az Ady kortársai? - kérdezte Holló.</p>
               <p>Tury egy mélyet szívott szivarából, félretaszította poharát:</p>
               <p>- Az agónia végső felkiáltásai voltak. Láz, láz, halálos láz. Nem adnak izmot, nem
                  adnak akaratot, temető felé visznek.</p>
               <p>Roznyák, aki nagyon mérsékelten iddogált és még a rendesnél is józanabb volt, ha
                  mások megmámorosodtak, előszerénykedte a nyakát a vállai közül:</p>
               <p>- De az új keresések, az új akarások, kedves bátyám, a futurizmus, a dadaizmus, a
                  konstruktivizmus és a többi?</p>
               <p>Tury hőköt kapott, mint egy nemes paripa, ha béka kerül a lábai elé. A gőgnek, az
                  undorodásnak, az ítéletre hívott úrnak végtelen megvetésével mondta:</p>
               <p>- Menj, mert seggbe ruglak!</p>
               <p>Roznyák visszaíjedte fejét a pohara mögé s egy nagy illendőségeset simított a
                  haján. De szemeibe felsötétült a megbolygatott lélekpocsolya iszapja. És magában
                  már szörnyű névtelen cikkeket írt a kocsmákban fetrengő kivénült íróról. Kún
                  Kelemen, aki eddig udvarias figyelemmel, a fiatal író pózában mestere előtt,
                  hallgatta az öreg urat: most sajátos változáson ment át. Nagy sötét szemei
                  gyanakvással és gonoszsággal teltek fel, száján gunyos mosolygás rángott végig,
                  mely már a harapás mozdulata volt. Tisztelő hangon, de a lefojtott indulat
                  forróságával mondta:</p>
               <p>- Bocsásson meg, kedves bátyám, így talán mégsem lehet elintézni a fiatal Európa
                  életakarásait. Az esztétikai termés terén...</p>
               <p>Tury éppen nagy szívással tapasztotta a poharat szájához. De erre félbehagyta az
                  ivást, feje a haragtól, mint egy íjesztő hajrázástól, megbozontosodott. Nehéz
                  szavak tódultak a szája felé. Kún látta ezt s odahajolva az öreg úr elé, különös,
                  emlékeztető mosolygással nézett felcsillogó szemeibe. Tury főjövedelmét s
                  legkönnyebb előlegeit az apja lapjától kapta. Az öreg úrnak megrándult a felső
                  teste, amint visszarántotta a gyeplőt. Egy pillanatra szomoru, majdnem szégyenkező
                  lett az arca. Aztán rögtönzött kedves udvariassággal mondta: - Na, csak beszélj,
                  fiacskám, beszélj. Lássuk, mit tudtok, - és most már kihajtotta poharát.</p>
               <p>Kún részletesen cerebrális, intellektuel, modem és nivós volt:</p>
               <p>- Az esztétikai termés terén egészen új törvények érvényesülnek. Helyesebben:
                  végre érvényesülnek a törvények az eddigi anarkia helyett. A zseni: a
                  kápitálista ideológiának ez a fantasztikus és romántikus fogalma eltűnik. Akarat,
                  tudás, gondolat termi a művészetet is, mint a gyárat, vámszerződést, a szérumot.
                  Az irodalom és művészet ezentul inkább kollektiv termés: közös programmu
                  szolidáritások megvalósulása lesz. Mi már csak nevetünk azokon a beteg és homályos
                  numeneken, melyeket zseninek, őserőnek s más efélének neveznek. Az esztétikai
                  termés éppen úgy nem misztikum mint a kereskedelem vagy a géptan. Mi magyarok,
                  kulturális fejlődésünk híján, még a romántikus zenebona késői visszhangjait
                  énekelgetjük s azt hisszük eredeti nótát fújunk. Mi volt Ady? Egy érszentmihályi
                  Baudelaire. Mi Móricz Zsigmond? Egy zsiros paraszt Strindberg. Ma Európában három
                  név jelent művészi jövőt: a mi Rajner Frigyesünk, Cocteau és Max Jacob.</p>
               <p>Bihari Jóska, aki a sok italtól már a haldokló Petőfivé borzolódott, mert nem
                  hallotta Max Jacob után a saját nevét említeni, dühösen mordult fel:</p>
               <p>- És a sümegi sakter! Ezt kellett volna legelőször említenie, ez még közelebbi
                  rokona.</p>
               <p>Kún előkelő nyugodtsággal felelt, de rejtett fenyegetés volt benne:</p>
               <p>- Téved, Bihari, úr, ha az antiszemitizmust jó útnak gondolja az irodalmi pálya
                  megfutására.</p>
               <p>Bihari már rossz szavakba fortyant, de Holló elébe ment a zimankónak:</p>
               <p>- Hogy is van csak az a Nyári éjszaka című verse, Bihari úr?</p>
               <p>A dűh, mely vonásain volt s a nagy jólesés, mely e szavakra kiömlött arcára, egy
                  pillanatig sajátságosra facsarták a fiatal költő arcizmait. De már özönös
                  áradással szavalt. Minden szavát mint külön győzelmet domborította a levegőbe s
                  minden szó mögött, mint egy vasárnapi legény, ott verte mellét a kérkedés: - Zseni
                  vagyok! Petőfi vagyok! - A vers igen hosszu volt, senki sem figyelt rá. De Bihari
                  nem látva, nem hallva, belső tapsainak nagy biztatásában fokozott forrósággal
                  rohanta strófáit a levegőbe. Holló már meg is feledkezett róla. Csendesen mondta
                  Kúnnak:</p>
               <p>- Bizony abban igazad van, lehet, hogy mi meghalunk. Nagyon valószinütlen dolog
                  magyarnak lenni s Európa most az erős valóságok világa.</p>
               <p>- Mit? Meghalunk?! Megdöglünk, szétrothadunk, már az egész országnak hulla szaga
                  van, - dobta ki örök dühéből Molnár Pista s gőgösen a mámoros Ady pózát
                  sötétítette maga körül. Vállait felhúzta, fejét fél karjára támasztotta s mintha e
                  szavakban fekete palástot terítene magára:</p>
               <p>- Én vagyok a hulla-fejedelem.</p>
               <p>Tury eldobta a szivar csutkáját. Most már egy vizespoharat töltött tele borral.
                  Kiitta. Lassan bólogatta fejét, mint egy vén fűzfa:</p>
               <p>- A magyar földnek egyetlen dallama van: circumdederunt.</p>
               <p>B. Ádám Ferenc nagy köd közepén hallgatott. Álmai mélyéről, ahol talán gazdag úr
                  volt s szép fiatal feleség csókolta, átszomorodott a többi szomoruságához. Nagy
                  leppegő tétovázással mondta:</p>
               <p>- Én nem is tudom, minek szülnek a magyar anyák. Minek születtem én? Mi értelmem
                  van?</p>
               <p>Sajátosan, majdnem kéjesen beszélt mindenik a halálról. Elvetélt kalászai az
                  életnek, melyek elfordulnak a naptól az örök árnyék felé. Bihari mondta tovább
                  végtelen versét. Roznyák, féltékeny-dühösen egy még hosszabb versét mondta
                  magában, hogy kizsúfolja lelke füleiből a más tehetségét. Kún titkos-gúnyosan
                  méregette szemeivel a társaságot s valami diadal leselkedett a szemei mögött. És
                  Mózesen megint átcsapott a halál, a föld vak ölébe szétoszlás beteg mámora. Most
                  már nagyon ivott és lázadó démonnak érezte magát. Elsülyedt benne a gyermek s
                  magával vitte édesanyját, Kolozsvárt, az élet minden forró hívását. Mint fekete
                  korcsmában: a halál nagy kerítője, Lucifer duhajkodott benne. Aki odarikácsolja a
                  vetésnek, a gyümölcsnek, a friss reggelek dús virághúsának: - Nem kellesz, nem
                  kellesz, én a halált akarom.</p>
               <p>A Tury feje előbbre roskadt. Mély zengésű orgona-hangon kezdte:</p>
               <p>- Kalapom szememre hányom,</p>
               <p> Mellette hervadt virágom</p>
               <p> Sírva nézem</p>
               <p>Kúnt kivéve, mindenik belehajolt a nóta zsoltáros szomoruságába. A Tury éneke vén
                  erdő nehéz zúgása volt. Csuhajos és legénykedő a Konkolyé. Óvatos mormogás a
                  Hollóé. Eltévedt gyermek anyát hívó sírása a Mózesé. Csak a szavakban énekeltek
                  egyazon nótát: mindenik önmagát dalolta. Mint a katakombák képein a hulla szájából
                  kireszkető meztelen lélek: önmaga volt mindeniknek a nótája. És együttvéve, az
                  életnek ez a sok hangja egy nagy halálhimnuszt adott össze. Az összehajlott fejek
                  fölött a lámpafénytől átszürt füst fényes-homályu glóriát gomolyított. Turynak
                  kicsordult a könnye:</p>
               <p>- Vedd fel pajtás, a vasvesszőt,</p>
               <p> Verd meg vele a temetőt,</p>
               <p> Mért nem kedvez semmi szépnek,</p>
               <p> Semmi épnek.</p>
               <p>Autó sikoltott a szomoruságukba. Csak most, hogy hirtelen elhallgattak, érezték a
                  nóta meleg betakarását, szomoru-jó egybeölelését. Oh, egy percre mégis tudtak úgy
                  magyarok lenni, hogy együtt voltak. Az udvar kapuja megnyilt s lobogva az éjszaka
                  mámorától, Kovács Mihályné hozta be sápadt élő hulláját. Nyomában, mint egy
                  éjfélre kinyilt vörös virág: Manci s legvégül egy valahol felszedett gavallér
                  jött.</p>
               <p>Kovácsnéról megvolt mindeniküknek a saját véleménye. Nappal, népes uccán nem
                  szivesen kisérte volna egyikük sem. De ez a félregurult asszony mégis nő volt, a
                  Manci teste pedig csókok sűrű szétpárázása volt. A nő-szag bement az
                  elárnyékosodott férfi testekbe, bement mint a bor, a kenyér, a pecsenye szag az
                  éhségbe s mégis meleget és az élet jó ízét vitte oda. Nagy zsivajgással ugráltak
                  fel és fogadták őket. Tury már könnyed, szellemes, fínoman csiklandó volt s
                  Kovácsné majdnem golyvát eresztett a gőgtől, hogy a híres író mellé ülhet. Manci
                  Konkoly és B. Ádám Ferenc közé osztotta be magát. Már sok mindent összezajongtak,
                  mikor Kovácsnénak eszébe jutott bemutatni a velük jött fiatalembert, új hódítását.
                  Jules Raimond, francia újságíró-féle volt s a Központi kávéház egyik házi kotlója.
                  Nagyon kedvesen kezelt végig, kijelentette, hogy Budapest igen szép fekvésű város
                  és hogy ő mindig szimpátirozott a lovagias magyarokkal. A fiatalok éljenezték s bő
                  vendégszeretetük előkotorta a Bartos és Chovanchák nyelvtan praktikus
                  vonatkozásait és körüldörzsölte vele a franciát. Roznyák egészen a katalaunumi
                  sikságig érezte bővülni magát, hogy összeszedte magában ezt a kérdést:</p>
               <p>- N’est-ce pas, Monsieur, en France il y a quatre repas par jour, c’est à dire le
                  petit-déjeuner, le déjeuner, le dîner et le souper?</p>
               <p>Molnár már részegen hortyogott, de most ő is kiénekelt a mámorából:</p>
               <p>- Aux armes, citoyens!</p>
               <p> Formez vos bataillons!</p>
               <p>Ádám Ferenc hosszu érzéssel dudolgatta:</p>
               <p>Au clair de la lune,</p>
               <p> Mon ami, Pierrot...</p>
               <p>A francia kedves-íjedten mosolygott a feléje Galliát csorgó hunnusokra. Tury
                  pezsgőt rendelt s a mámor forró szárnyait felverdeste a lelkekben.</p>
               <p>Mózes már égő ház közepén volt és a lángok a halállá rohanó élet vad himnuszát
                  énekelték füleibe. Meg akarta mutatni, hogy ő is úr: egyszerre három üveg pezsgőt
                  rendelt. Konkolytól már csinálhatott akármit, mert az most nagyon fiatal volt a
                  Manci fiatalsága felé. Mózes beszélt, énekelt, vitatkozott, buzdított, szidott. És
                  sajátságosan: minden hangját, minden mozdulatát, még növekvő mámorát is másénak
                  érezte: egy beszálló idegen lélekének. És mögötte a holdviláguccai kert, a
                  kálvinista zsoltárok, a kolozsvári temető Baczó Mózese, a józanon maradt Baczó
                  Mózes felé egy öregasszony arca sírt: - Mit csinálsz, Mózeske? Jaj mit csinál az
                  én jó kis fiam!</p>
               <p>Egy óra mulva már nehéz likőrű poharak járták. A mámoros társaság, a lelkek
                  menekülési szüksége szerint, külön-külön részekre tördelőzött. Turyban felébredt a
                  régi éjjelizenés idők lovagja és sápadt virágokat rakott az öreg akácfára.
                  Elegáns, szellemes kétértelműségekkel csiklandott Kovácsné felé, megfogta kezét,
                  be-bepillantott bepillanthatóságaiba. Molnár már lehullta fejét két öklére s
                  hortyogva aludt. Száján csurgott a sűrű nyál, hunyt szemei fölött vastagon püffedt
                  a mámor. Olyan kivert, olyan minden küszöbön kivüli, olyan elitélt volt az alvó
                  fiu. Konkoly már félreillant Mancival s a söntésben, a sonka és sajtmaradékok s
                  kilöcsögtetett italtócsák rettentő szagában kapaszkodtak össze egy lavinás
                  csókba. Roznyák és Bihari megint verseket mondtak egymásnak és halálosan gyűlölték
                  egymást. B. Ádám szétterjedt, mint egy tiszamenti napos puszta s szűzi
                  délibábokat küldött egy nagyon szőkehajú, nagyon kékszemű, belé szerelmes névtelen
                  királynő felé. Kún a franciával beszélt igen fínom kultur-dolgokat s csak a
                  cueillir ige fütürjében követett el egy hibát. Holló átköltözött a Mózes tövébe.
                  Mikor a fiu legtöbb szóval lobogta szét életét, ő behajolt a mámoros gyermek
                  arcába. Ravasz szemeit összehúzta, csúf száját nyelésre tátotta:</p>
               <p>- Nagyon, nagyon szeretném, ha ki tudnám adni a verseit, Baczó úr.</p>
               <p>Egy nagy hűvös ucca nyilt a Mózes mámorába. Téveteg szemmel, mintha nem tudná:
                  nagy boldogság vagy tragédia kopogtat a lelke ablakán, kérdezte:</p>
               <p>- De hát mi akadályozná?</p>
               <p>Holló aggályosra borult:</p>
               <p>- Rengeteg kiadásom van. A Roznyák verskötetén milliókat vesztettem. Most
                  használhatom pakoló papirosnak. Senki sem vesz könyvet, különösen verses könyvet.
                  A kiállítás költségeit még csak fedezném, de az a rengeteg honorárium.</p>
               <p>- Micsoda honorárium? - kérdezte gyermekes felpattanással Mózes.</p>
               <p>- Hát az ön honoráriuma.</p>
               <p>Mózes elpirult mint egy mások előtt megölelt menyasszony.</p>
               <p>- Nekem nem kell honorárium. Fütyülök a honoráriumra. Csak szép legyen a
                  könyv.</p>
               <p>Holló egyszerre száz Holló lett és mindenik barátságot forrósított Mózes felé.
                  Beszélgettek az újabb irodalomról, koccingattak. Majd Holló lanyha
                  szórakozottsággal egy papirost keresett elő zsebéből s vagy tíz soros szerződést
                  írt rá. Odatartotta a fiunak:</p>
               <p>- Talán jó lesz, ha ezt a kis firkát aláírja. Uri emberek közt elég ennyi.</p>
               <p>Mózes olvasatlanul dobta nevét az írás alá s egész gőgös gyermekszive a torkába
                  duzzadt. Holló zsebretette az írást s szemeivel beleásva a Baczó szemeibe,
                  óvatos-hidegen kérdezte:</p>
               <p>- De, ugye, ön mondott le önkényt a honoráriumról?</p>
               <p>- Természetesen, - és megint elpirult.</p>
               <p>Holló megcsordult szeretettel ütötte poharát az övéhez:</p>
               <p>- Szervusz, Mózsikám, tegezzük egymást!</p>
               <p>Ez a pohár visszavitte Mózest a mámorába. Elkezdett valamit szavalni a magyar
                  forradalomról, a világ megtisztításáról, Boór Bálintról. De Holló már tovább
                  sompolygott egy székkel.</p>
               <p>Tury fizetett s köszönés nélkül szökve meg, Kovácsnéval az autóba űlt és eltüntek.
                  Molnárt kivéve, aki már az asztal alatt aludt, mindenki felmozdult. Mózes is
                  fizetésre hívta a korcsmárost. A Tury számláján kivül mindent ő fizetett, még a
                  Holló vacsoráját is. A millió koronából pont ötvenezer koronája maradt.</p>
               <p>Holló a franciával és Kúnnal már szónélkül elment. Roznyák ránézett Mózesre,
                  mintha egy percig gondolkoznék: hajthat-é még valami hasznot neki a velemaradás.
                  Aztán ő is Hollóék után sietett. Bihari valamiért éktelenül szidta a
                  világteremtést. Aztán kirohant a Kereszt-tér közepire s befeszítve mellét a
                  szétömlő reggelbe, ordította: Bihari József vagyok, a világ legnagyobb
                  lírikusa!</p>
               <p>Mózesben már minden mozdulás volt: anyagok és emberek zűrös keveredésben vágtattak
                  át rajta. Feje zúgott, a vére felgyült erdők lángját érezte. Kellett mennie,
                  futnia valahová, széttombolni magát valami lehetetlen életpazarlásba. Izzó női
                  ágyékok zuhataga vert át agyán. Valahol tudata valamelyik sikátorában a gyenge,
                  kisebbik öcs felszabadult kiáltása mondta: - Be jó, hogy Zoltán eltünt. - A
                  kapunál valaki megrántotta kabátját. B. Ádám Ferenc, aki a keritéssel kölcsönös
                  támogatási viszonyba lépett, csuklotta felé boldogságtól és italtól csorduló
                  hangon: - Ha tudnád, milyen szép a menyasszonyom, amikor... - Mózes csak átvillanó
                  árnyékot látott és tovarohant.</p>
               <p>Mikor aztán pár perc mulva Konkoly és Manci visszakerültek, már csak a saját
                  hányásában fetrengő Molnár s a nagy tor szétszórt maradékai voltak ott. Manci
                  felvisított, amint látta, hogy az autó eltünt. De aztán kacagva dűlt Zoltánnak:
                  Legalább veled megyek.</p>
               <p>De Zoltán már nem hallgatott rá. Mózeshez való becsületes nagy apasága sajogva
                  ébredt fel. Kifutott a térre: Mózes, Mózes hol vagy? - kiáltozta mindenfelé.</p>
               <p>Mózes már messze szaladt a hűvös reggelben. Első pillanatban Annuskát akarta
                  felkeresni, de az igen messze tetszett sürgető vágyának. Neki most, azonnal kell
                  valaki, valami forró nőflastrom, melyet rátapaszthat fázó életsebeire, hogy
                  kiszívja onnan mindazt, amitől fél, ami itélet és halál benne. Nem rég egy egész
                  napot kószált a Halászbástya vidékén. Beszívta a régi házak, a kövek lelkét, a
                  hervadt fű szagát, minden szelid, emlékeztető babrálását a lelkéből kidomborodó
                  világnak. És most ebből a sétából előtte állott a kis ház a szűk Donáti lépcső
                  tetején, melynek udvarán négy nő hívta kenyérkereső csókra. Akkor nehéz
                  undorodással vitte tovább lépteit.</p>
               <p>A mámor vak rohanásában, csak a célágyékra szegzett szemmel, maga sem tudta milyen
                  úton, pár perc alatt a kis ház előtt termett. A kapu be volt zárva, a házacska
                  csendes volt, mint a temető. A Mátyás-templom egy kisebb harangjában egy koránkelő
                  ima sírt az új nap bosszuállása felé. Az éjjeli csók-robot ilyenkor már megszünt.
                  A reggel irgalmában alusznak az éjszaka megcsúfoltjai.</p>
               <p>Mózes az alacsony ablakhoz ment. Egy pillanatra odatette fülét a csend roppant
                  kebeléhez. A saját szivét hallotta benne dobogni világgá dagadt szorongással. -
                  Menj vissza, Mózeske, feküdj le szépen! - sírt benne egy régi rimánkodás.</p>
               <p>Már két lépést tett lefelé a lépcsőn. Aztán megfordult. Egy idegen lélek odavitte
                  az ablakhoz és bekopogtatott a kezeivel.</p>
               <p>Pár pillanat mulva egy hájas idősebb nő hajolt ki az ablakon:</p>
               <p>- Mit akarsz, kis szöszi? - ásította.</p>
               <p>Mózesen az alkohol egy új hulláma csapott át. Imbolyogva lobogtatta a nő elé
                  utolsó bankóját:</p>
               <p>- Csak ez az ötvenezer koronám van, csak ötvenezer koronám, - lihegte s egyik
                  kezével már megmarkolta a nő mellét.</p>
               <p>A nő elvette a pénzt. Új ásítással mondta:</p>
               <p>- Itt az ablakon is bejöhetsz, megspóroljuk a kapupénzt.</p>
               <p>A fiu átlépett az ablakon. A szobában a sűrű levegő s a felcsuklott mámor erős
                  tántorodásba lökték. A nő meglátta, hogy részeggel van dolga. Szeliden
                  anyáskodott:</p>
               <p>- Vetkezz le, pofikám. Segítsek?</p>
               <p>És már lehajolt, kezdte kifűzni a fiatalember cipőit. Mózes nagy zökkenéssel
                  ejtette magát egy székre s hagyta tenni a lányt. Valami csiklandozta a torkát.
                  Nagy köhögésroham rázta meg. A száján nyál s a felkevert lakoma emlékei csordultak
                  ki. Nehezen lihegte:</p>
               <p>- A zsebkendőm, add ide a zsebkendőm!</p>
               <p>A lány bekutatott a zsebeibe. A kabát egyik zsebéből kihúzta a zsebkendőt:</p>
               <p>- Ni, egy levél! - kiáltotta.</p>
               <p>Lehajolt, felvette a földre esett levelet, a fiatalember elé tartotta:</p>
               <p>- Hát te fel sem bontod a leveleidet?</p>
               <p>Mózes, a roham után megkönnyebbülve, ránézett a levélre. Most, csak most először,
                  látta meg rajta az édesanyja sírását. Felugrott. Már józan volt és tudta magát,
                  mint egy most kapott nehéz sebet. A lányról már megfeledkezett. Odament az
                  ablakhoz, leűlt a párkányára, feltépte a boritékot.</p>
               <p>Öreg szálas betük reszkettek öreg szálas betükbe, hogy az éjszakába bódult fiuhoz
                  odahozzák a végtelen szivet:</p>
               <p>Édes fiam!</p>
               <p>A mai postával egymillió koronát tettem fel számodra. Többet is küldenék, édes
                  fiam, de ezt is olyan nehéz volt összekuporgatni. Szegény anyád már nem a régi.
                  Nagyon megöregedtem, a sok minden s a te távolléted megviselték szegény anyádat.
                  Két hétig ágyban is feküdtem, a lábaim rettenetesen fájtak, az orvos pihenést
                  rendelt. De most már megint dolgozom. Legalább a kertet akarom jó karban tartani,
                  hozzon valami jövedelmet, meg a szegény apád emlékéért is. Most látom, hogy
                  milyen kár volt azt a kis földet a kert mögött eladni, Rózsáéknak igen szép
                  jövedelmük van belőle a mai árak mellett. Nagyon nehéz itt az élet, fiacskám. Én
                  már nem is bánnám, ha a föld alá mennék szegény apádhoz. Csak miattad akarok
                  élni, csak azt érjem meg, hogy téged embernek és boldognak lássalak. Mindennap
                  háromszor imádkozom érted, már a jó Istent is csak miattad hiszem. Irj már,
                  szivem, mert megöl a nyugtalanság. Annyi rossz álmom van felőled, olyan sápadtnak
                  látlak éjszakánként. Ahogy teheted, jőjj rögtön haza. A pénzt oszd be okosan, ne
                  prédálj lelkem, a szegény öreg anyád verejtéke. Várlak, édes fiam.</p>
               <p>ölel-csókol szerető</p>
               <p> Anyád. </p>
               <p>U. i. Vigyázz az egészségedre. Ha legalább julius elsejére hazajönnél. A szomszéd
                  Bartosék fia már egy hete itt van, csak te nem tudsz hazajönni. Vigyázz a
                  pénzre!</p>
               <p>A nap besütött az olvasó fiura. Melege szeliden mondta: - Tántorgó gyermek, jóság
                  a világ. - Mózes lefektette arcát a levélre, mintha édesanyja puha kezére bujná
                  felfakadt életét. És keservesen, parttalan omlással sírt, sírt.</p>
               <p>A lány az ágy szélén ásítva, szétbabrálva testén únott szemmel nézte: mennyi
                  lelket vonaglik ez a fiatalember az ő testi boltjában.</p>
               <milestone n="7" unit="startSubChapter"/>
               <p rend="head">7.</p>
               <p>- Te, nem látszik hátul a nyakkendőm csücske?</p>
               <p>- Nem, nem.</p>
               <p>- Becsületedre nem látszik?</p>
               <p>- Menj, mert megruglak.</p>
               <p>Huszti Ernő elijedt a Mike Márton zordságától. Ettől az embertől még az is
                  kitelik, hogy itt a terem csodás ragyogásában, a frakkos urak és előkelően
                  meztelen hölgyek szeme előtt, odalendíti lábát az ő rég ápolt frakjára. A kis
                  emberke, a vendégek hullámzásában ide-oda hajlongva, Maczuga főigazgatóhoz ért,
                  aki minden lehető szakértés minden szakértelmét kirakta az arcába s úgy nézegetett
                  egy Csokonay szobrot. Huszti szemeiből, arcából, szájából az alázatosság apró
                  pincsikutyái jöttek ki s farkcsóválva hajlongtak Maczuga előtt:</p>
               <p>- Méltóságos uram, ha megengedné, kérnék valamit.</p>
               <p>Maczuga úgy freccsent az előzékenységtől, mint bőlevű virsli a beleszúrt
                  villára:</p>
               <p>- Parancsolj, kedves barátom. Parancsolj bármit, amiben szolgálatodra lehetek.</p>
               <p>És már két kezével szorongatta a Huszti hosszuujju kezeit. Az halk aggódással
                  kérdezte:</p>
               <p>- Méltóságos uram, ne vegye sértő bizalmasságnak, nem látszik hátul a nyakkendőm
                  csücske?</p>
               <p>Maczuga roppant komoly hozzáértéssel megfordította a nagyszakállu emberkét.
                  Levette szemüvegét, hogy újból feltegye. Ujjait végigsétáltatta a Huszti
                  gallérján. Végre megint szembe fordította a szorongó szobrászt. Aztán nagy
                  komoly-biztosan, mintha egy akadémiai értekezés konkluzióját jelentené ki:</p>
               <p>- Nem látszik semmisem, kedves barátom, nagyon elegáns vagy, szavamra mondom.</p>
               <p>Huszti már megnyugodott s a következő percben már plakettjei előtt magyarázta
                  Glodariu szerkesztőnek művészete sajtóbavalóságait. A kis ember, nyaka felé
                  szélesedő fejével, sárga szemeivel, kétfelé sötétedő Ferenc-József szakállával
                  olyan volt, mint egy tintába ejtett mezei árvácska. Hosszu hetek óta makacs lázzal
                  fúrta az utakat, hogy a Hunnia klub nagy estélyére, hova csak egy pár legnevesebb
                  művésztől kértek dolgokat, ő is elhozhasson valamit műveiből. És mert vagy hat
                  titkos s vagy két tucat nyilt szövetségnek, ligának, klubnak, egyesületnek s más
                  egyébnek volt jegyzője, titkára, kémje, hírhordója, kifutója: megengedték neki,
                  hogy bemutasson vagy kettőt plakettjeiből. Erre ő elhozott vagy ötvenet, melyeken
                  bronzba volt bántva az ország mindenkije, aki parancsol, aki adhat valamit, akitől
                  függ valami, aki előtt jó meghajolni. Huszti Ernő volt a siker árnyéka, a Nemezis
                  három dimenziós spadassinje. Ha valaki hétfőn este miniszter, államtitkár,
                  gázművek igazgatója, ecetgyári főfelügyelő, lapszerkesztő, képviselő, vagy
                  bármilyen híresség vagy hatalom lett: Huszti már kedden hajnalban ott
                  várt-szorongott a küszöbön, hogy az illetőt szoborba, vagy legalább plakettbe
                  rokontalanítsa. És a siker szegény torreádorjának be kellett adnia derekát, ha nem
                  akarta, hogy Huszti minden percének házi manója legyen. Mióta agyag, bronz, gipsz
                  ilyen esztétikai srapnelekké lettek a Huszti bosszuálló kezeiben: a statisztikai
                  hivatal vidám alkalmazottjai szerint a halvaszületett magzatok száma kétszeresre
                  szaporodott. Amit ők úgy magyaráztak, hogy az élet felé hajtott csecsemők
                  visszafutottak e munkás világ képzőművészete elől. Gyűlölt is halálosan a kis
                  ember mindenkit, aki agyaghoz vagy vésőhöz nyult. Mert tudta: hogy csak jobbat
                  alkothatnak, mint ő. Ezért a vérszövetséges öt-hat-keresztes, szörnyű esküvéses
                  titkos összeállásokban hazaárulónak, zsidóbérencnek, destruktivnak étvágyaztatott
                  minden művészt a vérre szagló beteg cimborák elé. Egy elég jó művészt sikerült is
                  egyszer legalább elveretnie s a kis ember három napig a kor Michelangelojának
                  érezte magát.</p>
               <p>Glodariu csak szórakozottan hallgatta barátja méltatását. Mert oltárra néző,
                  papnak bókoló, örök kongregációs szemeiből két hódolati zászlót lengetett Plachota
                  államtitkár felé. Az államtitkár mar termeténél fogva is hivatva volt, hogy az
                  erkölcsi világrend vaskosabb oszlopa legyen. A lehetőleg kecses, lehetőleg karcsu
                  frakba gyömöszölt testével olyan volt, mint egy leszórdinózott elefánt. Az
                  anyagnak és a formának ezt a metafizikai küzdelmét kiélezték az államtitkár
                  összes mozgathatóinak fínom, előkelő, majdnem táncmesteri mozdulatai. Az
                  államtitkár irodalmi emlékeivel ajándékozta hallgatóit:</p>
               <p>- Zolát én sohasem gutiroztam és mindig kitértem a vizitjei elől, anélkül, hogy
                  határozott refüt adtam volna neki. De a Windisch herceg estélyein kénytelen voltam
                  többször találkozni vele. Nem tehetek róla, mindig éreztem valami különös odőrt
                  rajta, mintha a művei szagát hordta volna magával. Mondtam is D’Annunziónak, aki
                  abban az időben Párizsban jó pajtásom volt: mon cher ami, ce monsieur Zola sent la
                  canaille, he is a very vulgar fellow, nicht wahr?</p>
               <p>Az államtitkár beszédében az angol, francia, német, olasz szavak csak úgy
                  könyökölték egymást és a hercegeket, grófokat, híres embereket. Plachota
                  államtitkár volt a magyar kultura Probier-Mamsellje. A külföld nagy kulturális
                  ünnepein mindenütt ő képviselte a magyar kulturát. Ez aztán nagy megtakarítást
                  jelentett az államnak. Mert ahol egyszer megjelent, ott nem kértek több kóstolót
                  Panónia lelki működéséből. Az Amerikába vándorolt drótostót fia a tresztinai
                  algimnáziumban kezdte fejlődését és szerencséjét. Egy délután a hazatérő
                  diákocskát falusi tót gyermekek megtámadták és ütlegelni kezdték. A megszorult
                  fiu, mert látta, hogy nagyobb diákok közelednek, éktelenül kiabálta: - Magyar
                  vagyom, magyar vagyom! A diákok aztán ki is mentették a magyarrá potyolt gyermeket
                  az ellenség kezéből, még egy krajcárt is adtak neki. Ez a jelenet az élet kulcsa
                  lett a nagy étvágyu, élelmes tót gyerek számára. Vizsgák, érettségi előtt
                  ordítozta: - Magyar vagyok! magyar vagyok! - és tanárai áthonfilelkesedték a
                  négyesek közt a nagyszerű honpolgár-palántát. Egyetemen kellett ösztöndíjat kapni:
                  a Szezám-tárulj-os magyar-vagyok megint bevált s Plachota elvitte diák-társai elől
                  a koncot. Amint aztán tényleg tudott annyit magyarul, hogy az egyes-számu alanyt
                  nem hozta zavarba egy többes-számu állítmánnyal: elkezdett hóomlásos előömléssel
                  írni. Írt verset, dalt, ódát, elbeszélő költeményt, jámbusos drámát, írt prózát:
                  elbeszélést, regényt, genre-képet, modern drámát, írt mákámét. Kiírt minden
                  kurucot, minden negyvennyolcas honvédet a sírjából. És hogy Párizsba is elkerült,
                  a párizsi flirt lenge csipkéjével akasztgatta körül a súlyos kurucvértezeteket. A
                  fosszilis kurucok és honvédek pompás valutának bizonyultak a Plachota úr számára.
                  Ők, szegények, minden keserves magyarságukkal csak véres sárba tudtak csuklani. De
                  Plachotának nagy aratás voltak. Minisztériumban pártfogást és gyors haladást,
                  lapoknál széles hasábokat, a társadalomban népszerűséget és befolyást szereztek
                  neki. Olyan biztosan és megnyugtatóan tehetségtelen volt, hogy mindenütt szivesen
                  adtak helyet neki. Irodalmi társaságokban előkelő helyekre választották,
                  társadalmi egyesületekben vezérszerepet játszott. Hivatalából állandóan
                  szabadságon volt, nemcsak a hivatalos ügymenet érdekében, de mert mindig
                  reprezentált és éjjel is a frakjában hált. Ő volt a magyar hazafiság szája, ezer
                  szája, minden szája. A képes lapoknak már kész Plachota-kliséje volt, mely őt
                  szónoki emelvényen, az ihlet elhajító lázában ábrázolta. És bármilyen nyilvános
                  ünnepély volt: ezzel a klisével már előre, vaktába kinyomták az ünnep
                  kikerülhetetlen Plachota jelenetét. De a szerencse mégis a Kommün alatt tette fel
                  a koronát a Plachota fejére. Házi szolgája, aki Lenin-fiuvá forradalmasodott,
                  egy szidó szóért pofonütötte őt. Ez a pofon aztán utalvány volt minden
                  apoteózisra. Az okos Plachota felfogadott egy szinészt, átmaszkiroztatta a
                  szolgájának s pontos újraeljátszásban lefényképeztette a mártir jelenetet. A
                  Kommün bukása után aztán lapok, folyóiratok, plakátok ezer és ezer példányban
                  mutatták, hogyan szenved Plachota mártir-pofont a hazáért. A Kárpátoktól az
                  Adriáig dűlt a kárpótlás feléje. Államtitkár lett s nagytekintélyű egyesületek
                  elnöke. Soha még államtitkárság nem hozatott oly belterjesen üzembe, mint a
                  Plachotáé. Előszedette a fáskamarából ott alpesedő kéziratait, a pubertás bűneitől
                  napjainkig és mind kiadatta őket. A kiadók gondolták, hogy okos dolog vele jó
                  barátságban lenni, mert az államtól nagy kedvezményeket tud kieszközölni. A magyar
                  irodalomba beütött a Plachota-dögvész. Szinházban az ő darabját adták, kabaréban
                  az ő dalát énekelték, ünnepeken az ő irredenta verseit szavalták, lap az ő
                  tárcáját, folyóirat az ő cikkét hozta, könyvkirakat Plachota-könyvekkel tette
                  keserűséggé a két szem szelid birtokát. Az agyonplachotázott közönség még a
                  fűszerkereskedések zsúfolt illatában sem talált menedéket. Cukor, ostyepka,
                  mosószappan, medve-cukor a Plachota elmeműveiből kapott magának múló földi mezt.
                  Egy egész miniszteri szakosztálynak Plachota volt a szakja. A titkárja, aki a
                  hangzó művészetekre fenekedett, Plachota-indulót írt. Az egyik fizetésnélküli
                  gyakornok Plachota-életrajzot reménykedett a pályája küszöbére. A miniszteri
                  tanácsosának unokaöccse Plachota-képet festett. Az egész magyar állam kezdett egy
                  roppant gyárrá alakulni, melynek izgatott üzemében éjjel-nappal Plachotát szőttek,
                  Plachotát fontak, Plachotát öntöttek, Plachotát minden-csináltak. És egész roppant
                  hatalma abból állt, hogy: senki sem vette komolyan, mindenki mosolygott rajta,
                  mindenki jó fiunak minősítette.</p>
               <p>Maczuga már ott állott Plachota előtt s megértő, csodáló, elragadtatott szemekkel
                  nyelte az államtitkár beszédét. A szétkövérlő behemót ember csodálatosan tudott
                  csupa-fül lenni. Amint az államtitkár egy pillanatra elhallgatott, Maczuga rögtön
                  közbeszúrta a jelenlétét:</p>
               <p>- Kegyelmes uram, Zoláról mint másik disznóság eszembe jut Boór Bálint. Mi a
                  véleménye a kegyelmes úrnak róla?</p>
               <p>A frak megfeszült a kegyelmes úron. A gombokon látszott, hogy minden
                  ragaszkodásukat összeszedik, hogy tovább is hivatalukban maradjanak. A szalon
                  máza, a kecses mozdulatok egy pillantásra eltüntek. A falusi tót legény állt ott,
                  aki a kocsma ajtaja mögül doronggal sujt le a távozó ellenfélre. Szemeiben ott
                  volt az apja tüszője a nagy késsel, amint kifakadt:</p>
               <p>- Az egy kommunista gazember! A kommün alatt egy szobráért, amig engem a vörös
                  őrület hóhérai mártirizáltak, ötvenezer korona honoráriumot fogadott el. Esküszöm,
                  hogy börtönbe fogom juttatni, amint oda juttattam a debreceni paraszt fiát,
                  Fazekas Dénest is, akármilyen kikürtölt irodalmi nagyság. És ha Ady nem szökik a
                  föld alá, ott rothadna most ő is.</p>
               <p>Mihulec, újdonsült egyetemi magántanár, aki a cyraenei iskola filozófiájával
                  foglalkozott s a világ legtárgytalanabb embere tudott lenni, szerény énekléssel
                  jegyezte meg:</p>
               <p>- De tehetsége van.</p>
               <p>A kegyelmes úr megtántorodott, mint egy teli találatra. Elvérmesült szemekkel
                  hördült a szerencsétlenre:</p>
               <p>- Tehetsége van! Ön mindig védi a gazembereket. Vigyázzon, fiatalember, ilyen
                  hajlamokkal nem lehet messze menni. Először be kellene bizonyítani, hogy tényleg
                  van tehetsége. De ha tehetséges, annál gazemberebb. A tehetséges gazemberek teszik
                  tönkre az országot. Ezektől kell első sorban megtisztítni a magyar jövőt.</p>
               <p>De már a roppant test nyájas pukkedlibe kecsesült s az eldurvult arcot elöntötte
                  az előzékenység zsirja. Két kezét mohó szivességgel nyujtotta előre:</p>
               <p>- Szervusz, méltóságos uram, szervusz, kedves barátom, szervusz kedves
                  Lajosom.</p>
               <p>Mindenki meghajolt s mint buzgólkodó groom a szálló elé, az arcokra kijött a
                  betanított tisztelet. König Lajos hideg elegánciával fogadta az államtitkár
                  líráját:</p>
               <p>- Jó-estét, szervusz, János.</p>
               <p>A körülálló írókat, művészeket nem is vette észre. Kezet adott s már ott is hagyta
                  a Plachota mosolygását. Elnézett az emberek fölött. Hűvösség támadt, ahol átment.
                  Már öltözködése: hibátlan, tulhibátlan elegánciája is hűvös volt. De félreállító
                  és hűvös volt arcának akart angolos hidegsége, az a háromlépéses előkelőség,
                  melyen látszott, hogy minden reggel úgy veszi fel magára a keményített ingével és
                  nyakkendőjével. A híres író egyenesen a Lederer-Strommer herceg csoportjához ment.
                  A herceg kuszált vonásu, gályarab arcát, hol az egyik arcmező csak egyharmada volt
                  a másiknak, most még jobban összeroncsolta a nyájasság. Szemei, orra eltűntek a
                  mosolygás szétfutó ráncaiban, olyan volt arca, mint egy katarrusban elhasznált
                  zsebkendő. Messziről örvendett Könignek:</p>
               <p>- Szervusz, Lajosom! Utolsó cikkedhez melegen gratulálok. Fölényes és döntő
                  volt.</p>
               <p>König mosolyogva meghajlott. De mosolygásában, meghajlásában benne volt: nem
                  fontos a bókod és senkinek a bókja sem lehet fontos számomra. Romauer gróf, akit a
                  kártya tartott fenn nemzetfentartó elemnek, olyan arccal gratulált, mintha
                  egyszerre három adút kapott volna:</p>
               <p>- Engedd meg, Lajosom, hogy én is szivemből gratuláljak. Cikked megadta a
                  kegyelemdöfést az egész Ady-kultusznak.</p>
               <p>Az öreg Styavnicki tábornok, aki a világháboru alatt a káposzta, krumpli és száraz
                  répa legfőbb gondviselése volt és innen támadt barátsága a herceggel, a
                  kegyelemdöfés szóra felkapta fejét. Azt ugyan nem tudta miről van szó, de nagy
                  dísz-szemlés léptekkel odadöngött Könighez. Nagyon kemény, marciális és dörgő
                  volt:</p>
               <p>- Hurrá, Lajosom, hurrá! Ez volt aztán a sturm, gratulálok! Ütni, amig mozog, csak
                  a halott ellenség biztos.</p>
               <p>Ezek a szavak halálos gúny döfései is lehettek volna más szájban. De így bók volt
                  és mindenki, maga König is annak vette. Ez az ünneplés már napok óta forrósodott
                  a népszerű író körül, aki sok hangos diadal s minden kézzel fogható sikere után is
                  érezhette, hogy ebben az ünneplésben van a legtöbb sziv s a közösen védekezők
                  ölelése. König Lajos nemes-nyugodtan s mintegy neki, a magyarság Szent György
                  lovagjának kijáró adót, fogadta ezt az ünneplést. Az ötvenes évek végét járó, alig
                  őszülő író: magas termetével, félreállító hideg tekintetével, keresett
                  elegánciájával most is az élet étvágyas, helyet követelő erősebbjének látszott.
                  Mert ez a sikernek eljegyzett élet nem ismerte a nyomoruság korbácsait, a gondok
                  nehéz éjszakáit, a szenvedély lázait: a halál csúf vagy ékes előjátékait. Ő neki
                  már bölcsőjében ott volt a meghivó az élet lakomájához, hol karosszék, kedvenc
                  falatok és meleg felköszöntők várták. S volt is két könyöke hozzá, hogy ezt a
                  helyet el is foglalja. Anyja, az újverbászi sváb bábaasszony, mert a sok
                  életcsinálástól nem ért rá nevelni, az alig tízéves fiut odaadta a szabadkai
                  polgármester családjához játszó társnak a gyermekek mellé. A ravasz és ügyes
                  gyermek úgy megnyerte a szülők tetszését, hogy majdnem kituszkolta szivükből az
                  igaziakat. Taníttatták és az érettségi után a vágyak fiatal éhesét Pestre küldték
                  az egyetemre. Mint jogász, a jó szalmáju, simabeszédű fiatalember Tisza Kálmán
                  egyik főúri miniszterének titkárja lett. Itt volt az ő Plachotásos nagy
                  sorsfordulója. Egyszer a minisztert kerületéből egy elkeseredett választó kereste
                  fel. És mert a miniszter megint csak ígéretekkel kedveskedett, a beborult ember
                  arcul akarta ütni a kegyelmes urat. König, aki a sportokban is nevelte magát az
                  életöklözésre, odaugrott s egyetlen ökölcsapással úgy halántékon találta a
                  mozgalmas polgárt, hogy az rögtön a csendes emberek közé került. Bár a támadás nem
                  éppen szembe történt: az esküdtszék felmentette. Az itélet megokolása pedig
                  valóságos dicséret volt. Ez a hulla lett a König általános belépőjegye az
                  életdáridóhoz. Országos hős lett, a lapok cikkeket írtak róla, a folyóiratok
                  arcképét hozták, a nők jobban voltak hangolva a fajfentartásra, ha rája néztek.
                  Nevelő városa táviratilag üdvözölte, mint a társadalmi rend megmentőjét. A
                  fiatalember okos szemei látták, hogy ezt az egyetlenül kinálkozó alkalmat meg kell
                  ragadni, hogy most, mikor serkedő emlőit feléje ingerli a siker, most kell örökre
                  magához ölelni. És mert a kis országban az irodalom volt a legnyitottabb ajtó a
                  földi jókhoz: elkezdett írni szabályos, enyhe, zsongító elbeszéléseket és
                  regényeket. Volt ezekben a szabatos, világos és hibátlan magyarságu elmeművekben
                  kedves bakfis, ki a bakfisság programját enyhén csiklandó játszisággal
                  játszogatta. Volt könnyelmű és szerelmes hadnagyocska, előírás szerint züllegető
                  magyar nemes, sőt: dacára a Plachota óriási fogyasztásának: még kurucokat és
                  honvédeket is tudott találni a hazafias házi fogyasztás számára. A nagyváros
                  elegáns női fürdőiben alkalmaznak szép-fiu masseuröket, kik ügyes ujjakkal a
                  legálmosabb női test ösztöneit is fel tudják bizseregtetni. Ilyen lelki beau
                  masseurje volt König a magyar úriosztály legértéktelenebb, korpával bélelt
                  részének. De az igazi művészete: az élete volt. Bámulatosan tudott mindig úgy
                  lenni az erősebb, a hatalmasabb oldalán, hogy az igazság, az erkölcsi rend
                  Szent-György lovagjának látszott, ki szembe mer szállni a népszenvedélyekkel. Az
                  antiszemita társulások védő tiszteletét élvezte, a zsidók nem bántották mint
                  olyant, aki minden látszat dacára mégis velük van. Sohasem veszélyeztette magát
                  semmi erős felindulással vagy véleménnyel, csak akkor, mikor tudta, hogy a
                  megütött ellenség úgy marad, mint a miniszter választója. Adyval és kortársaival
                  szemben, amig Ady élt és sok lap állt rendelkezésére: a néma non interventio
                  vasalt nadrágjában korrekteskedett. Ha fiatal íróval beszélt: megértő és jövőt
                  szagló arcot vágott. Az akadémikusok közt pedig csóválta a fejét. De most, hogy
                  Ady már évek óta mostohája kebelén pihent, hogy átfutó nedvek harcos öklét
                  szétosztották a torkos rögöknek: irtózatos cikket írt ellene. Hamis idézésekkel a
                  magyarság ellenségének és rágalmazójának vádolta s mint költőt is lebecsülte.
                  Természetes, hogy minden sváb kanonok pocakja fényes lett az örömtől: grófok,
                  főpapok ünnepelték s az apporte-ra jól beszervezett magyar ifjuság bálványai közt
                  ápolta.</p>
               <p>Lederer-Strommer herceg bő beszélgetésbe melegült Königgel, a többi tisztelettel
                  hátrább vonult. A herceg barátsága, akinek dülledt szemű politikai tervei voltak,
                  nem csak a népszerű írónak, az ifjuság vezérének és a nemzetgyűlési képviselőnek
                  szólt. A herceg nagyapja pénznélküli, földnélküli lézengő osztrák spadassin volt,
                  akinek csak családi címere és adósságai lógtak a nyakában. Mikor aztán a
                  negyvennyolcas forradalom kitört: felajánlotta szolgálatait az uralkodó háznak. És
                  tényleg: olyan szorgalmasan gyújtott fel magyar falvakat, öletett és akasztatott,
                  hogy méltányosnak látszott az általa jól megtrágyázott magyar földből egy jókora
                  darabot neki adni. Így a Lederer-Strommer család máról holnapra magyar történelmi
                  osztály, nemzetfentartó elem és konstruktiv világnézet lett. Az unoka már Tas
                  vezérig vitte vissza származását. És éppen egy cikket kért Königtől, hogy egy
                  hangulatos képben adja meg a család történelmi távlatát az ő páratlan
                  művészetével. König előzékenységgel, de amelyben fölényessége semmit sem fogyott,
                  felelte:</p>
               <p>- Kérlek, a dolog annál kedvesebb munka nekem, mert, ha jól emlékszem, egyik ősöm
                  együtt harcolt egy Lederer-Strommerrel a Mátyás fekete hadseregében. Közös családi
                  emlékeket újítok fel.</p>
               <p>A herceg gondolt magában egy vastag-nagyot. De végtelen kedvességgel hajolt meg az
                  író előtt s tovább ment egy arra hullámzó hölgytársasággal. Königet már Borkuthy
                  Eveline foglalta le:</p>
               <p>- Ritkán látjuk, rossz ember.</p>
               <p>A König jól ápolt arca egyszerre fáradt és szenvedő lett:</p>
               <p>- Magam fájlalom ezt legjobban, édes Eveline. De rengeteg dolgom van. Egy nagyobb
                  irredenta drámán dolgozom.</p>
               <p>Az irredenta szóra Eveline arca mohácsi-vészes fájdalomba borult. Mögötte női
                  táborkara - vén muszáj-szűzek, apostolságba fülledt özvegyek - utána borult. Az
                  Eveline könnyzacskói már megnyiltak, hogy a mai napra előkészített hat cseppből
                  leadjanak egyet. De meggondolta, hogy még nagy és nyilvánosabb könnyalkalmak
                  várnak. Mélyet sóhajtott és mély érzelemmel nézett a König szemébe.</p>
               <p>König egy arra menő fiatal szinésznőnek lopott oda valami kedves bókot. Evelinben
                  felébredt a gondosan elföldelt Weinkeller Háni és egy nagyot káromkodott: - Nem
                  fog elvenni, egész biztos, hogy nem fog elvenni, rázza ki a hideg. Fiatal csirkék
                  után fut a vén szamár. Mégha valami nagy író volna! De a kisujjam többet ér, mint
                  egy vagon König Lajos.</p>
               <p>Bokody Tamás egyik kisebb terem szegletében sugározta szét elámult csúfságát. Ez a
                  szétütő, centrifugális csúfság valahogy egybemozdult a hatalmas csillár fényével,
                  úgy hogy a Bokody esztétikai veresége folytonos tolulásban töltötte meg az egész
                  termet. Ő ma szereplő itt: Boór titkon odahatott Póstásnál, aki a Hunnia klub
                  főtitkára volt, hogy őt hívják meg egyik előadónak. Szegénynek aztán nyakába
                  varrták Plachota egy új szimbolikus irredenta szerzeményét. Körötte, lázas
                  várakozásban a többi szereplők izgultak. Klenák Irén, aki körül hat udvarló is
                  szellemeskedik, egy kis tükörben nézi magát, mindegyre, kielégíthetetlenül. Csak
                  magát látja s hallja füleiben már az énekére kitörő tapsot. Erős vonásu, inkább
                  férfias arca, s széles, nagy kéjek után harapó szája lázas a türelmetlenségtől.
                  Minden percben púderrel tompítja arcának túl élő színét. Hangja most durva és
                  bántó. Az a hang, mely egy óra mulva a halhatatlan emberi zokogás megsírója lesz.
                  Durva és közönséges az arc is, melynek néma beszéde nemsokára lélekké fogja
                  szépíteni a ránéző úri Calibánokat. Apor Benedek, aki ma életében ezredikszer
                  fogja eldübörögni a Vén cigányt, egy roppant rokokó karszék dús ölelésében űl és
                  királyi szétdomborodása mögött számlálja, mi mindent vehet a ma esti
                  honoráriumból. Mellette tipeg Hingenauer tanár úr fekete császárkabátban.
                  Szemüvegét idegesen le-leveszi, hogy újból feltegye. Szokott fanyar mosolygása
                  majdnem belesápad az izgatottságába. Belső zsebéből mindegyre egy írást vesz elő,
                  belenéz, ajkai mozognak, visszateszi. Ma ő fog rövid történelmi pillantást vetni a
                  magyar képzőművészet történetére. A kis Kuthy Ilonka, a csodálatos bakfis művész,
                  aki a magyar falu illatával diadalmasan ostromolta meg Budapestet, Bokody mögé
                  húzódik s nagy meleg barna szemeit tartja maga elé védelemül. Védelemül, mert
                  halálosan remeg mai szereplésétől és még jobban Klenák Iréntől, aki valahányszor
                  arra pillant, mérges, döfő szavakat szúr szétsugárzó fiatalsága felé. Mert itt
                  most mindenik ellensége a másiknak. Mindenik sürgeti a másikat, hogy rövid legyen,
                  mindeniket töri a fráz a tapsért, mely a másiknak fog szólni. Kicsinyes
                  célzásokban, apró szúrásokban, kétes mosolygásokban bántják egymásba a felgyűlt
                  életmérget. És ezek a görény lelkek mindjárt fényes szárnyu hattyuk lesznek: a
                  végtelenség izenetét s az emberi szánalom nagy ölelését fogják hozni a
                  lelkekbe.</p>
               <p>A roppant csillárokból dús özönnel ömlik a fény. És a fény széles mozdulásában
                  mintha rohanóvá lenne minden. Mintha az egymásba nyiló rengeteg termek, a tündöklő
                  falak, a tükrök, a képek, a dús aranyozásu butorok: a dermedt látszatu anyag
                  minden formája beleforogna a fény örvénylésébe. És mintha belekeringenének az
                  emberek is: a frakos és egyenruhás urak, az erkölcsivilágrendesen meztelen
                  hölgyek. Mintha tovairamló óriási zápornak csillogó átpillantása volna az egész.
                  Szinte várja az ember, hogy az eliramló emberek felsikoltanak s karjuk kivonaglik
                  megtartó partok után. De mindenki mosolyog, érdeklődik, kérdez, felel. Kis
                  egymásnak való lelküket úgy cirógatják egymás ölében, mint vénkisasszonyok
                  egymás ölebeit. És úgy hazudnak egymásnak, úgy gyűlölgetnek, döfögetik egymást,
                  mintha nem volna holnap és nem volnának koporsók.</p>
               <p>A pompás palotát Lederer-Strommer herceg engedte át a Hunnia klub céljaira. A
                  Hunnia klub a társas összehozás álarcos célja alatt az arisztokrácia és főpapság
                  nagyszerű műhelye volt, hogy újból és örökre magukévá szervezzék a magyar
                  Kaliforniát. Ide csalogatták a középosztály felsőbb rétegeit: birákat, tanárokat,
                  egyetemi tanárokat, ügyvédeket, az ipar és kereskedelem keresztény nagyságait,
                  művészeket. Mindenik számára volt valami mézes madzag: méltóságos vagy főtanácsosi
                  cím, kilátásba helyezett pártfogás, parolázó grófi tenyér vagy más zsákmányocska.
                  Aztán ezeknek az eszével, tudásával és szorgalmával gyúrták magukénak a lelkeket,
                  az egész társadalmat, az ország jövőjét. Látszólag mindent ezek az úgynevezett
                  szellemi munkások csináltak. És ezek a szegény bokáig-nadrág méltóságos urak,
                  főzelék főtanácsosok tényleg azt hitték, hogy ők terveznek, gondolnak és csinálnak
                  közéletet. Pedig valójában ügyes és hatalmas kezek vitézjánosai voltak. Azt a
                  szerepet játszották a tragikus magyar gyarmaton, melyet a felszabadított
                  rabszolgák a kávéültetvényeken vagy az eunukok a török nagyúr udvarában. Ők
                  szónokolták vagy hizelegték, nevelték vagy büntették be régi sorstestvéreiket az
                  uraknak országot, hatalmat, dicsőséget, pezsgőt és szajhát termő munkába.</p>
               <p>Már Póstás Lajos is megjelent, ami azt jelentette, hogy a vendégfogadás ünnepélyes
                  perce közeledik. A kis ember frakja, ingmelle, nyakkendője valami sajátságos,
                  külön szorgalmu sugárzással volt frak, ingmell és nyakkendő. Ringó, kecses
                  mozdulatokkal járta végig a vendégeket s mint okos lelki borbély: egy-két szóban
                  minden lélekre odakente a kedvenc pomádéját. Mellette lépdelt felesége - mert a
                  házasságnak végzetesen meg kellett történnie -, egy széthervadt, túlérett,
                  köbtartalmas napraforgó, melynek napja már senki sem kivánt lenni. Ha Póstás az
                  elegáncia primhegedűje, felesége az előkelőség nagybőgője volt s még ezeket a nagy
                  termeket is teleharsogta nehéz előkelőségével. A nők közeledtére igyekeztek
                  másfelé szórakozni, vagy mély beszélgetésbe merülni egymással: de a férfiak
                  különös, hangsúlyozott, majdnem verejtékes udvariassággal foglalkoztak vele, mert
                  Póstás Lajos sok díszlet mögül döfhet az emberekbe. A Póstás nyomában van,
                  mozdulatait, beszédét visszhangozza Luczenbacher, az Andrássy-úti házmester fia,
                  aki már főtanácsos s a legitimizmus jobbik esze, de lelkileg megmaradt
                  házmesternek. És most is olyan pincelakásos alázattal hajlong mindenki előtt,
                  mintha a kapukulcsot és a lámpát előzékenykedné az emberek orra elé.</p>
               <p>Az egymásba hullámzó halk mormolásu tömegen keresztül Kelecsényi báró, előkelően
                  nyurga fiatalember, evezett Póstás felé. A szája megadta mindenkinek a kellő
                  mosolygást, termete ide-oda hajlott, de szemeit láz verte, arcán szorongás
                  didergett. Pedig a ma este dicsőségéből rája vár a legnagyobb rész. Félrehívta
                  Póstást, az izgalomtól dadogva újságolta:</p>
               <p>- Képzeld, barátom, a szobor még nincs itt. Tíz perc mulva megérkeznek az urak s
                  én nem tudom mit mondjak. Irtózatos!</p>
               <p>Vonásai majdnem sírássá estek össze. Szemei megverten tébolyogtak s a küzdelemre
                  nem szokott fiatalember mint egy gyermek tipegett Póstás előtt. Póstás
                  kifeszítette mellét, lábujjhegyre állt, hogy nagy, biztos, mindeneket intéző
                  Póstás Lajossá toldja ki magát:</p>
               <p>- Ne félj, kedves barátom, én mindenre vigyázok. Póstás Lajos mellett nyugodtan
                  lehet aludni. Most kaptam telefonértesítést Boórtól, hogy a szobor pontban
                  kilenckor itt lesz. Tudod, hogy milyen bogaras ember. Három nap óta többször
                  küldtem a szoborért s mindig azt izente, hogy csak az utolsó percben küldi. Nagyon
                  fél, hogy valami pletyka támad a dolog körül. És ez végeredményben nekünk is így
                  jobb. Ha az urak megérkeznek, egyszerűen azt mondod, úgy intézkedtél, hogy
                  kilencre legyen itt a szobor. Ebben nincs semmi különös. Van addig, mit
                  nézniök.</p>
               <p>A fiatalember arcára már visszajött a rendes, cirógatásra szokott élet. Vidáman,
                  büszkén vegyült el a hölgyek közé. A szemek feléje fordultak, a fiatal lányok
                  nagyobbat lélegzeltek a levegőből, ahol átment. A dicsőség kőrizsbogárpora már
                  láthatlan öleléseket izgatott feléje.</p>
               <p>Nemsokára megérkezett Brexatoris Román, az Aisleithner miniszter titkára és
                  jelentette Póstásnak, hogy az urak pár perc mulva megérkeznek. A miniszterszagu
                  ember láttára a szemekbe kijött egy tisztelgő kutya s feléje csóválta a farkát.
                  Mindenki igyekezett kezet fogni vele s egy-két kedves szóval beleérdeklődni az
                  életébe.</p>
               <p>Most már Póstás is izgatott lett s izgatottsága átragadt a termekbe. Póstás,
                  Borkuthy Eveline, König, Plachota, Bingenheimer egy csoportba álltak. Ők fogják
                  fogadni az urakat s most a jelenet utolsó részleteit beszélik meg. Egyszerre aztán
                  megkondult a klub harangja. Mindenki az óriási fogadóterembe sietett. Póstás a
                  fogadó bizottság élére állt. Már az Eötvös Bucsujának szentelt fájdalma volt az
                  arcán. A Borkuthy Eveline arca olyan körvonalakba mater-dolorosásodott, hogy
                  hasonlított a megcsonkított ország térképéhez. Ujjaival megtapogatta
                  könnyzacskóit. Egyetlen nagy lélegzés emelte fel a melleket: a terem főajtaján
                  beléptek az urak, Füley Lajos gróffal élükön. </p>
               <p>Füley gróf már elmulta a hatvanötödik évét. A majdnem kis-fius gonddal félrefésült
                  haj, a körszakál és a bajusz már őszek voltak. Betegül, fáradtan őszek. A sápadt,
                  beteges rozoga fej vékony rozoga nyakon rezgett. Olyan erőtlen, olyan
                  összehullásra szánt volt az egész test, hogy az ember szinte látta örök
                  találgatásban habozni a lelket küszöbén: - menjek, ne menjek? - De a szemek mélyre
                  fúrt kútjaiban, de a bajusz tövén, végigsugározva a bajusz-szálakon, de a
                  titokzatosra zárt ajkakon valami ős ravaszság volt, a feudális úr paraszti
                  hajdanából átörökölt makacs furfangja az étvágyas életnek. Szemeivel is oly
                  sajátságosan bandzsalított hol egyik, hol másik bajusza vége felé, hogy az ember
                  sohasem tudta, hová néz. És a szemekben lappangó lélek bozontos róka-farkát mindig
                  maga elé tartotta. Füley gróf született Mefisztó volt. De nem a drámák és kiváló
                  szinészek pátétikus, geométriailag szabályos Mefisztója, aki a Faustban és az
                  Ember tragédiájában örök igazságokat szaval a nézők hasába. Hanem az ős népi regék
                  mélytermésű Mefisztója: az ellenséges dolgokból, a természettel felvett
                  küzdelemből, az életharc összes viszonylatából kitetsző róka-arc, az örök vermet
                  ásó, az örök gáncsoló. Még mint ellenzéket, csak megbírták a kormányok: de jaj
                  volt annak a kormánynak, melyet ő támogatott. Nevével örökölt, minden szegény
                  vérével táplált nagyravágyó álmában olyan Bismarck féle magyar kancellárnak
                  építette fel magát, aki egész Európa ügyeit intézi. De képességei csak addig
                  hatottak, amig aláaknázni, elgáncsolni, hátbadöfni kellett valakit. Mihelyt
                  szervezésre, építésre, fentartásra került a sor: a már ősökben elfáradt feudális
                  úr darabokra húllt szét, mint egy elhasznált bomba. Ennek az embernek tényleg nem
                  csak lényege, de életereje, izmainak mindennapi innervalója a ravaszság volt. S
                  mihelyt nem lehetett ravasz: előkelő hulla volt.</p>
               <p>A gróf nyomán jöttek az idegen urak. Harmadik Napoleon szakállu franciák, hidegre
                  cserzett angolok, túlszőke svédek és túlbarna olaszok. Szegények már három napja
                  vannak Magyarországon: de a pezsgősüvegektől még nem láthatták az országot, a
                  tósztoktól még nem hallhatták a magyar munka beszédét. Képzeletökben kezdett
                  Magyarország egy csodálatos pays de Cocagne-nyá zsirosodni, ahol az anyaméh,
                  csodálatos természeti kiválasztással, hóna alatt egy csomó pezsgővel, hasában egy
                  csomó pohárköszöntővel termi világra magzatát. És csak az a kérdés tétovázott
                  bennük, mint egy eltévedt esti tücsök: vajjon mi történik ezzel az országgal, ha
                  az utolsó pezsgő s az utolsó toast is elpukkan. Különben igen kedvesek voltak a
                  sok jóért és ők is elénekelték mindennap, hogy mindig rokonérzést tanusítottak a
                  magyarok iránt, hogy a magyar lovagias nemzet és Budapest szép fekvésű város. És
                  hogy a magyar vendégszeretet határait még a trianoni szerződés sem tudta
                  visszaszorítani. Most is az érelmeszesedésig és a delirium tremensig nyúlnak.</p>
               <p>Az idegeneket magyar urak nyájas serege bolygózta körül. Az egyházak részéről
                  Habina püspök, Nyerges Sámuel és egy luteránus főpap vendégszeretgették őket.
                  Kiséretükben volt Aisleithner gróf, aki ernyedetlen szorgalmával egyszerre két
                  miniszteri tárcát könyökölt ki magának. A miniszter örökösen szétszimatoló, kissé
                  túlfejlett szagló szervével, véleményt osztó szemeivel, kérlek-alásos szájával a
                  közéleti szivesség terebélyes fája volt, mely mindenki számára tudott egy zöld
                  ágacskát nyújtani. Az apja fillértelen német kóbor gróf volt s öreg korára
                  bekönyörögte magát telekkönyvvezetőnek valahol Ausztriában. Aisleithner grófnak
                  már házai voltak Budapesten s szép birtoka Monor környékén. Ő volt a germánizmus
                  új szent Gellértje: falathoz, álláshoz, ranghoz segítette Herman tata minden
                  kinyújtott tenyerű teremtményét. De őt már nem veszélyeztette a szeges hordó.
                  Egészen biztos: a szegeknek olyan „kuláns”, közéleti-tapintatos
                  kormánynyilatkozatot tudna leadni, hogy azok lemondanának minden ellenzéki
                  ténykedésről. Különben lehetséges volt minden kormányban s oly tömegesen volt
                  államférfi, hogy miniszterelnök-jelölt nem tudott úgy mozogni, hogy beléje ne
                  ütközzék.</p>
               <p>Már a miniszter sarkában van Brexatoris Román, aki a miniszter jobb keze, harmadik
                  lába, harmadik és negyedik füle. Valósággal szervi kiegészítője főnökének. Ha a
                  miniszter éhes, neki korog a hasa. Ha a miniszter ránéz egy csinos nőre, az ő
                  szeme huncut pillantásra rándul. Ha a miniszter összeráncolja homlokát, ő már
                  dühbe is gurult. De már úgy is emlegetik, mint az egyik ügyosztály vezetőjét. A
                  miniszter ilyen kérdéseket szokott tenni hozzá: - Mi is a véleményem a tanítók
                  fizetése ügyében, Románkám? - Vagy: - Milyen állást foglalok a Kovács
                  fegyelmijében, Brexikém? - A minisztériumokban legenda jár, hogy egyszer a
                  miniszter - szórakozottságból vagy huncutságból - ezt kérdezte tőle: - Megy-é a
                  hasam, Románka? - És Brexatoris elsápadt, gyomrához kapott, felragadott egy
                  újságot és kirohant a teremből.</p>
               <p>Magas gallérja közt minden erejével államférfi arcot strapál Feichtinger Károly s
                  csinos barna arcát állam-titkosan komolyítja a hölgyek felé. Az alig
                  harmincnyolcéves, de sokkal fiatalabbnak látszó férfi talán legjellemzőbb termése
                  volt a megbolondult időknek. Ügyes, csinos, jól fésült, jól öltözködő, nagy
                  csók-teljesitményű soffőr volt, aki valaha még egy érettségi bukásig is eljutott a
                  kultura terén. Egy kicsit szemtelen volt, egy kicsit lódítgatott: de mindez jól
                  állott neki s annál nagyobb volt sikere a nőknél. Sok előkelő úri nő, fülledt
                  grófi hölgy, vagy étvágyas zsidó milliomoslány, állította meg az autót erdő szélén
                  vagy más rejtő alkalomnál és juttatta új szerephez a boldog soffőrt. Az októberi
                  forradalom első napján valami megrendelésre sietett autójával. Hát látja, hogy egy
                  nagy tömeg rikoltozva tart a királyi vár felé. Feichtingerbe belecsapott a
                  történelem mint az istennyila. Leszállt az autóról, otthagyta azt az ucca
                  védelmébe, elkezdett dolgozni a könyökével és a leghangosabban rikoltotta a
                  leghangosabban rikoltott rikoltásokat. Egyszerre csak a tömeg élén volt s az mint
                  vezérét éljenezte. Igy lett államférfiuvá. Másnap már mint az egyik minisztérium
                  államtitkára dörögte a jól bevált dörgéseket az egyház, a feudálizmus és a
                  dinasztia ellen. A kommün alatt aztán, mert az áhított népbiztosság helyett egy
                  pár nyaklevest kapott: nagy bőköpenyeges, széleskarimáju-kalapos, erősen
                  összeesküvésnek stilizált ellenforradalmat szervezett a szovjet ellen. A kommün
                  bukása utáni percben már minden budapesti honcsok tetején ő dörgött a forradalom
                  patkányai, a vörös destrukció, a zsidó áfium ellen s hirdette a kereszténység
                  kurzusát a trón és az oltár jegyében. Bár mondatai kissé hasonlítottak a törekvő
                  pincér vasárnapi műveltségéhez: de csinos fiu volt sok könyökkel és sok szóval:
                  fel tudta verni a közéletbe gerjedt nők visítását s a csatorna üvöltését. Egy
                  időre a magyar közélet élére került, ő csinálta az esőt s a szép időt. És csak
                  azért nem vertek pénzt a képmására, mert ebben az időben nem volt érc hozzá.
                  Politikai tudománya egyetlen, de sikeres elvből állott, melyet soffőrkorabeli
                  titkos ölelkezéseiből szűrt le. A nőnél annál korláttalanabbul hódít az ember,
                  minél szertelenebbül hazudik. Mármost: a tömeg mindig nő, még ha férfiakból áll
                  is. Tehát: minél szertelenebbül kell neki hazudni, ha uralkodni akarunk rajta.
                  Ezért a legképtelenebb dolgokat, angol segítséget, világ-pogromot, szerb
                  forradalmat s más egyebet igérgetett s hétfőn a legártatlanabb arccal szavalta
                  ellenkezőjét annak, amit vasárnap mondott. Adta a nagy titkok tudóját, jósolta,
                  hogy egy-két nap mulva ez meg ez fog történni és az üresen lejárt dodonai
                  terminusok egy cseppet sem bántották. Végre aztán az államférfin annyira átütött a
                  soffőr-humor, hogy egy napon, meglehetős közderültségre, legurult a hatalomról. A
                  másik pillanatban már vad ellenzéki vezér volt. Szörnyű titkok leleplezésével
                  fenyegetett minden kormányt. Állandóan olyan bomba volt, mely mindig elfelejtett
                  felrobbanni a megjósolt időben. De minden multja, tudatlansága, léhasága dacára: a
                  kereszténység egyik fő harcosának tekintették és nagy vagyont szerzett. Mert
                  kegyelmes úr volt, mert mégis azok, akiknek félni valójuk volt, félhettek tőle. És
                  mert a budapesti svábság csatornák körül lakó része erősen a pártján állott. Aztán
                  a politika felé sárló hisztérikáknak ő volt a kedvelt Mén Marótja.</p>
               <p>Puchberger Frigyes, meghatva, elünnepiesedve attól a gondolattól, hogy ő
                  Puchberger Frigyest, a kereszténység nagy dobját viszi a lábszárain: komoly
                  méltósággal tartotta maga elé a hasát és a világnézletét. A forradalom előtt csak
                  hasa volt Puchbergernek, mely nyugodtan elégítette ki plasztikai igényeit egy
                  püspöki uradalom főjószágigazgatóságában. A forradalom, bármennyire is alkalmatlan
                  berendezésű volt Puchberger a repülő technika számára, kirepítette a hivatalából.
                  Ekkor történt, hogy az akkor divatba jövő világnézlet szó, mint egy vakon dobott
                  kő, beleütközött Puchbergerbe. Ettől fogva világnézlete volt Puchbergernek,
                  mindennap duzzadtabb. Irtózatos megvilágítással tudott leleplezni minden
                  forradalmat, az ószövetségi bakalódásoktól napjainkig. Abszolonról, a két
                  Gracchusról, Spartacusról, Dózsa Györgyről, Dantonról, Robespierreről, Kossuthról,
                  sőt Kálvinról és Lutherről is olyan magánéleti szörnyűségeket tudott, melyek
                  lehetetlenné tették ezeket az urakat minden magára csak egy kicsit is adó
                  kaszinóban. Puchberger Frigyes napról napra szemmelláthatóan vastagodott a
                  keresztény világnézlet mestergerendájává. A kommün után aztán, ahol csak akadt egy
                  heverő szék, ő felállott rá: és a szónoklás története Demoszthenesztől Kossuthig
                  nagyon kis dadogás lett Puchberger Frigyes mellett. Első napi rikoltó sikerei után
                  elhatározta, hogy most már műveli is magát az apostoli és államférfi szerepre.
                  Ekkor jutott a kezébe a Klupák tisztelendő úr értekezése a világ berendezéséről,
                  melyet a jó szláv pap az aszódi katolikus legényegylet számára írt. Puchbergerben
                  tótágast állott a világnézlet mint a fogamzásra elszélesedő tehén. Csak most
                  látta: milyen egyszerű dolog a világ és a politika. A népet a jó Isten azért
                  teremtette, hogy teremjen, adót fizessen, katonáskodjék és szolgálja híven urait.
                  Ha e közben valami apró kellemetlenség éri: bejelentheti a Mennyország kártérítő
                  bizottságánál. Minden elégedetlenség bűn: mert lázadás az isteni rend ellen. Az
                  urak az isteni akaratnak az emberi történelemben meghúsosodott hordozói. Minden
                  forradalom istentagadás. Puchberger a kinyilatkoztatás elrévülésével kiáltott fel
                  a végén:</p>
               <p>- Lám, hogy gazember disznók voltak azok, akik engem kidobtak a
                  jószágigazgatóságból!</p>
               <p>És most már nem lehetett bírni a világnézletével. A főváros legdomborúbb népvezére
                  lett s nem volt keresztény kocsma, ahol meg nem védte a társadalom isteni rendjét.
                  Minden beszéde végén kijelentette, hogy ő, ha kell, meg is hal a világnézletéért
                  és a fajáért. A fajtám, a fajtám - ez volt közéleti szerelmi vallomásának a
                  refréne. És tényleg: ahova a keze elért, ott még okszigént is csak sváb tüdők
                  számára mértek. Ezért aztán az örvös szittyák, az ordas turániak és a bozontos
                  hetumogerek megválasztották képviselőnek s betették egy olyan állásba, ahol a
                  hatalmas jövedelemért csak éppen dolgoznia nem kellett. A világnézlet méltósága
                  egész családján meglátszott. Felesége, gyermekei, még a szobalánya is oly
                  ünnepélyes botladozással jártak, mintha mindegyre egy uszályt kellene
                  félrehárítaniok. Felesége, mikor megölelte férjét, kétszer akkorára tárta ki
                  karját, mint amilyen a békebeli ölelése volt. Mert tudta: hogy most Frigyessel
                  együtt egy világnézletet ölel magához.</p>
               <p>Még ott voltak a kíséretben Tarnay báró, Eckhardt János, Rendeky és Onisioru,
                  Mumhárt, Bzenszky és Herendy professzorok. Póstás Lajos jobb lába már előre
                  feszült, arcán a készülő szavak méltósága komorlott. Mindenekelőtt üdvözölte Füley
                  grófot, mint a magyar kultura világgá kiötlő Atlászát. Aztán, az idegen uraknak
                  mondott istenhozottat. Itt a magyar kultura szentélyében vannak, ahol egy pár
                  legszebb kalászt fognak látni a megtépett nemzet dús terméséből. Rövid
                  üdvözlésében háromszor fordult elő ez a mondat: - Én, aki húsz éve vagyok a magyar
                  kultura szerény, de lelkes munkása.</p>
               <p>A tolmács rövid fordítása után Eveline fenségesült elő. Mintha hátulról egy buzgó
                  inas fekete köpenyt segített volna rá, úgy borította el szemmel láthatólag a
                  honleányi fájdalom. Még kezeivel is olyan mozdulatot tett: mintha begombolná, hogy
                  le ne essék. Olyan dagadt, olyan vérző szív volt e pillanatban, hogy az majdnem
                  kitetszett a fekete szövetre. A mély húrok súlyos rezgésével kezdte és ezeknek a
                  zokogásában még asszony volt. De csakhamar férfi hangja lett s szemei, orra, egész
                  arca egy képviselőség felé öklöző férfivá lényegültek. Tragikus színekkel festette
                  azt a gigászi erőfeszítést, mellyel a nemzet szent megszállottjai a széttépett
                  haza testén is tovább építik az ős magyar lélekből fakadó kulturát. Négy
                  könnycseppje a beszédközben fogyott el. A másik kettő az utolsó szónál csordult
                  ki, mikor rendületlen hitét fejezte ki a magyar jövőben. Az ő beszédét is
                  lefordították az idegeneknek. Aztán König németül, Plachota a francia nyelv
                  tresztinai dialektusában, Brexatoris olaszul, Bingenheimer angolul üdvözölték a
                  vendégeket.</p>
               <p>Az üdvözlésre először Füley gróf felelt. Ime: itt látja egy csoportban mindazokat,
                  akik a magyarságnak életet és jövőt jelentenek: az ős magyar lélek kiötlő
                  megnyilatkozásait. Magyarország lelkileg intéger maradt. Amig a magyar kulturát, a
                  magyar szépséget, a magyar lelket egy Habina püspök, egy Aisleithner, egy
                  Plachota, egy König, egy Nyerges Sámuel, egy Borkuthy Eveline, egy Bingenheimer,
                  egy Hingenauer, egy Maczuga, egy Klenák Irén - de hogy is tudná mind elsorolni,
                  hiszen akkor mindenkit meg kellene nevezni, aki jelen van a teremben - képviselik:
                  addig el meri mondani, hogy Magyarország nem volt, hanem lesz.</p>
               <p>Egész komolyan, sőt akart meghatottsággal beszélt. De az arc megmaradt a gúnyos
                  rókaarcnak, mellyel saját mondatait is ravaszul szaglászta körül. Olyan
                  sajátságos volt, mikor ez az arc mondta el az utolsó mondat hangzatos biztatását.
                  Mintha a magyar jövő nyitott kalitka volna, tele holt madarakkal. És a közeledő
                  róka étvágya humorában mondaná: - Na, röpüljetek el, kicsikéim! - Percekig
                  zuhogott a taps. Plachota boldogságában elfelejtette előbbi haragját és odasúgta a
                  hozzá közel álló Mihulecnek:</p>
               <p>- Nem vette észre, édes barátom, hogy engem előbb említett, mint König Lajost?
                  Füley gróf az egyetlen arisztokrata, aki teljesen jártas a magyar irodalomban.</p>
               <p>Azután egy szakállas francia beszélt. Természetesen: a legjobb indulattal volt a
                  magyar nemzet iránt. Elismerte, hogy a triánoni szerződés miatt sokat szenvedett a
                  magyar nemzet és sok mindent vettek el tőle: határozottan elismerte. De csak
                  dolgozzék a magyar, aki dolgozik, él.</p>
               <p>Póstás, aki az egész beszédből csak a Triánon szót értette, azt hitte, hogy a
                  francia a triánoni béke megváltoztatását igéri. Harsogva vezényelt éljent és erre
                  az egész terem őrült lelkesedésbe zúdult. Majd szétosztották maguk közt a
                  franciát. Utána Habina püspök ajándékozta meg a lelkeket egy pár nemes gondolattal
                  a művészetről:</p>
               <p>- A rózsa, az szép, hölgyeim és uraim, de nem művészet. A szobor művészet, mert
                  szép plusz emberi lélek. A magyarságnak ezt a pluszát jöttünk el megnézni. A rózsa
                  csak anyag: földből kinőtt, magból lett matéria. A szobor anyag és lélek.
                  Mozdulatlanság és szárnyalás. Mozdulatlan mint anyag, szárnyalás Isten felé, mint
                  lélek. A művészet a meglelkesített anyag centripetális ereje. A centrum: Isten. A
                  művészet a legegyetemesebb istenkeresés.</p>
               <p>Beszéde rövid negyedóráig tartott és a végén különösen Kelecsényi szobrára hívta
                  fel a figyelmet. Amig beszélt, Nyerges Sámuel szemüvege mögül áhitatos
                  mosolygással hallgatta s közben-közben helyeslőleg biccentett a fejével. De
                  voltaképen félretaszítottnak, üldözött protestánsnak érezte magát. Neki volna most
                  ott a helye, ő mutatná meg, hogy kell ilyen alkalommal beszélni. Fanyar
                  megjegyzések fakadtak benne a beszéd nyomán: - Én nem rózsával kezdtem volna, ez
                  már lejárt szimbóluma a szépnek. - A centripetális szó igen tudományoskodó egy
                  hangulatkeltésre szánt szónoklatban. - A művészet nem istenkeresés, a művészet a
                  megtalált Isten boldog öröme a mozdulatlan anyagban. - És egy nagy metafora-felhő
                  kelt fel benne s vigasztalva borította be a keserűségét, mint Illés prófétát.</p>
               <p>Most Hingenauer tanár úr űlt egy kis asztalka elé. Egész feje körül csavart
                  hetvenöt hajszála sötét keretében sápadt volt a koponyája. A fanyar mosolygás
                  leszorongott az ajakáról, de szemei megmaradtak szúrósnak és kritikusnak. Tompa,
                  tudós hangon kezdte olvasni értekezését. De már senki sem figyelt rá. Mindenki az
                  idegenek felé volt élet, azok pedig a hölgyeket nézegették. Csak egy kis
                  karika-lábu olasz, akinek életét a pezsgő adakozóvá duzzasztotta, kiáltott
                  mindegyre bravót közbe. Egyszer aztán Aisleithner ügyesen odasugta Hingenauernek,
                  hogy értekezése kiváló, de fejezze be. A tanár sápadt tapsok közt tűnt le. És mert
                  a szinészek szereplésére csak vacsora közben került a sor, megkezdték a kiállított
                  művek bemutatását.</p>
               <p>Plachota először is a Huszti Ernő plakettjeihez vitte az idegeneket. Ott rögtön
                  kikereste a saját képét: - Akkor készült, mikor Botond házassága című regényem
                  megjelent, - lelkendezte az uraknak. Aztán olyan lett az arca, mint egy kibontott
                  pávafarok és megveregette a Huszti vállát: - Ez derék művész, a sujet
                  megválasztásában és kidolgozásában egyaránt kitünő. - Az idegenek tétován néztek
                  egymásra s majdnem csikorgott az arcuk, amint méltányló kifejezésbe facsarták.
                  Csak a kis talián tudott visszaböfögni egy pohár pezsgőnyi lelkesedést: - Superbo,
                  superbo, un altro Cellini, - és kezet szorított a boldogságban majdnem szétpárázó
                  Husztival.</p>
               <p>Alig néztek meg egy pár dolgot, amikor az előcsarnok ajtajánál tolongás támadt.
                  Kelecsényi báró arcán, szemein kilobogott a győzelem. Póstás Lajos mély
                  tisztelettel jelentette, hogy a Kelecsényi báró csodás szobra, a magyar
                  képzőművészet legtökéletesebb virága megérkezett. A hír végig futott a termeken,
                  mindenki tolongott meglátni a csodát. A nők ajkán már ott volt az eltikkadó: ah!,
                  a férfiakén az elámulástól forró gratuláció. Zöld vászonba beburkolva hat birkózó
                  karu munkás hozta a hatalmas tömeget. Kelecsényi báró, kidagadva önmagából mint
                  egy húsvéti kalács, boldogan vezényelte, hová állítsák a szobrot, hogy a fény
                  szőke leányai még szebbé cirógassák. Az urak körülállták, Füley gróf arcán már
                  műértő helyeslés volt, Póstás olyan arcot vágott, mint egy békebeli trén-szakács,
                  ha a tábori konyha ablakán a Gotterhalte zúgott be. Minden fej belehajtott a közös
                  várakozásba.</p>
               <p>A szobor helyén állott. Akkor Kelecsényi, mintha egy apótheózis sugárzása elől
                  vonná el a függönyt, meghúzta a vászon szárnyait összefűző zsinórt. A burok két
                  felé válva esett a földre. Ott állt a szobor, de már szobor volt mindenki. A Lóth
                  feleségének csodája egyszerre több száz példányban ismétlődött. A döbbenettől
                  jéggé fagyott levegőben dermedt arcok, eltágult szemek meredtek a szobor felé.</p>
               <p>Egy óriási gipsz-kecske állott előttük a nőstényre rohanás ledér pózában. A fej
                  úgy volt kecske, hogy bizarr-gúnyosan, ravasz-buján a Füley gróf feje volt,
                  bámulatos, lényegszerinti azonossággal. De fej volt hasán, a támadó fallosz
                  fölött, fej a két térden. A has arcában a Habina jól táplált ideálizmusa, a térd
                  arcain Nyerges és Kelecsényi vigyorogták elő legbelső lelküket. És hátul a
                  párzástól felkiáltó jellé rohant rövid farok alatt Póstás ájulva látta meg saját
                  bandzsal tekintetű, kecskére vált arcát.</p>
               <p>Szegény Kelecsényi báró abban a pózban fagyott be a levegőbe, melyben a zsinórt
                  meghúzta. Jobb keze előrenyujtva, egyik lába előre lépve, arcán a Gorgon fej
                  borzalmas visszatükrözésével. Póstás fehér volt, mint az ingmelle, de gyilkossá
                  sötétült szemeiben már méreg és tőr volt. Ajkára kis nyálbuborék jött ki. A Füley
                  gróf vonásai is szétzilálódtak, mint egy széltől felkavart csalit és egy
                  pillanatra megjelent az ős ragadozó-úr, aki most képes volna leszurni valakit. De
                  a másik percben már bágyadtan legyintett s mosolyogva fordult az idegenek
                  felé:</p>
               <p>- C’est une plaisanterie assez mal placée.</p>
               <p>És már kész is volt a mesével. Kelecsényire több művész nagyon haragudott, hogy
                  egy arisztokrata elüti őket a pályázaton. Ezek bizonyára az utolsó percben
                  belopóztak a rosszul őrzött műterembe s ezzel a szörnyeteggel cserélték ki a
                  szobrot. Valószinüleg a munkások is meg voltak vesztegetve. Csak az eredetinek ne
                  legyen baja, úgy ez a rossz tréfa meg is bocsátható. Végtelenül értékes kincset
                  veszítene vele nemcsak a magyar, hanem a világ művészete.</p>
               <p>De az idegen urak legtöbbjén érdekes változás ment végbe. Eddig udvarias
                  figyelemmel nézegettek s hűvös, kötelességszerű bókokat mondtak. Most egyszerre
                  élővé lendültek s szemeikben megjelent az a fény, melyet egy nagy alkotásban elénk
                  rohanó lélek szokott felgyujtani. Közelebb mentek a szoborhoz, mohó hajlásokkal
                  nézték minden oldalát, apró kiáltásokat hullattak: - C’est magnifique! - Épatant!
                  - Quelle hardiesse! - Végre egy francia műintézet igazgatója elragadtatva
                  mondta:</p>
               <p>- Akárki csinálta ezt a rengeteg tréfát, nagyszerű művésznek kell lennie.</p>
               <p>Fuley gróf már maga is elismeréssel ízlelgette a szobrot. A közönség is
                  felszabadult a jégpáncél alúl. Hangos nevetés, tréfa és tetszés túláradták a
                  megbotránkozók komolykodását. A nők a csók csiklandásával lopták szemeiket a
                  gigászi erotika felé s a szobron át már odagyengültek az ismeretlen művésznek.
                  Póstás felhasználta ezt a nagy összekavarodást: odament Bokodyhoz, aki a rémület
                  és gyönyörűség görcsös vegyületével nézte barátja roppant tréfáját. A Póstás arca
                  fehéren izzott, megfojtó szemei rátapadtak a művész hosszu vörös nyakára, úgy
                  lihegte az arcába:</p>
               <p>- Bokody, hagyja el rögtön a klub helyiségét!</p>
               <p>Bokody úgy tápászkodott ki a csodálkozásából, mint egy több lábát elvesztett
                  keresztes pók.</p>
               <p>- Hát ez már mi? - dadogta megbiborulva.</p>
               <p>- Hagyja el rögtön a termet! - harapta újból a dűh veszettségével Póstás.</p>
               <p>Bokodynak mindkét kézelője kibukott a frak ujjaiból. - De a szerepem, - hebegte
                  szétmálva.</p>
               <p>- Bokody úrnak nincs szerepe. Menjen ahoz a gazember barátjához, a gazember Boór
                  Bálinthoz, mert gazember. Bizonyára csak azért ajánlotta ide, hogy legyen egy
                  kéme, aki elbeszélhesse ezt a rettenetes botrányt. De meg fogja fizetni, meg fogja
                  fizetni. Hagyja el rögtön a termet, mert szolgákat hivatok.</p>
               <p>Bokody ezalatt egészen megváltozott. Csúfságai egyenként derültek fel s mint
                  hancurozó kamaszok, valami nagy huncut derültséget futballoztak össze. Olyan
                  étvágyas-csemcsegőn nézett a kis szerkesztőre, mint egy jó hazai falatra.
                  Parasztos-csendesen mondta:</p>
               <p>- Jól van, jól, azért nem kell megrepedni. Hanem ez szép szobor, igen szép szobor.
                  Póstás úrnak még nem láttam ilyen sikerült fényképét, csak kárt ne tegyen benne az
                  a kópé kecske.</p>
               <p>Huncutul kacagott és ez a kacagás úgy tele volt a magyar falu visszaütő ős
                  humorával, olyan Ludas Matyi volt ebben a percben. Megvonogatta vállát és
                  kedélyes-nyugodtan kiment a teremből.</p>
               <p>Mikor az óriási étkezőbe mentek át, Póstás odafúrakozott Füley gróf mellé s
                  halkan, hebegve a belső hidegrázástól, bocsánatot kért a történtekért és
                  megigérte, hogy elégtételt fog szerezni.</p>
               <p>Füley különös mosolygással nézett rá:</p>
               <p>- Minek ez a nagy kétségbeesés? Talán nincs megelégedve a képmása elhelyezésével?
                  Gondolja meg, hogy a feje én vagyok.</p>
               <p>Az étkező roppant asztala köré körülbelül százötvenen ültek a kiválasztottak
                  közül. A többi, a melléktermekben, kisebb asztalok szabadabb kedélyessége mellé
                  került. És az ős legenda: a tejjel-mézzel folyó csodás magyar Kánaánról itt most
                  tényleg megmutatta magát. Az ételek és italok mérhetlen táborában, mint egy mesés
                  rengeteg zsúfoltságában, szinte látni lehetett ólálkodni a lelkeket, vérszomjast
                  vagy siránkozót, a birtoklás éhezőjét vagy a csók őrültjét, melyeket a maguk kis
                  felelős lelkévé fognak belőlük enni az anyagból összetákolt emberek. Ha lett volna
                  varázsvessző vagy babonás szó, melynek érintésére ezek a méltóságos és kegyelmes
                  ételek és italok széthulltak volna mindama jajgatássá, vérré, verejtékké, átokká,
                  melyekből lettek. De nem volt biró a látszatok mögött s mozdulatlan ízes
                  pecsenyék, kacér illatu sütemények és csókra kerítő pezsgők várták az úri
                  étvágyakat.</p>
               <p>Az elhelyezkedés után a beszélgetés még mindig a magyar művészetről folyt. Mert
                  mégis kellett egy téma, melyben a sok evésnek guruló élet társas lénnyé
                  emberiesedjék. Az egyik idegen úr, maga is művész, kérdezte:</p>
               <p>- Tegnap a művészotthonban tett látogatásunk alkalmával valaki sokat beszélt nekem
                  egy Boór Bálint nevű művészről. Azt mondta, hogy óriási tehetség. Megmutatta egy
                  művének a fényképmásolatát. Amennyire erről meg lehet itélni, nagyszerű dolog
                  lehet. Miért nem láttuk itt egy művét sem?</p>
               <p>Füley könnyedén hárította el a kérdést:</p>
               <p>- Az egy elzüllött ember, aki talán lehetett volna valaki. Talán már nem is él.
                  Annyi bizonyos, hogy már rég nem dolgozik.</p>
               <p>De Plachota rögtön a nyomába fortyant:</p>
               <p>- Az egy kommunista gazember! Nem szobrot csinál az, hanem összeesküvéseket. Ő a
                  magyar destrukció főforrása. A magánélete is irtózatos. Magam se tudom, mi tudta
                  eddig megmenteni a börtöntől.</p>
               <p>Borkuthy Eveline villáján egy hatalmas csirkecomb készült Evelinné lenni. De azért
                  úgy emelte fel szemeit, hogy nagyon lélek, nagyon ideálizmus volt:</p>
               <p>- Én láttam valaha vagy két munkáját. Fogalma sincs a magyar pszihéről. Perverz
                  idegen modorosságokkal, üres furcsaságokkal igyekszik hatni és betegesen érzéki.
                  Az ilyen művészetet éppen úgy kell irtani, mint a bacillusokat. Hogy lehet magyar
                  művész az, aki soha egy hangot sem hallott meg az ős magyar erdő zúgásából, mely a
                  mi lelkünk alaphangja?</p>
               <p>Szavai körül olyan történelmi távlatot mélyített, hogy a többiek szinte látták,
                  mint egy testetlen vizvezetéki csövet, amint egy finom köldökzsinór, anyák,
                  nemzedékek, évezredek nagy során át Weinkeller Hánitól a Dul király kisebbik
                  lányához vezet. König hideg-nyugodtan összegezte:</p>
               <p>- Ezek a faluból, parasztból felkerült emberek megbízhatatlanok a politikában is,
                  a művészetben is. A politikát a művész hisztériájával csinálják, a művészetet
                  szétpolitizálják. Különben is: Boór nem volt soha igazi tehetség. Csodálatos,
                  hogyan gyűlöli ez az ember a magyarságot. Ha csak rajta mulna: ma kitörne a
                  parasztlázadás és mi mindnyájan alighanem rosszul járnánk. Egész nyiltan hirdeti,
                  hogy a mai előkelő kulturközéposztály helyett egy parasztokból lett középosztályt
                  akar.</p>
               <p>- Botot a parasztnak, botot és kalodát, ez a helyes politika. A paraszt olyan mint
                  a kutya: ha nem ütik, harap, ha ütik, szolgál, - intézte el huszárosan a politikai
                  bonyodalmat Styavnicki tábornok.</p>
               <p>- A magyar falu már is sokban hódolt a destruktiv világnézletnek. A paraszt önző,
                  nem lelkesedik ideálokért. A jobbágy-felszabadítás alighanem egy nagy történelmi
                  kimarjulás volt, - mondta ünnepélyesen Puchberger és magában örömmel vette észre,
                  hogy az elvek terén már mestere, Klupák tisztelendő fölé került.</p>
               <p>Nemsokára megkezdődtek a pohárköszöntők s az idegenek káprázva látták, hogy
                  Magyarországon több szó van mint máshol az egész világon. Puchberger köszöntője
                  tette a legnagyobb hatást. Kijelentette, hogy eddig csak nézte, nézte a
                  világtörténelmet. De most kiáll a magyar vártára, és ő, Puchberger Frigyes
                  odadörgi minden forradalomnak és minden destrukciónak: most már elég, most már
                  éppen elég volt! A közönség felállott s úgy tapsolt neki. Glodariu odasugta a
                  mellette ülő Mihulecnek: történelmi perceket élünk.</p>
               <p>A tósztok általában megegyeztek abban, hogy a magyar kulturát élő sövénynek
                  nevezték minden forradalom ellen s ebben a sövény-kulturában való egyesülésre
                  hivtak fel. Az Eveline beszéde alatt, mikor anyai fájdalommal ecsetelte a
                  destruktiv erők, egy Ady, egy Móricz Zsigmond, egy Boór Bálint galád pusztításait
                  az irodalomban és a művészetben, a kis taliánból kifordult a magyar
                  vendégszeretet, s úgy kellett nagy kiméletesen elvinni. De öklendezései közül is
                  kiszimpátírozott a lovagias magyarok felé. Huszti hetekig dicsekedett, hogy ő és
                  Glodariu vitték ki: - Ha nem hiszitek, megmutathatom, a frakkomon még most is
                  látszik a nyoma.</p>
               <p>A fekete kávé volt az olajág, mely a tósztözön megszüntét jelentette. Most Klenák
                  Irén énekelt. És csodálatos: mintha az ének alatt ezek az irtózatos és undorító
                  arcok megszépültek volna. Mintha az Isten és törvény agyarakkal törtető vad
                  élet-zabálókba belopózott volna: egy kis lélek, egy kevés ember.</p>
               <p>Azután már bővebben folyt a pezsgő s a felszabadult hangulat zuhogóbbá tette a
                  termet. A dugott én kezdett felmozdulni, a titkos kéz kezdte elejteni a nehéz
                  álarcot, mert tudta, hogy most már mindenkinek más szeme van. A megelégült gyomrok
                  mint telt rothadásu mocsarak, jókedv-lángot lidérceskedtek. A nők válla
                  meztelenebb lett s a felforrósodott levegőben párzás volt. A szavak is most már
                  nőstény és him szavak voltak. És amint ez a sok fényes arc egymás felé hajolt,
                  kacagott, evett, ivott, beszélt, amint a sok kar lendült, a kezek s az ujjak
                  bizarr árnyéka táncolt: mintha nem külön-külön egyének lettek volna. Mintha nem
                  lett volna egy külön Füley gróf, külön Feichtinger, külön Plachota, Borkuthy
                  Eveline, Bingenheimer, Puchberger, Habina és a többi: gyomruk, epéjük, ágyékuk
                  különakaratu elhatároltságában. Mintha az ős ijedelmek egyetlen százfejű, százkarú
                  szörnyetege zabált, röhögött, ágált volna a fáradtan alvó ország fölött.</p>
               <p>Szerteszét pedig, az elfeküdt mérhetetlen városban, nyomoruság-uccák fülledt
                  kuszáltságában, sápadt vackaik lidércnyomásában aludtak a munkások. Azok, akik
                  termik a pezsgős üveget és a pezsgőt, a fínom poharat, a habos abroszt, a
                  csillárt, az aranyos széket, a fejedelmi asztalt. És alvó gyermekek híg húsában,
                  fojtott tüdőcskékben, rosszul táplált idegekben rágcsáltak a halál egerei. És a
                  kis alvók éhes kis szájai felnyiltak a szörnyű levegőbe, szomoru kelyhei az
                  éjszakának s kérték az álomtól a nappal megtagadott falatját. És az apák kezein,
                  melyeket a történelem fellobbanó haragja odaverdesett az örök rácsokhoz, még ott
                  alvadt a vér. De jaj, az álom biztatásában megint öklökké szorultak a kezek. És az
                  életet fojtó levegőben, az éhség görcsei s a holnapi gondok nyitott szeme előtt: a
                  nyomorult ágy mégis felmozdul, két vézna női kar mégis csók után nyúlik, s a
                  munkától letaglózott, két álom közt tántorgó gladiátor mégis ölel, hogy a
                  történelem taposó malma meg ne álljon.</p>
               <p>És hónapos szobákban, padlás-műtermek szegénységében, vagy kiverve, valahol az
                  éjszaka irgalmában, feküdtek a lélek lázas kőművesei, a szellem, az álom, a jövő
                  szent terhesei. Élet felé fakadó virágai a halálos fajnak, nagy sírásra kondult
                  harangjai a sülyedő országnak. Elkergetett kutyái az életnek: asztalt és szivet
                  senki sem terít számukra. Oh, számukra nincs biztató szó, nincs ajtót nyitó kéz.
                  Rokontalanok, mert fajtájuk örök kifejezői. Hazátlanok, mert az összefogott munka
                  megtisztult hazáját jelentik. Rájuk ütve a bélyeg: a társadalom ellensége, mert
                  milliókat egybeölelő igazságnak születtek. És mégis: az álom tépő lázaiban, az
                  ébrenlét kietlen gondjaiban, a börtön és az éhhalál íjesztései közt, az
                  egyedülvalóság csüggedésében, idegen orgiák zaja mellett: mégis álmodnak, mégis
                  alkotnak, mégis teremnek. Mert kell a drága halott a szemrehányó magyar
                  temetőknek.</p>
               <p>És mindenütt az elfeketült országban a távoli ég hideg húnyása alatt: aludtak a
                  magyar falvak. Aludt a rög barna kovácsa. De fél szemmel, de fél szivvel s övéi
                  szivében is szorongott az éjszakába téresült mezők felé. Nem nyughatik nyugton a
                  vak óriás, ki hátán viszi az ügyesek, a ravaszok, a kicsinyek világtörténelmét.
                  Künn kenyérben, borban, húsban terem az urak fínom lelke és lelket igázó hatalma.
                  Vigyázz, Bence, jég meg ne verje, lopó meg ne lopja, torkos állat kárt ne tegyen
                  benne. Nem elég, hogy hullnak a csemetéid? Ragadó vészben, tudatlanságban,
                  alkoholban lesi a halál csókjaidat, lágy selymes bölcsők dús termője. Oh elhagyott
                  magyar falu, ó termő magyar falu, ó augusztusi pazar éjszaka!</p>
               <p>És túl az elitélt ország határain: Galiciában, Ukrajnában, Oroszországban, a
                  Balkánon, Tyrolban, Olaszországban, Flandriában csendes rögök énekeltek a
                  hallgató ég alatt: - Magyar paraszt voltam, kenyeret termeltem. Magyar paraszt
                  voltam, vérem szétöntöttem. Most, hogy földdé lettem, megint kenyeret és bort
                  termek. Vegyetek és egyetek, vegyetek és igyatok, kedves idegen éhesek és
                  szomjasok. Mi volna értelmem, ha ti nem ennétek, ha ti nem innátok? Mi volna
                  életem, ha ti nem élősködnétek rajtam?</p>
               <milestone n="8" unit="startSubChapter"/>
               <p rend="8">8.</p>
               <p>Egész nap nehéz forró párák nyomták a levegőt. És Bálint egész nap ott hevert a
                  divánon mint egy hulla. Idegein súlyos várakozás feszült, vérrel feltelt feje
                  szédült, tudata alaktalan forró tikkadtság volt. De amint délben kitört a vihar:
                  minden lerobbanó villámmal s a leszakadó vízoszloppal fokonként könnyebbült. És
                  amint a vihar odább állt, elgyengülve, de csodálatos testi boldogságban
                  szenderedett el. Mintha ez az ősemlékezésü test egyhúsu valóság lett volna a
                  kozmosszal s a tér és anyag roppant életét fájta és örvendte izmaiban.</p>
               <p>De most már, felébredve délutáni szendergéséből, ott űlt, ingujjban, meztelen
                  mellel, a nyitott ablak roppant lélegzése előtt. Olvasott. A csatornákban s lenn a
                  kertben még hallszott a felgyűlt vizek dudoló szétfolyása. Bálint végtelenül
                  nyugodt és erős volt.</p>
               <p>Már augusztus közepe felé járt s hetek óta nehéz lángokkal fűtött a nyár. Más
                  évben ilyenkor már rég lemenekült Sümegre, elbújni az ősi ház hűvös gerendái alá,
                  a hervadozó kert lágykezű bánatához. Visszakapcsolódni a föld, a szelid dolgok,
                  az egyszerű emberek életének szálai közé, melyek élete ős szövetét fonták. Most:
                  hogy annyifelől dűlt rá a világ: most nem tudott elmozdulni Budapestről. Mintha
                  valami elintéző, végleges tragédiát várt volna. És nem akarta, hogy a vad hajrá
                  beteg, piszkos kutyái után törtessenek az anyai ház tiszta hallgatásába.</p>
               <p>Mert most már a hajrá egyetemes volt a végső ledöfés makacs akaratával. Az a
                  herkulesi pofon, melyet a Hunnia klub estéjén adott, minden gyűlöletet
                  besarkantyuzott az elkeseredett hajszába. Hát még mer védekezni, mer visszaütni,
                  apró nyálas beteg gyűlöletük elé ki meri bontani roppant élete erős kacagását. Nem
                  elég, hogy gígászian erős az aljas, hogy zseni, hogy elzúzóan nagy művész, hanem
                  még azt sem engedi, hogy a kicsinyek, a gonoszkák, a buták apró fogaikkal
                  lassanként szétrágcsálják! Bármennyire is titokban tartották Póstásék a dolgot,
                  már másodnapon szétszivárgott a tréfa az egész városban, honnan, milyen utakon,
                  nem lehetett tudni. Óriási kacagás és óriási megbotránkozás tette pár napig élővé
                  az embereket. Az óvatosabbak és okosak, az ellenforradalom és a germán
                  szervezkedés ügyesei, most nagyszerűen fölhasználhatták az alkalmat, hogy kölcsön
                  vett köpenyeg alatt üssék agyon. A legnagyobb krisztusi türelemmel sem lehet
                  tovább kímélni ezt az embert, aki ilyen kegyetlenül cégérezteti az országot a
                  külföld előtt és aki állandó veszélye az egész keresztény társadalomnak.</p>
               <p>A hajtóvadászat terveit s a hajrá derekát a titkos társaságok végezték. Füley és a
                  többi hatalmasok csak nem felelős és semmit sem vállaló hunyorítással nézték a
                  dolgot. Ezek a titkos összeállások egy újabb szakasz voltak a magyarság belső
                  tragédiájában. A kommün bukásakor: az összeomlás nagy tanítása s a két forradalom
                  sajgó szégyenei után közmondássá lett, hogy a legnagyobb baj a fejetlen időkben a
                  középosztály szervezetlensége volt. Nosza: elkezdtek szervezkedni. Szervezkedtek
                  éjjel és nappal. De különösen éjjel. Mert a világháboruban vérszagra részegített,
                  a két forradalomban megkorbácsolt idegeknek kellett a bújás, a titkos nagy eskü, a
                  sajátságos szimbólumok és jelszók lúdbőröztető misztikuma. Az évezredes sionhegyi
                  karótól eloldott ember-vérebnek kellett a tovább ölés, a készülő harapás kéjes
                  titka, az áldozat testének forró vonaglásai. És az ima-pihés iskolákban szelid
                  dalokkal, erkölcsi mesékkel táplált, a hivatal alázatosságában társadalmi lénnyé
                  simított emberek: most a mindennap mosolygó arca alatt irtózatos tervek titkát
                  vitték. És ezek az elgurult biztosítási hivatalnokok, felajzott ügyvédek,
                  közéletbe gárgyult tanítók, kificamodott miniszteri hivatalnokok: az új fórum
                  gorillái, görényei és hiénái gyávaságukban s a vér beteg szomjuhozásában is mégis
                  szánalomra méltók voltak. Mert gonoszságuk nem az ő külön kis lelkük gonoszsága,
                  harapásuk nem apró fogaik külön ingere, véres szomjuságuk nem torkuk felelős bűne
                  volt. Az őrült Emberevő, a háboru, hogy nagy konyhája csődbe jutott a frontokon:
                  most bennük támadt fel, agyarkodott, tépett s végtelen szomjusággal üvöltött fel a
                  beteg szivekben: vért, vért, vért!</p>
               <p>És a titkos társaságok napról napra szaporodtak. Az első időkben alig volt
                  éjszaka, mely beteg méhében ne torzított volna egyet a világra. Az összehozó
                  jelszavak szépek s a nagy fájdalom dédelgetői voltak. A régi Magyarország
                  visszaszerzése, a magyarság védő megszervezése egy új jövő számára. De amint a
                  régi történelmi érdekszövetségek magukhoz tértek a nagy megtántorodásból,
                  mindenre kapható spadassinjük: az ellenforradalom kezeibe kerítette ezeket a
                  szervezeteket, hogy a kicsúszott országot visszaszervezzék a régi
                  részvénytársasággá. És ezek közt a felbolygatott, beteg vagy egy közös gyűlöletbe
                  íjedt emberek közt minden lehetséges volt.</p>
               <p>Tényleg: sajátságos ember-zűr voltak ezek a titkos társaságok. És átvilágításuk
                  megmondja az egész kort: a korlátlan becstelenségek korát. Ide jöttek az
                  elgurultak, a nagy szerelem rajongói, a végtelen fájdalom elbódultjai. Akikben
                  felvérzett a szétroncsolt ország s homályos lelküket végtelen szomjuság égette:
                  kiélni ezt a halálos szeretetet egy óriási lezúzó gyűlöletben. Hogy az ellenség
                  torkára szoruló marokban, az árulóba kést döfő karban érezzék nagy szeretetük
                  feloldó megelégülését. Ezeket a lelkeket minden perc hőssé vagy gazemberré,
                  mártirrá vagy gyilkossá tudta lobogtatni. Ezek voltak a legszánandóbbak. Mert
                  amikor áldozat került lezuhanó lelkük alá: ők voltak a legsiralmasabb áldozat az
                  ügyes meglökők kezében. Voltak aztán igen sokan a szétmállott hadseregből, akiknek
                  a világháboru véres-víg majális volt, ahol idegeik rászoktak a büntetlen rablások,
                  nagy zabálások és könnyű gyilkolások vad ízére. Ezek aztán, mint a tizenhatodik
                  század spadassinjei, szétkinálták tőrré dugott kardjukat, beálltak minden ügy,
                  minden jelszó szolgálatába, egyszerre a legellentétesebbekbe is: hogy a nemes
                  szavak árnyékában folytathassák a vér és zsákmány irtózatos tivornyáit. Ezekben a
                  nehéz szemű emberekben, beágyazva a vérbe, a felajzott idegekbe: követelőn és
                  legénykedve élt tovább a háboruban felódázott, felmonétázott, paptól áldott
                  emberölés jogfolytonossága. Aztán ide futottak a perpetuum mobile kelekólái: a
                  megváltó politikai tervek, az egyetemes panaceák, a csalhatatlan elméletek
                  készítői. Félig bolond, félig szédelgő kolontosok, akik itt végtelen szózáporban
                  hullhatták agyrémeiket a mások nyakába. És, mint riasztott nyáj bégető sokasága:
                  idetolongtak a hivatalnokok, a tanítók, a tanárok, a más eszére élők. Én is
                  beszervezkedtem, a sógorod is beszervezkedett, az ipád is beszervezkedett: jaj,
                  égszakadás, földindulás, szervezkedj be te is, pajtás! Egyesültek azzal a
                  szociális szándékkal, hogyha valami baj lesz: rögtön szétfutnak. De ha valamin
                  osztozkodni kell: mindnyájan részt kérnek belőle. De a legveszélyesebbek voltak az
                  úri társadalom vasalt nadrágu, vasalt lelkű törtetői. Az ügyes összehunyorgatók,
                  akik ezekben az összeállásokban rögtön meglátták a nagyszerű eszközt: állás,
                  hatalom, vagyon szerzésre. Ezek kezében voltak a fonalak: ők rángatták a bűnt, az
                  őrületet, a betegséget és a gyávaságot. A haszon dereka mindig az övék volt, a
                  felelősség soha. De a bűn és téboly kizsákmányolásának hierarchiájában mégis
                  legfelül a germán imperiálizmus ügyes szervezői állottak, akik egyaránt mozgatták
                  a mozdítottakat és a mozgatókat, hogy a magyarságot megtartsák a német étvágy
                  láncos vagy láncatlan komondorának.</p>
               <p>Ezek a földalatti szervezetek most közös paranccsal mozdultak meg Bálint ellen. A
                  dolog, bölcs megalapozással, legalul kezdődött: a szesz-kloákák, a véres lebujok
                  beteg levegőjében. Buda összes züllött korcsmáiban, ahol az ital felé hajló
                  szerencsétlen oly könnyen rábukik a késre: Scheuthauer, Smotzer, Berwerth és
                  hasonló nevű „ébredő magyarok” uszították az elmerült lelkeket egy mindent
                  elintéző mozdulatra. Az éjfél borgőzös összehajlásában részeges ujságírók,
                  elbocsátott vurstli alkalmazottak s a bűn egyéb verbunkosai vetették a
                  gyilkosságmagot. Hogy itt lakik, közel hozzájuk az, aki a kereszténység ügyét
                  eladta a zsidóknak, aki Németországot, a magyarság egyetlen várható üdvösségét,
                  elárulta az antantnak. Más egészséges országban már rég leszúrták volna az
                  uccasarkon. Ő pedig szabadon sétálgathat s folytathatja sötét munkáját. Mert
                  mindenki gyáva, nem akad egy hős, aki megváltsa tőle az országot. De meg is fognak
                  bűnhődni. Mert ha egyszer Oroszország lábra kap és ide hozza veres lobogóját, Boór
                  Bálint véres lábát rá fogja tenni az ország nyakára és ki fog irtani mindenkit,
                  aki istent hisz, szereti a hazát és tovább is rendes családi életet akar élni.
                  Ezek a véres ujjmutatások szerencsére igen ártatlan szavalatok maradtak. A budai
                  korcsmák sváb és szláv vegyüléke bár hosszu szócsatákkal purgózza a közéleti
                  hasát: a sör nagy szelidítésében nem alkalmas tragikus elintézésekre. Különben is
                  ez volt a legszelidebb eszköz, melyet megpróbáltak a művész ellen.</p>
               <p>Bújt forrásokból szétterjedt a hír, hogy beteg hajlamai vannak a gyermeklányokhoz.
                  És mindegyre tíz-tizenkétéves lányok nyitottak be Bálinthoz, lehetőleg hiányos
                  öltözetben s megejtően szende arccal, de felgyujtó mozdulatokkal ajánlkoztak
                  modelnek, vagy más ürügyet hoztak elő. Egyszer, mikor egy ilyen korán hullott
                  virág távozott tőle, valami visszatartotta a művészt a nyitott ajtóju előszobában.
                  Alulról a lépcsőházból hallotta a Homonnay Lajos lefojtott hangját:</p>
               <p>- Nó, mondd el, mit mondott neked, de mindent elmondj ám.</p>
               <p>- Azt, hogy nincs szüksége rám, - felelte az anyától elmaradt gyermek.</p>
               <p>- Te hazudsz. Látom, hogy eltagadsz valamit. Ugye, azt is mondta, hogy gusztusos
                  kis lány vagy?</p>
               <p>- Nem mondta.</p>
               <p>- Nem mondta? Látod, hogy hazudsz! Hát akkor miért fogta meg a térdeidet, miért
                  nyult a szoknyád alá?</p>
               <p>- Nem nyult hozzám, - felelt a kis lány az elképedés hangján.</p>
               <p>- Ha letagadod, hogy megcsiklandozott a szoknyád alatt, börtönbe fogsz kerülni. Ha
                  szépen megvallod, kapsz valamit.</p>
               <p>A megijesztett kis lány nehéz jajveszékeléssel sírni kezdett. Homonnay erre
                  íjedt-hirtelen elküldte. A következő alkalommal, hogy új kisérleti lány nyitott be
                  a művészhez, Bálint kiment a lépcsőházba s földrengető hangon kiáltotta:</p>
               <p>- Lajos! Lajos! Homonnay Lajos!</p>
               <p>Minden ajtó megnyilt, mindenikből kiváncsi fej bukkant ki. A kövér Homonnay is
                  kiduzzadt. Nagy előzékenyen kérdezte:</p>
               <p>- Parancsolsz valamit, mesterem?</p>
               <p>Bálint, mintha halálos veszély rémületében remegne, lázas sürgetéssel lihegte:</p>
               <p>- Az istenért, gyere fel gyorsan!</p>
               <p>A kövér ember felizzadott a lépcsőkön. Bálint rámutatott az előszobában álló kis
                  lányra. Gyermekes-síró panasszal mondta:</p>
               <p>- Nézd, kérlek, ez a lány el akar csábítani. Ments meg tőle, te mindig jó barátom
                  voltál, ments meg tőle.</p>
               <p>Homonnaynak sötétté dagadtak a szemei, de szótlanul lenyelte a dolgot. Ezek a
                  kisérletek aztán el is maradtak. De nemsokára sápadtarcu, bozontos fejű, hol
                  munkás, hol lecsúszott látájner kinézésű fiatalemberek állítottak be Bálinthoz.
                  Előadták, hogy internálva voltak és hogy mennyit szenvedtek a forradalomért.
                  Tudják, hogy Bálint most az egyetlen fárosz a magyar pusztán: eljöttek felajánlani
                  szolgálataikat. Nekik külföldön is összeköttetésük van az emigránsokkal, a
                  nemzetközi munkássággal és Oroszországgal is. Tovább már nem lehet tűrni a
                  reakciót, itt az ideje tenni valamit. Meg kell váltani az országot ebből a
                  pocsolyából. Bálint édes mosolygással mondta:</p>
               <p>- Hát legyünk mutyiba megváltók.</p>
               <p>Aztán bánatos komolyan elbeszélgetett velük. Kérdezte: mit kellene tenni, hogyan
                  gondolják a nagy forradalom megindítását. Végre halálos komolyan szólt:</p>
               <p>- Tudják, nekünk ott vannak embereink, ahol nem is gondolják. Van egy testi-lelki
                  jó barátom, Leiter biró. Ez minden csepp vérét a forradalomnak áldozza. Hozzá
                  adok ajánló levelet, ő legjobban tudja, hol kell kezdeni.</p>
               <p>És egy pár sorban a biró jóakaratába ajánlotta az illetőket. Ezek az alakok is
                  eltüntek. De a Leiter zöldes-szürke arcbőre minden látogatásnál lázasabb volt a
                  gyűlölettől.</p>
               <p>Ezek azonban még csak ostoba mókák voltak: korlátolt és beteg agyvelők iromba
                  kisérletei. De rendszeresen, bölcs helyrajzi tervvel terjesztették a hírt, hogy
                  Boór Bálintnak, beteg fajtalankodásaiban a gyermek lányokkal, annyira megromoltak
                  az idegei, hogy a szanatórium vagy a végső összeomlás napok kérdése. Borzalmas
                  eseteket mondtak el felfordult idegéletéről. És ez az ó kor gígászai közé
                  szabott átléta egyszer csak látta, hogy mindenünnen íjedt vagy szánakozó arcok
                  merednek rá. Hogy fájdalmas arccal kérdezősködnek egészsége, éjszakái nyugalma
                  után. Hogy minden mozdulatára, mondataira lopva nézegetnek egymás szemébe.
                  Természetesen, hamar átértette a dolgot. És ebben a körülöklözött titánban meg
                  volt az a vad erő, hogy sajátságos mondatokkal, hirtelen mozdulatokkal maga
                  táplálta ezt a hírt. Hogy erejének öntudata még féktelenebb legyen a megvetésben,
                  mellyel az emberi ostobaságot tiporta.</p>
               <p>A kommün alatt a tanácsköztársaság muszáj-paranccsal megvett tőle egy Petőfi
                  mellszobrot ötvenezer koronáért. A díjat az akkori fehér pénzben fizették ki neki.
                  Ezt az összeget ő akkor, mikor a pénz volt a legnagyobb valótlanság, bedobta egy
                  fiókba. Mikor aztán, jóval a kommün bukása után, a szükség eszébe juttatta ezt a
                  pénzt, már nem volt semmi értéke. Most a kincstár keresetet indított ellene, hogy
                  a pénzt valorizálva fizesse vissza, ami, különösen az ő anyagi helyzetében,
                  hatalmas összeget jelentett.</p>
               <p>Egy napon idézést kapott. Valami Seifner-Szokoly Ernő indított pert ellene húsz
                  millió korona megtérítéséért. A művész soha ezt a nevet nem hallotta. Később
                  annyit megtudott, hogy az illető lopásért öt évig volt börtönben. Írásai, tanui
                  voltak az adósságról. Az alsóbiróság csodálatos gyorsasággal, három hét alatt
                  elintézte az ügyet. Seifner-Szokolynak megitélte a húsz milliót és még hatalmas
                  perköltséget vetett a művész vállára.</p>
               <p>Hosszas húza-vona után s az ügyészség kedve ellenére röpirata ellen is
                  megindították az eljárást lázitás, nemzetgyalázás s a külföld előtt a nemzet
                  hitelének rontása címén. De pert indítottak ellene, vagy ötvenet, a legcifrább
                  ürügyek alatt minden oldalról. Azonkivül állandóan idézgették mindenféle
                  hivatalba s a hivatalnokok sértő tiszteletlenséggel bántak vele. Leveleit néha
                  heteken át nem kapta meg. Az úgynevezett keresztény újságok, melyek eddigelé
                  lehetőleg agyonhallgatták, hazug híreket hoztak állítólagos dőzsöléseiről,
                  pazarlásáról, lakása pompájáról, a sorok mögé bujtatott aljas célzásokkal. Egyik
                  városi muzeumban egy csodálatos szobrát lelkes hazafiak éjszakának idején
                  összetörték. A hajsza olyan kegyetlen, oly minden percet betöltően részletes volt
                  a nagyszerű vad ellen, hogy Benedek tanár már elkészítette a Titán halála című
                  vezércikkét. Hogy a koporsó fölött ő adja meg az első elégtételt s a kezdődő
                  apótheózis először neki legyen üzlet.</p>
               <p>A föld, a jó kenyérbe, a tápláló húsba, az édes borba cirógatott föld most hálálta
                  meg a fiuban az apák munkás szeretetét. Ezekben a felzaklatott napokban, mikor
                  minden percére külön tőrdöfés jutott s élete minden rezdületét gonosz szemek
                  káröröme leste: Bálint visszatalálta minden őserejét. Az ős-pásztor nagy
                  magánosságának erejét, aki az embertelen pusztán begyűri a süvege elejét s hagyja
                  magára hullani a zimankót. És villámok s fergeteges zápor közt
                  mozdulatlan-nyugodtan néz a végtelenbe. Soha olyan nyugodt, olyan erős nem volt ez
                  a széles lombu embertölgy, mint ezekben a napokban. Arca is mindig egylelkűen
                  derült volt. És szemeiben volt valami az örökkévalóság tisztaságából.</p>
               <p>Dolgozni azonban nem dolgozott. Valami mély belső elfordulás volt ez minden
                  alkotástól, minden akarattól, hogy kifelé hasson életével. Ez már majdnem
                  elfordulás volt saját fajától. Nem gyűlölet, nem bosszu: a minden gyökerében
                  megsértett igazságérzet: az eltaposott szeretet szükségszerű eltökélése. Mikor az
                  egész országban hajrát üvöltöttek ellene: egy szív, egy ököl sem mozdult fel
                  mellette abban a fajban, melynek örök kifejezése lett. Ez a faj a legaljasabb
                  öngyilkosságba züllött: hagyja, hogy idegen csirkefogók dorongolják le legnagyobb
                  értékeit. Mit birkózzék ő azok érdekében a halállal, akik maguk henteregnek a
                  halál felé?</p>
               <p>De nagyon sokat olvasott, nagyon sokat sétált. Új, gyermek bámulással nézte a
                  világ dolgait. Lelke mint elkészülő király félrehárította az embereket, a napok
                  apró gondoskodásait és szájához tette az örökkévalóság emlőit. Szélesebb
                  felszívódással, millió visszhangot verve fel, ment beléje a betük és a dolgok
                  lelke. A fattyu szenvedélyek, emberek, mára való akaratok kitöredeztek megtágult
                  horizontjából és ő a széppé örökült emberi sírásokban s a fában, a fűben, a
                  felhőben, az esőben: az élet nagy ismétlődéseiben élte a mulhatatlant. Sok
                  történelmet és sok természettudományt olvasott. Ez a sok forrásu
                  renaissance-lélek arra született, hogy az ős-minden összes tégláiból építsen egy
                  mérhetetlen emberi katédrálist. De különösen a néplélek hagyományait olvasta.</p>
               <p>Az ablak előtt űlt és olvasott. Szülőföldje népmeséit olvasta, ki tudja,
                  hányadikszor. Az Erős János történetét, aki roppant földerejével mindig ravasz
                  idegeneknek dolgozik. Bántást és koplalást kap bérűl. És zokszót nem ejt és nem
                  haragszik soha. De ha a végén mégis felmozdul ökle: ravasz szerződéssel szíjat
                  hasítanak a hátából. A Vasgyuró kalandjait, aki világdöntő erejét bolond
                  furcsaságokra pazarolja. A Hét holló titokzatát, az elhagyott ember-gyermek
                  testvérkeresését a fákban, az állatokban: a természet meleg húsában. Az elhagyott
                  Hamupipőkét, aki sírva hajolja bánatát az életadókból lett föld felé. Mélyre ásott
                  harangok kondultak meg az olvasó férfiban. Lelke messzi csalitjaiból előjött az
                  eltévedt gyermek. És kis hősi öklét felrázta a rossz világ ellen s szemeiben
                  felfénylett a mások bajáért fakadó könny. A megűzött, körül nyílazott, kitagadott
                  férfiban csodásan ékes teljes kelyhére nyilt az ember. Mély áhitat töltötte el s
                  nem átkozta az elhívó végzetet. Oh mégis, mégis így volt jó: tisztának, hősnek,
                  végtelen ölelkezésnek lenni. Szétosztódni milliók életévé, mint a jó kenyér, mint
                  az erőt adó bor: vegyétek és egyétek. A halál ellen mégis legjobb dac: a szánalom
                  és a szeretet.</p>
               <p>És most már: a visszakereső gyökerek alatt eltéresült a talaj. A röghöz rög
                  keveredett, mint szelid hullámhoz a hullám, a gyökerekkel más gyökerek futottak
                  szét: és ő a mult mérhetlen avarjában benne érezte magát népe életében, az örök
                  faluban. Mennyire az a föld küldte őt, melyekből felpáráztak ezek a mesék s milyen
                  ősileg egyek. A tragikus élet két kegyetlensége: a természet és az úr közt
                  földbontó erejével, csavaros huncutságával vivódó magyar paraszt. És mintha őserdő
                  talajába lefúrtan, látná a gyökerek időtlen zűrében titkos csatornákon a nedvek
                  szétrohanását: látta önmagát fajtájában a mindenidőben. Onnan nőtt megint elő:
                  örökkévaló arcával, örökrevaló megkiáltójának.</p>
               <p>És akkor, mint a gazda: ha sok herce-hurca, gondok s a világ nehéz haragjai után
                  látja aranylani a feldúsult asztagokat: Bálint áhitatos csendben érezte az
                  elvégzett munka, a begyűjtött áldás szent örömét. Letette a könyvet. Elsétált
                  művei közt, melyek annyi formában mondták faját: a naphoz való vágyat s az örök
                  fájdalmakat. Forró hála nagy ölelése nyilt ki benne. Minden így volt jó: jó volt a
                  szenvedés, a nehéz éjszakák, a titáni harc. Jó még az egyedülvalóság is. Mert
                  termés volt s az ő fájdalmában faja fájdalmai lettek örök szépségekké.
                  Eltéresedett a terem: a szobrok visszaoldódtak az életté, melynek örök
                  szimbólumaivá tömörültek. Elnyult mezők kalászaiban készült a kenyér titka. Kis
                  ház körül duzzadt gyermekek játszottak. S hallszott a nóta, a mese és a csók.</p>
               <p>Csengettek. A terem visszaszükült napi koporsójává, a földek, az arcok, a hangok
                  hűvös szobrokká. Bálint arca egy pillanatra szomoruvá árnyékosodott. Aztán
                  mosolygást parancsolt ki szájára. - Éljük a valótlan, a halott életünket, mert az
                  igazi életet nem lehet ingyen kapni, - mondta magában.</p>
               <p>Ajtót nyitott. Leiter biró, Pomp Rezső és Győry tanár jöttek látogatóba. Pomp és
                  Győry a halott-látogatós, részvéttel bélelt arcukat vették fel. Olyan fájdalmasan
                  nyitott szájjal köszöntek a művésznek, mintha részvétükről biztosítanák a saját
                  hullája fölött. A Leiter biró szemei felgerjedt vizslakölykök voltak, melyek már
                  nyaltak az áldozat véréből s most viháncolva rohannak előre, hogy ott legyenek az
                  utolsó véres vonaglásoknál.</p>
               <p>Bálint széles kart tárt eléjük:</p>
               <p>- Nagyon szép, hogy eljöttetek. Mindig öröm az embernek, ha olyanok veszik körül,
                  akik szeretik.</p>
               <p>Győry plébános arca még szélesebb részvétbe lapult. Úgy nézett Bálintra, mintha
                  gyöngéden félrehárított szemfedő alatt vizsgálná a szeretett halott arcát:</p>
               <p>- Kissé sápadt vagy, mester, szemeid alá vannak árkolva, hogy érzed magad?</p>
               <p>- Fiatalon és erősen, amint az egy jó magyar Herkuleshez illik, - kacagott Bálint.
                  Két karját kinyujtotta s roppant mellét odadomborította a három tetem-néző
                  elé.</p>
               <p>Azok egymásra néztek. Leiter savós arcán a pórusok apró szájak voltak s egy nagy
                  harapást adtak össze. Hát még mindig élettel duzzadó melle van, még két zúzó karja
                  van, még nem rágják a férgek! Kutató szemekkel kérdezte:</p>
               <p>- Nem háborgatunk, édes Bálintom? Talán valami látogatást vársz?</p>
               <p>Erre a kérdésre is összenéztek s szemükben valami vérrel etetett bestia öröm
                  villantotta ki a fogait. Bálint betessékelte őket:</p>
               <p>- Nem várok én senkit a világon, legfennebb titeket vártalak. Mert titeket mindig
                  várlak.</p>
               <p>A műteremben Pomp új álmélkodással járt végig a szobrok közt:</p>
               <p>- Mennyi remekmű! Micsoda milliárdos vagy te, mester! - kiáltott fel
                  lelkesedve.</p>
               <p>- Jó volna a mester örököse lenni - szólt sajátos mosolygással Győry. De már
                  visszaíjedt a legkongregációsabb képéhez. Kezeit kinyújtotta, mintha egy
                  ügyetlenül megérintett seb fájdalmáért könyörögne bocsánatot. Mélyült hangon
                  mentegetődzött:</p>
               <p>- Ne érts félre, mester. Nem azért mondom, mintha esetleg muló indiszpoziciód
                  veszélyesnek tartanám. Adja az isten, hogy te temess el mindnyájunkat. Micsoda
                  karok, micsoda mell!</p>
               <p>Leiter nagyon fontos és sürgölődő lett:</p>
               <p>- Kedves Bálintom, bármennyire is nem szeretsz bennünket, mi mindig a te
                  érdekedben forgolódunk. Mert talán mi sem vagyunk olyan buták, mint te gondolod.
                  Ugye, Pomp, hogy éjjel-nappal a Bálint érdekében szaladgálunk? Hisszük, sikerül
                  megcsinálni, hogy az állam nagyobb vásárlást eszközöljön nálad.</p>
               <p>Olyan mosolygással nézett Bálintra, mintha tükörbe nézne és ott mély villanása
                  Machiavellinek látná magát. Bálint nyugodt derültséggel felelt:</p>
               <p>- Köszönöm, köszönöm. Hiszen ha ti nem volnátok, már rég a koporsóban volnék.</p>
               <p>A beszélgetés tovább folyt. Nagyon szirupos, nagyon megnyalt medvecukor volt mind
                  a három látogató. De valami biztos diadal, valami leső várakozás bújt mind a három
                  szemében, egymásnak lopott pillantásaiban. Leiter többször megnézte az óráját.
                  Egyszer aztán csengettek. Egy és ugyanazon öröm villámlott át mind a három
                  szemén. Leiter kópéskodó hangon mondta:</p>
               <p>- Látod, mégis vártál valakit.</p>
               <p>Győry kicsiklandott a lelki reverendája alúl:</p>
               <p>- Bizonyára valami szép kis lány jön. Boldog ember a mester: neki száz is van, mi
                  meg koplalunk.</p>
               <p>Amint Bálint kinyitotta az előszoba ajtaját, két ember állott előtte. Aktatáska
                  volt mindkettő kezében s mindkettő körül az a sajátságos hűvös légkör, amely
                  államot, törvényt, paragrafust mond a felriadt emberállatnak.</p>
               <p>- Mit akarnak az urak? - kérdezte Bálint.</p>
               <p>Azok bemutatkoztak:</p>
               <p>- Meizler Vilmos, a kincstár megbizott ügyvédje. </p>
               <p>- Ludinszki Ottó, birósági végrehajtó.</p>
               <p>Bálintnak egy pillanatra minden vére az agyára tolult. Egész élete egyetlen
                  lezuhanásra hajló óriási szikla volt. De aztán hideg-tompán mondta:</p>
               <p>- Kerüljenek bennebb az urak.</p>
               <p>Az érkezők szeme összevillant a három vendégével. Bálint most már nevetve
                  mondta:</p>
               <p>- Éppen jó, hogy jöttek az urak. Kiegészítik ezt a kedves baráti kört.</p>
               <p>Az ügyvéd előadta, hogy foglalni jöttek a kincstár követelése számára a kommün
                  alatt adott honorárium ügyében. A szemek majd belevájtak a Bálint arcába, hogy
                  felássák a húst s azon keresztül érezzék a lélek vonaglását, kibuggyanó vérét.
                  Bálint tudott mosolyogni:</p>
               <p>- De hiszen még csak az alsó biróság itélt és megfellebbeztük a dolgot.</p>
               <p>- Jaj, a kincstár biztosítani akarja magát. Nehogy aztán, mikor jövünk, ne
                  találjunk semmit, - szólt szemtelen vigyorgással a végrehajtó.</p>
               <p>Bálint úgy tett, mintha nem értette volna a sértést:</p>
               <p>- Tessék, végezzék a kötelességüket. - Aztán a másik háromhoz fordult:</p>
               <p>- Parancsoljatok csak helyet foglalni. Sohase zsenirozzátok magatokat. Ki tudja,
                  űlhettek-é holnap ezeken a székeken? Képzeld, Tiborkám, milyen pompás esetem volt
                  a mult vasárnap.</p>
               <p>És könnyedén, szellemesen, szinesen bimbózó szavakban mesélte el egyik futólagos
                  hódítását. Oda sem ügyelt a hivatalos eljárásnak. A három vendégen valósággal
                  testileg látszott, hogy a pukkadásig szenvednek ennek a roppant erőnek a
                  derültségétől. Pedig a végrehajtó mindent elkövetett, hogy agyarra ingerelje a
                  felvert vadkant. Durván ráncigálta a butorokat, folytonosan vigyorgott,
                  szellemeskedő megjegyzéseket tett, kihúzta a fiókokat, kutatott bennük. Bálint egy
                  kéziratcsomóját megvetve lökte félre:</p>
               <p>- Na, ezt nem írjuk fel. A sajtosok nem jönnek el az árverésre.</p>
               <p>Hosszan, piszkosan, döfősen kacagott. Bálint tovább mesélt, szélesedő humorral,
                  fel-felgazdagodó nevetéssel. - Látod, így kell tyúkot fogni, Tiborkám. Hát mi a
                  te legutolsó szerelmi kalandod?</p>
               <p>A csók-proletár biró beleharapott az ajkaiba. A végrehajtó kideltázó
                  szemtelenséggel mutatott a szobrokra:</p>
               <p>- És most ezekre a figurákra kerül a sor.</p>
               <p>Bálint egész élete felszökött mint egy rosszul eltalált vad. Csodálatos: erre
                  egyáltalán nem gondolt. Hogy hozzá lehessen nyulni az ő szobraihoz. Hogy
                  kótyavetyére dobhassák azokat az alkotásokat, melyek faja életigazolói a világ
                  termésében. Egy pillanatra úgy érezte, hogy lezuhan és vele dűl a ház, az ucca, a
                  világ. Aztán nyugodt-figyelmesen nyult a Leiter nyakához:</p>
               <p>- Ni, Tiborkám, félrecsúszott a nyakkendőd, - és megigazította.</p>
               <p>A végrehajtó zsörtölődött:</p>
               <p>- De hogy a fenébe írjam én fel ezeket? Ha csak annyit írok, hogy ennyi meg ennyi
                  szobor, ki lehet cserélni őket. - Bálint felállott:</p>
               <p>- Majd én diktálom a nevüket, akkor nem lehet semmi zavar, - és kezdte:</p>
               <p>- A fiatal Toldi, fiát váró parasztasszony, Koppány az utolsó harc előtt...</p>
               <p>Mintha mindenik név a halhatatlanság széles szárnyát nyitotta volna a terembe.
                  Mindenik alkotás egy örök arc, egy mulhatlan kiáltás a népek véres piacán: hogy
                  idetévedt egy sajátos arcu, külön álmu emberfajta, hogy letagadhatatlan gazdagság
                  és mulhatlan emberi termés. Titokzatos mélyű őshang, mely nélkül csonka az emberi
                  harmónia. Amint diktálta a neveket, hangja egy pillanatra elföldelt zokogás volt.
                  De irtózatos akarata megint hideg-nyugodtra simította.</p>
               <p>Már vége felé járt a foglalás. Leiter, mintha részvétesen ődöngene a teremben, oda
                  lopta magát a végrehajtó háta mögé:</p>
               <p>- Legyen még szemtelenebb, - sugta neki.</p>
               <p>A végrehajtó szétnézett a teremben. Meglátta a Bálint édesanyjának arcképét. Csúf,
                  széles szájából úgy jött a vigyorgás, mint valami beteg kotyvalék emészete:</p>
               <p>- Ni, ni, ezt a vén ténsasszonyt csak felírjuk. Hátha majd akad gavallérja az
                  árverésen.</p>
               <p>Ez már annyira aljas volt, hogy nem érintette Bálintot, mint egy lába alatt
                  freccsentő varangy. Palástosan, koronásan, ősi küldetéssel király volt, amint
                  mondta:</p>
               <p>- Irja barátom: Boór Bálint szobrászművész édesanyjának a képe.</p>
               <p>A két birósági ember végre mégis elment. Amig Bálint kikisérte őket, Leiter
                  odasugta a másik kettőnek:</p>
               <p>- A hatóság elleni erőszak elmaradt. Jobban tud uralkodni magán, mint gondoltam. A
                  gyalázatos!</p>
               <p>Bálint édes kacagással, könnyed bohémkedéssel tért vissza:</p>
               <p>- Pompás, fiuk! Elértem, amit akartam. Meglátjátok, hogy egész Budapest itt lesz
                  az árverésen. Milliárdokat fogok kapni. Tiborkám, neked fogok egy pompás vizslát
                  venni. Még jó, hogy titeket nem írtak fel. Mert barátaim mégis a legnagyobb
                  kincseim.</p>
               <p>Győry a legoltárosabb felét fordította ki a szemeinek s fájdalmas hangon
                  részvétezett:</p>
               <p>- Igazán sajnáljuk, mester, hogy ilyen fájdalmas jelenetnek kellett tanui lennünk.
                  Ha tudtuk volna, nem terheltünk volna mi is.</p>
               <p>Bálint éppen felelni akart, de a csengő ismét megszólalt. Ideges, sürgető, egymás
                  sarkát tapodó apró csengetések voltak, érzett bennük a felgerjedt sietség. Bálint
                  ajtót nyitott. Mint egy tavaszi fergetegtől bedobott virág, Ildikó repült a
                  nyakába.</p>
               <p>Valósággal felmászott a hatalmas férfira. Magához szorította bölény nyakát,
                  csókolta mint a záporeső. A csók nagy felhőszakadásából fulladásos lihegve ejtett
                  szókat:</p>
               <p>- Látod, nem bujhatsz el tőlem. Nem feleltél egy levelemre sem, nem jöttél el a
                  hívásainkra. Hát itt vagyok, itt vagyok, dobj ki, mert megeszlek.</p>
               <p>Bálint az után a jelenet s a vérébe hullott mondat után nem tette be a lábát
                  Rendekyékhez. Ildikó sem igen gondolt rá: volt ki szórakoztassa. De amikor a
                  Hunnia estélyén, ahol anyjával ő is ott volt, megtudta, hogy ez a rengeteg tréfa a
                  Bálint erejéből zúdult kis hunyorgató ellenségeire: minden ösztöne szárnyat
                  verdesett a nagyszerű férfi után. Több levelet írt neki, könyörgött, igért,
                  édes-gyermekül hizelkedett. Nem kapott választ. Akkor az anyjával hívatta meg hol
                  ebédre, hol vacsorára a művészt. Ezekre a meghivásokra is csend volt a felelet.
                  Akkor apját küldte el hozzá, hogy visszahozza az elkergetett nemes vadat. Az is
                  sikertelen volt. A sok üres próbálkozás valóságos szerelem-félét forrósított a
                  gyökértelen csókokra itélt kislányba. És most ide rontott, mint a nap, mint a
                  szél, mint a természet nagy kivánkozásai.</p>
               <p>A három vendég gyilkolásra sötétült szemmel nézte a jelenetet. Hát e felé a férfi
                  felé még mindig hullnak a nők, még mindig az erős csókok királya! A kislány első
                  mámoros rohama után érezte, hogy erősen nézik. Amint meglátta ezt a három savanyu
                  arcot, nagyot kacagott és édes, cukrot kérő hangon kényeskedte:</p>
               <p>- Kergesd el ezt a három pasit, én csak hozzád jöttem.</p>
               <p>Akkor megismerte köztük Leiter birót, aki járatos volt a házukhoz. Duzzogva
                  fenyegette feléje kis öklét:</p>
               <p>- Aztán vigyázzon, maga jogi ecetes ugorka, el ne járjon a szája. Papa úgysem fog
                  hinni semmit, papa csak nekem hisz. Magát pedig agyon fogja lőni, mint egy
                  kutyát.</p>
               <p>Leugrott a földre s a meztelen csókra születettek szemérmetlenségével kacagott.
                  Aztán kislányos pukkedlit csinált:</p>
               <p>- Pá, urak, pá, bácsik, legyen máskor is szerencsém.</p>
               <p>Most már Bálintban is minden pogány erő, minden megzabolázott dac csuhajt
                  kiáltott. Felkapta a kislányt a levegőbe, meglóbálta mint egy győzedelmi zászlót.
                  Arcán, termetén, mint sebezhetetlen arany-vért, ragyogott a fiatal erő. Kiáltása
                  az élet gazdag kacagása volt:</p>
               <p>- Látjátok, engem nem lehet detronizálni. Itt az én koronám, még király
                  vagyok.</p>
               <p>- Ugy látszik, mi itt feleslegesek leszünk, - nyögte Leiter. Valósággal rázta a
                  gyűlölet hidege. Kimenet oda is szúrt a kis lánynak:</p>
               <p>- Adja át, baba, üdvözletem a papának. Jobb művészi nevelést igazán nem adhatott a
                  lányának. - Bálint melegen köszönte meg a távozóknak, hogy ilyen perceiben is
                  résztvettek.</p>
               <p>De mikor az ajtó bezárult a három embercsőd mögött, mikor a távozó léptek lefelé
                  halkultak: egyszerre érezte, hogy ő is csak anyától szült fiu. Minden dűh,
                  keserűség és zokogás, melyet vissza lökött lelkébe: most mint halálos fáradság
                  ólomja öntötte el tagjait. Most kellett, hogy mutassa gyengeségét, hogy sírjon,
                  hogy panaszoljon valakinek. Hiszen ez a vaklelkű fiatal test mégis nő, emlővel
                  fakadó mellei vannak, mint annak a fájdalmas szent mellnek, mely őt a világ ízeire
                  szoptatta. Most mindegy neki, hogy ennek nincsenek igazi szemei és fülei, hogy
                  meglássák és meghallják bánatát. De mégis tágasabb lesz vele fájdalma, mégis oda
                  kell zokognia összekarmolt életét az örök szépség e muló habjának, mint ahogy az
                  őrült Ödiposz jajgatott a süket tengernek. Magához szorította a kis lányt, erős
                  férfi arcát betemette zsenge mellébe és sírt, sírt mint egy viharos folyó.</p>
               <p>A kis lány nagy zöldes szemei döbbent-csodálkozóra nyiltak. De ez a férfizokogás
                  olyan mélyről zsúfolt panasz volt, úgy benne volt az anyamell kétségbeesett kérése
                  és olyan tragikusan szép volt, hogy az elitélt test most mégis valami lélek-félét
                  visszhangzott rá. Kis sziromkezeivel lágyan simogatta a férfi erős fürtjeit s
                  hangjában sebre hajló jó kis hugocska volt:</p>
               <p>- Bálint, Bálint, ne sírj, édes Bálint.</p>
               <p>A hatalmas ember térdeire űltette ezt a csillogó ember-pelyhet. Hosszu
                  dédelgetéssel, mintha gyermekének, panaszosan, mintha anyjának szólna, mondta:</p>
               <p>- Szegény kis csókra nyilt virág, ma legyen lelked, ma legyen szived. Édes kis
                  halálos virágom, ma szeress, ma sajnálj, ma legyen irgalom a csókodban. Nem bírom
                  tovább, nincs többé hinni valóm, nincs senkim és már a győzelem is undorít.
                  Mindent bepiszkoltak, megrontották az élet minden ízét. Minden gazdagságom
                  lidércnyomás lett, minden erőm csak halált idéz.</p>
               <p>Egy hosszu, beheggesztő, elzsongító szép órát töltöttek együtt. A csúf ölelésekre
                  itélt fiatal test ma mégis lélektávlattal mélyült s szemei is egészen új, egészen
                  más szemek voltak. Talán ez a gyermek virág most erre a pillanatra nyilt teljes
                  kelyhére, talán csak ez a hozzá hajtott roppant élet nagy hívása tudta felidézni
                  minden lehető szépségét. És talán ha majd jönnek az irtózatos elvégezések, csak
                  ezt a két szemet tarthatja maga elé mint mentő hárítást: irgalom, könyörület,
                  ezzel a két szemmel néztem egyszer férfira.</p>
               <p>Egyszer aztán, nagy sajnálkozással, mintha érezné, hogy egyetlenszer felmerült
                  legszebb önmagától búcsuzik, a kis lány az időhöz ébredt:</p>
               <p>- Sietnem kell haza. Várnak, vendégeink vannak. Kisérj el hazáig.</p>
               <p>Mikor már majdnem a Rendeky kertnél voltak, látták, hogy Czeglédy György
                  zord-busan jön ki onnan. A kis lányba visszalobbant a férfi-ölő halálos-csóku
                  lázadó angyal. Elszélesedő szemekkel, sajátságos ágyékkacagással mondta:</p>
               <p>- Nézd, te, az a ronda Czeglédy. Úgy gyűlölöm és mégis ide tolakodik, pedig
                  megmondtam neki. Tudod mit, ölelj és csókolj meg, hogy pukkadjon.</p>
               <p>Egyet köhintett, hogy a fiatalember szemét odahúzza. Akkor a Bálint nyakába
                  ugrott. A művésznek most édes volt a bosszu. Felemelte Ildikót, majd a testébe
                  rontotta testét. Mikor letette, odakiáltott Czeglédynek, aki kerülő úton akart
                  elsompolyogni:</p>
               <p>- Hova futsz, Gyurka öcsém, még csak nem is köszönsz a menyasszonyodnak.</p>
               <p>Czeglédy már udvariasan köszönt. De a szemeiből tizenkét, lánggal kergetett bika
                  döfte ki szarvait. Ildikó széles szemtelenséggel kacagott a fiu arcába:</p>
               <p>- Maga, Gyuri, most olyan, mint egy temetkezési intézet. - Aztán macskás
                  dörzsölődéssel tette hozzá:</p>
               <p>- Ha tudná, milyen szép délutánt töltöttem a világ legnagyobb művészével.</p>
               <p>Köszönt a két férfinak, belebbent a kertbe. De azok alig tettek két lépést, vérbe
                  csiklandó hangja utánuk jött:</p>
               <p>- Gyuri! Gyuri!</p>
               <p>- Parancsoljon, Ildikó, - kapott a hang után a fiatalember, mint egy porba-dobott
                  harcsa.</p>
               <p>- Kár, hogy maga verseket ír.</p>
               <p>Az utolsó szó már hosszufürtű kacagásba nyult el s a lány eltünt a bokrok közt.
                  Bálint nagy legényesen nyujtózkodott egyet:</p>
               <p>- Milyen szép nyári délután van, Gyurka öcsém.</p>
               <p>A fiatalember sötét volt mint egy tintás üveg és minden csúfsága feljött az
                  arcára. Ha ki tudta volna késsel ontani ezt a mosolygó diadalt a művész szemeiből!
                  De azért udvarias-simán kérdezte:</p>
               <p>- Milyen szobron dolgozik most, Bálint bátyám?</p>
               <p>Bálint hetyke könnyelműséggel felelt:</p>
               <p>- Nem dolgozom én semmiféle szobron. Azaz, csak élő szobrokon, néha.</p>
               <p>Huncut, diadalmas mosolygással tette döfőssé az utolsó mondatot. A fiatalember egy
                  halálos-megfojtót nyelt. Bálint kedélyesen mondta:</p>
               <p>- Gyere, fiacskám, igyunk meg egy pohár sört. Ugyis rég nem beszélgettünk
                  együtt.</p>
               <p>Felsétáltak a Busuló Juhászhoz a Gellérthegyre. Leültek szembe a Kelenföldnek
                  elnyuló síksággal s a vigyázó Sasheggyel. Fák és dolgok már hosszu árnyékokat
                  terítettek.</p>
               <p>A fiatalember mohón itta ki az első pohár sört. Bálint újat rendelt s meleg
                  atyáskodással mondta:</p>
               <p>- Neked is már jó volna a jövőre gondolnod, fiam. A sok ifjusági szereplés,
                  elnökösködés, szónoklás csak megjárja egy darabig. De tapsokból nem lehet
                  megélni.</p>
               <p>A fiatalember hátra rántotta fejét, mint a kutya, ha égő szenet közelítenek
                  feléje. Majdnem fehérre izzította a dűh, de nagyon tisztességes öcsémuramosan
                  felelt:</p>
               <p>- Ősszel leteszem az utolsó vizsgámat. Különben is, nagy összeköttetéseim vannak.
                  Honnan jöttél most, bátyám, Ildikóval?</p>
               <p>Bálint könnyedén legyintett:</p>
               <p>- Csak innen közelről. Igaz, mi van az enyedi házatokkal?</p>
               <p>- El kellett adnunk, nehogy elvegyék a románok. Pedig így a pénzből nem sok jut
                  egy testvérnek. Nem a bátyám műtermét volt megnézni Ildikó?</p>
               <p>- Valami aféle. Hanem, tudod, én is gondolkozom, ne költözzem-é végleg falura. A
                  sümegi kis házba.</p>
               <p>- Meg fogja únni bátyám. Ki kisérte el oda Ildikót?</p>
               <p>- Kell is annak kiséret - kacagott Bálint -, ismerte ő jól az utat. Nem
                  szándékozol külföldön tanulmányutat tenni?</p>
               <p>- Csak nem egyedül volt Ildikó bátyámnál?</p>
               <p>Bálint megint nevetett:</p>
               <p>- Ej Gyurka, te nem a kérdésemre felelsz.</p>
               <p>A fiatalember vére felduzzadt a fejébe, kivastagodott ajkából majd kiszökkent a
                  vér. Mert minden szó most nehéz hazugság volt a szájában. Feltáguló szemei csak
                  azt látták, azt az idegébe, vérébe rontott jelenetet, amint az Ildikó meztelen
                  testét testéhez gyűri ez a roppant ember. Ez a látomás úgy átégette a fiatalember
                  testét, hogy szeretett volna felordítani, vagy egy üveget odavágni a Bálint
                  fejéhez. De mikor őt símaságra, szavak alatt döfésre, alázatos gyűlöletre
                  nevelték.</p>
               <p>Mohón ivott. Az ital mind jobban meglátszott rajta. Bálint könnyű vacsorát rendelt
                  s borra fordította az ivást. Az utolsó falatoknál Czeglédy már össze-visszabeszélt
                  házasságról, Ildikóról, öngyilkosságról, ideális szerelemről. Nyálas, kuncogó
                  megvert kutya lett. Sírva borult az asztalra, mintha népdalban lett volna:</p>
               <p>- Bálint bátyám, Bálint bátyám, az isten áldja meg, ne vegye el tőlem Ildikót.
                  Megölöm magamat, becsületemre, megölöm magamat.</p>
               <p>Bálint mosolyogva nézett a levegőbe:</p>
               <p>- Ne félj, ne félj, öcsikém, visszaadom majd neked. Minek tartanék meg én egy
                  ilyen nyefle kis lányt? De most jó lesz haza menni.</p>
               <p>Fizetett. Aztán megrázta a két öklére búsuló fiatalembert:</p>
               <p>- Gyere, öreg, mindjárt éjszaka lesz.</p>
               <p>Az felkelt, de visszaesett, mint egy ázott tuskó. Egészen agyag-részeg volt. A
                  nagy gerjedelemben ivott szokatlanul sok ital kiöntötte belőle a mindennapi nagy
                  erővel magába fegyelmezett ügyes, okos józan lelket. Keserves, panaszos szavak
                  nyálaztak ki belőle s újból és újból fel akart kelni. Bálint bedomborította mellét
                  az estébe:</p>
               <p>- Gyere, fiacskám, huszonhatéves fiatal fiacskám. Gyere, csak nem te vagy a
                  gyengébb, te, a fiatal? Látod, fiatal fiacskám, én, a negyvenen tuljáró, én, a
                  Bálint bátyád, báátyáád, elvettem a szeretődet és akkor veszem el, amikor akarom.
                  Most pedig a borban győztelek le. Nézd, rajtam a nyoma sem látszik. Ki a legény,
                  édes öregem? Szervusz, aludj, kedves kis fiatalom.</p>
               <p>A korcsmárosnak odaszólott, hogy vigyázzon a fiura. Az különben már végignyult a
                  padon és aludta a bánatát. Bálint egy pár lépést lefelé tett, hogy hazamenjen. De
                  az augusztusi este megfogta, visszatérítette. Legényesen, fütyörészve ment fel a
                  Citadella mellett, a hegy déli oldalán. Egyszer csak, alig ötven lépés után, a
                  fütty leszakadt ajakáról, lábai megálltak. Egy szakadással, mint magas bércek
                  köde, nagy álmosság gomolyogta körül. Az a pihés, áthatlan mély álmosság, mely
                  gyermekkora estéin lepte meg, ha egész napon a mezőket futotta. Lefeküdt a fűre és
                  - gondolat, kép, érzés nélkül - abban a pillanatban mélyen elaludt.</p>
               <p>Összerázkódott az éjszaka hűvösségétől. Csodálatos derült üresség volt benne.
                  Mintha a teremtés első éjszakáján homálylana feléje az ismeretlen világ. Mintha az
                  édesanya fájdalmas testétől kezdve minden ima, minden csók, minden mérés és minden
                  fájdalom: az egész volt világ kihullott volna belőle. Felűlt Az elmélyült
                  éjszakában csodálkoztak a tágra nyilt csillagok. Percek teltek el, amíg megint
                  tudta, hogy hol van. - Jaj, igaz, Boór Bálint vagyok, - mondta csendesen. És ez a
                  megismerés szomoru és jóleső volt, mint egy visszaemlékezett gyermeksírás.
                  Megnézte óráját. Éjfél elmult.</p>
               <p>Felállott. Kinyújtózott, hogy leverje magáról a hűvösséget. Eszeágában sem volt,
                  hogy hazamenjen. Valami megérett titok, valami neki szánt izenet - hívás, jóslat?
                  - rejtőzött az éjszakában. Lassu léptekkel megindult a hegy legmagasabb pontja, a
                  keletre néző sziklák felé.</p>
               <p>Az a hely, ahol aludt, alig volt nyolcvan lépésre a szikláktól. És mégis olyan
                  hosszú volt az út, és mégis olyan lassan haladt előre. Minden lépése olyan tudatba
                  sajgóan óvatos volt, mintha ez volna az a lépés, mely megold valamit, mely
                  odaállít a végső formula elé, mely megmondja az életet: a szenvedések értelmét és
                  a jövőt. Felriadott életén mind jobban feszültek a húrok s mint egy roppant
                  hegedűt vitte magát az éjszaka kezei elé. Talán a barna homályban már ott van a
                  nyirettyű s a végzeti kéz, melyek most el fogják játszani rajta a dalt, amiért
                  van, mely a teljes Boór Bálint, minden ereje és sejtése és amelyből mindig csak
                  egy részt tudott megláttatni. Az égen, mint felgyujtott vetés égő kalászai,
                  pernyétlen fellobogással pattantak szét a hulló csillagok.</p>
               <p>Végre odaért a sziklákhoz: semmi, semmi. Csak alvó város, csak végtelen tér, csak
                  éjszaka. Hűvös szél bújt ki az éjszaka szoknyája alúl. Megbántotta a dolgokat és
                  meglúdbőrözte lelkét. Felajzott, egész testén átsajgó lelkét.</p>
               <p>Leűlt a legmagasabb sziklára, az alvó várossal szemben. Aratták, aratták a tüzes
                  kalászokat az égen. De ő most nem látta az eget, nem a várost: a világnak nem volt
                  domborodása, hangja, illata számára. Mélység nélkül rajzolt lapos diszlet volt a
                  világ: Mintha az eddigi világot minden alakjával és mozdulásával ő teremtette
                  volna ki magából. És most a megúnt látomás visszaszürkült volna semmivé.</p>
               <p>Hányszor ült ő már ezen a sziklán. Mint húszéves gyermek, friss titánja az
                  elbocsátó falunak, mikor először próbálta az anyagot átparancsolni, hogy mondja a
                  világ álmait: hányszor jött ide. Jött csak azért, hogy hegyet másszon, hogy
                  megfeszülő izmaiban, feldomborodó mellében érezze az erő vad borát. Hogy
                  sziklákat lásson s bennük gígászi lelke bújt alakjait. Hogy végtelen térrel
                  bővüljön, hogy álmait itt építse fel a rohanó város fölé. Hányszor nézte szerelmes
                  szemmel ezt a várost, ezt a gyönyörű mostohát, mely úgy űl a Duna két partján,
                  mint a népek ékes királynéja. És ölébe hív mindenkit, aki akar, aki mer, a
                  gondolat és a fény keresőit. Ahol még a bűn is csak az alkotás fekete forgácsa,
                  ahol a betegség is csak a jövő felé rohanás láza. Itt tette egész életre eljegyző
                  egyetlen nagy esküjét: hogy mérhetetlen erejével úgy meglöki faját az élet, az
                  alkotás, a szépség és a gondolat felé, hogy az az emberi barázda élére kerüljön.
                  Oh, hogyha ebben a beölelő városban fog megtörténni a külön lélekre morzsolt
                  néptöredékek nagy kézfogása a magyar gondolat, a magyar alkotás nagy egységében!
                  Hányszor menekült ide a mostoha élet bezárt marka elől, éhesen, bizonytalanul az
                  éjjel fekvőhelyéről. És királyi dús kincsekkel rakta meg a jövő szekerét. Oh
                  őrült faj, mely őt így el tudta pazarolni! Öngyilkos beteg faj, mely nem akart az
                  ő erejében feltámadni!</p>
               <p>Most már élete óriási fekete kehely volt, tele a halál keserűségével. Oh, milyen
                  egyedül űlt ott az alvó város, az elfeküdt ország fölött, a végtelen éjszakában.
                  Fenn egy duhaj isten tivornyázó nagy gőggel dobta szét drágaságait. Húlltak,
                  húlltak a lobogó ékességek az űr fekete hallgatásába.</p>
               <p>Itt van most: hadakat verő erőkkel, itt élete dús nyarával, ezer aratásra zsúfolt
                  terméssel. És szét kell tipornia magában a nyarat, mint hiábavaló tüzet, meg kell
                  fojtania szivét, hagyni szétrothadni a kalászokat. Minek teremjen, minek teremjen?
                  Ilyen élettel a siralomházba született.</p>
               <p>Felrázta öklét az éjszakába. A fájdalom kovácsa csavarta egész test-lelkét, mint
                  egy átizzított vasrudat. Mérhetetlen seb volt az éjszakában, vérző száj, melyen
                  ott dermedt egy roppant kiáltás: segítség! segítség! Oh, ha szétterjengve az
                  űrben, mint elintéző zivatar támadhatna fel s villámmal és zúzó özönnel tehetne
                  végső törvényt a mocsárba sülyedt ország fölött. Ha nem lehet itt többé emberül és
                  magyarul élni: pusztuljon temetővé az apró rablók világa. Legyen itt egy óriási
                  sír, emléke egy halni húlló népnek.</p>
               <p>- Nagyságos úr, nagyságos úr, - esdekelt halk kéréssel egy hang.</p>
               <p>Összerázkódott. Mint aki fél, hogy fájdalma meztelenségében látja meg valaki.
                  Szétnézett. Nem látott senkit. - Hát már hallucinálok is? - mondta, mint egy
                  magára néző orvos.</p>
               <p>- Nagyságos úr, - könyörgött a hang, most már egészen közel hozzá.</p>
               <p>Felugrott. És most már húzta valami a szemeit, mint végzetes szemek a beteg alvót.
                  Lábánál, kimagasodva a mélységből, egy fej látszott. Csak egy fej. Oh, hányszor
                  fakadt fel ez a fej életébe, mint a legmélyebb seb. Hányszor nézett ezzel a két
                  nagy megverő sötét szemmel önmaga életére, hogy jobban meglássa a tragédiáját.
                  Hányszor ízlelte életét ezzel a széles keserű szájjal, hogy jobban érezzék minden
                  elrendeltetett fájdalom. - Képzelődöm, képzelődöm, - remegett benne a józan
                  ember. De azért kitört ajkán a kiáltás:</p>
               <p>- Ady Endre!</p>
               <p>- Nagyságos úr, ne féljen, jó ember vagyok, - csitított és rimánkodott a fej.</p>
               <p>A hangban olyan földhöz, kenyérhez kötött nyomoruság kuncogott, hogy
                  visszajózanította Bálintot a gőgjéhez. Kidomborította testét az éjszakába: - Én
                  félek? - kérdezte malomkő-emelő hangon. De már a szánalom tette lágyabbá:</p>
               <p>- Mit akar? Mit keres itt éjfél idején?</p>
               <p>A fej mellett egy csonka: három ujju, de ügyes kéz jelent meg. Megkapaszkodott a
                  sziklán s felhúzta a testet. Az irtózatos, panaszos, vádló testet, melyen az egyik
                  kar teljesen hiányzott, egyik láb pedig orsóalakú fatuskóba végződött. A rongyos
                  alak meztelensége itt is, ott is kisírt a fekete cafatok alúl, melle és nyaka
                  pedig teljesen csupasz volt. És ami a legcsodálatosabb volt s beleütött Bálintba,
                  mint egy tűzvészre rázott harang: ez az éjszakából kimerülő alak, széles
                  vállaival, bika nyakával, hatalmas sötét fejével, nagy, halált néző lobogó
                  szemeivel, szájának fájdalmas szélességével íjesztően hasonlított a Vér és Arany
                  költőjéhez. Mintha a szenvedés mitológiájának ikrei lettek volna, elküldve két
                  különböző útra. Bálintnak minden élete a szemébe tólult. Végzetes tapadással
                  nézte, sírta, magára sebezte ezt az alakot. A homlokát kiverte a verejték.
                  Visszaűlt a sziklára s a végzetre döbbent élet hangján kérdezte:</p>
               <p>- Mit akar, hogy kerül ide?</p>
               <p>A nyomorék háromujju kezében száraz, hántott-kérgű bot volt, azzal tette
                  szilárdabbá magát. Nagy fekete szemei időtlen panasszal áradtak Bálint felé.
                  Ijedten könyörgött:</p>
               <p>- Csak rendőrt ne hívjon a nagyságos úr, nem akarok én semmi rosszat. Itt háltam
                  egy mélyedésben. Aztán, ahogy a nagyságos úr jött, felébredtem. És amint láttam,
                  hogy olyan szomoruan űl a kövön, gondoltam, hogy a jó isten küldte. Tegnap dél óta
                  nem volt egy falat kenyér a számban s gondoltam, hogy a nagyságos urat is bántja
                  valami és meg fog könyörülni az én bajomon. Ha csak egy félkiló kenyérre való
                  pénzem volna. De ha kellemetlen a nagyságos úrnak, tovább megyek. Nem vagyok én
                  rossz ember, nem voltam én soha senkinek a terhére.</p>
               <p>Minden szó súlyos fekete rög volt és koporsót döngetett a Bálint lelkében.
                  Kérdezte:</p>
               <p>- Hogy hívják?</p>
               <p>- Ijjas Nagy Ferenc vagyok instálom.</p>
               <p>- Hogy jutott ilyen nyomoruságba?</p>
               <p>- Hát a háboru, nagyságos uram, meg a sok minden, ami utána jött. Nem csak én
                  vagyok így.</p>
               <p>Bálint csak most jutott a gondolkodás nyugodtságába vissza. Eddig az az íjedt
                  érzése volt, hogy talán mégis egy rég lappangó vízióban saját végzetével beszél.
                  Szeliden szólt:</p>
               <p>- Űljön le előbb, úgy jobban elbeszélgethetünk.</p>
               <p>Az ember nagy tisztességadással a Bálint lábaihoz űlt. Meglevő térdén keresztül
                  fektette botját. Bálint mondta:</p>
               <p>- Mondja el részletesen, mi volt a háboru előtt, hol élt, hogy jutott ebbe az
                  állapotba. Hátha segíthetünk valamit magán.</p>
               <p>Az ember vont egyet a vállán, mint aki nem nagy érdekességet lát a
                  mondanivalóján:</p>
               <p>- Nem sok elmesélni való van azon instálom. Mások is jártak így, mégpedig sokan.
                  Én siroki ember vagyok, Heves megyébe való, ottan élt minden nemzetségem. Én
                  bekerültem a szilvási gazdaságba, a Graffheiden grófékhoz. Feleséget is onnan
                  vettem. Rendes ember voltam. Akkora darab erdőt őriztem a grófnak, hogy egy napig
                  sem lehetett bejárni. És soha semmi sem fordult elő, a gróf is sokszor megdicsért.
                  Mert azelőtt nagyon lopták a vadat, most pedig egy fia őz sem hibázott. Kemény
                  legény voltam én, nagyságos úr, ha most nem is látszik rajtam.</p>
               <p>A szerencsétlen úgy űlve is kihúzta magát. És így még panaszlóbb volt a letépett
                  kar, a csonka láb. A három ujj megpödörte a félre hervadt bajuszt. Bálint
                  hallgatott. Az ember egy percig mintha szót várt volna. Valami életet hitető szót.
                  Ilyenfélét: - Meglátszik még most is magán. - De Bálint nem tudott szóba mozdulni.
                  Az ember folytatta:</p>
               <p>- Aztán kiütött a háboru. A gróf úr azt mondta, hogy felmentet. De csak nem
                  űlhettem otthon a feleségem szoknyája mellett, mikor a többi harcolt. Aztán meg
                  fúrt is a szerbek disznósága, hogy azt a szegény főherceget úgy elemésztették a
                  feleségével együtt. Pedig két családom is volt: az egyik már nevendék leány,
                  tizenhároméves elmult, a másik egy hatéves pulya kis fiu. Aztán csak elmentem én
                  is. Az orosz fronton, ott csak aféle majális volt a háboru. Hanem mikor a
                  Doberdóra vittek, az már csúnya mulatság volt. Sokszor még most sem tudok attól
                  aludni, amit ott láttam. Ottmaradt az egyik kezem, meg ennek két ujja, ni.</p>
               <p>Megmutatta csonka kezét. Kacagott, de ez talán csak szokásmód volt nála:</p>
               <p>- Éppen akkor kerültem ki a kórházból, mikor a front szétzavarodott. Hát egy
                  csomón felkerekedtünk és úgy gyalogszerrel jöttünk haza. Mert ott azt mondták,
                  hogy eljövünk a határig, ott aztán megvetjük a lábunkat és nem engedjük az
                  országot. Aztán én gondoltam, hogy én is csak jó lehetek valamire. Mert ezzel az
                  én három ujju kezemmel, ha célba veszek valakit, az nem tesz több cukrot a
                  kávéjába.</p>
               <p>Botját, mint egy puskát csodálatos ügyességgel szorította hónalja alá, úgy hogy
                  keze tartotta is a bot végét, de egy ujja ott volt a képzelt ravaszon.
                  Odairányította az éjszaka egy pontjára, félszemét behunyta. Egy pillanatig így
                  célozta ez az emberroncs vak puskájával az éjszakát. Aztán ledobta a botot maga
                  mellé. Lemondóan sóhajtott:</p>
               <p>- Aztán, mikor megérkeztünk, csak jöttek a pesti urak és elkezdtek beszélni. Azt
                  mondták, dobjunk el minden fegyvert, mert az antant megígérte, hogy akkor nem
                  bántja az országot. Hát mi eldobtunk mindent. Aztán én hazamentem a Fónagy
                  Istvánnal, aki a szomszéd Visnyóra való volt.</p>
               <p>Itt nagyot nyelt a csonka ember, mintha keserű lé löccsent volna a torkára:</p>
               <p>- Ami a háboruban volt, az még csak meglett volna, mert azért háboru. De a nemjója
                  csak otthon jött. Közben már írta a feleségem a kórházba, hogy a kis pulyánk
                  meghalt, elvitte a spanyol. Hát amint hazaérkezem, csak néz a feleségem, néz a
                  leányom, olyanná serdült, mint egy őszi barack. Csak más ember voltam én nekik a
                  félkarommal meg a csonka kezemmel. Akármit tettem, rosszul volt, akárhol álltam,
                  az útjokban voltam. Nem volt más nevem, mint: te csonka, te félember, te
                  madárijesztő. Aztán nem igen szerettem a mozgásukat, meg az intéző két úrfia is
                  sokat járkált felénk. Egyszer rá is szóltam az egyikre. Aztán két nap mulva jön az
                  intéző úr és azt mondja:</p>
               <p>- Nézze, Nagy Ferenc, nem való maga többé erre az állásra. Hanem legyen, én jó
                  ember vagyok, szánalomból meghagyom. De ha csak félkezével szolgálja az uraságot,
                  félfizetés jár. Majd a fiam elhozza az új szerződést. - Én mondtam neki: De Boysch
                  úr, én ezzel a háromujju kezemmel éppen úgy megőrzöm az erdőt, mint eddig. Aztán a
                  Boysch úr azt mondta:</p>
               <p>- Menjen hát a grófhoz, mondja meg neki.</p>
               <p>- El is mentem. Hát alig lát meg a gróf, nagy mérgesen nekem ugrik: - Hát te is
                  forradalmat akarsz, te semmirekellő, te is el akarod rabolni az urak pénzét! - És
                  hogy majd így meg úgy ad ő nekem forradalmat.</p>
               <p>Az ember arcán nagy nyugtalanság ömlött el. Botját megint kezébe vette s kaparta
                  vele a földet:</p>
               <p>- Hát ez megvolt. Nem is volt már nekem otthonom, nagyságos úr, és sokszor
                  kivánkoztam ki a Doberdóra. Lehet, hogy én is türelmetlen voltam, az ilyen
                  nyomorék embernek fájósabb a tyúkszeme, meg a nagy igazságtalanság is bántott. De
                  az bizonyos, hogy a feleségem s a lányom sem voltak semmi szivvel hozzám. Még az
                  ételt is úgy dobták oda nekem, mint a kutyának.</p>
               <p>Nagyot nyelt. Elhallgatott. Botjával megverte a földet. Folytatta:</p>
               <p>- Egyszer aztán éppen a kerülésből jöttem vissza, mert ezekben a zivataros időkben
                  kellett ám járni az erdőt, hogy baj ne essék, hát csak üresen találom a házat.
                  Futok ide, futok oda, csak szemembe kacagnak mindenütt: - Ni, csonka szalad ép
                  után. - Aztán csak megtudtam, hogy a feleségem elment a cseh erdésszel valami
                  dunántúli faluba, a lányomat pedig Pesten látták az intéző fiával.</p>
               <p>Megint elhallgatott. Szemei szomoru vizsgálódással néztek befelé. Nagy
                  megjuhászodással mondta:</p>
               <p>- Az embernek igazságosnak kell lenni, ha fáj is. Feleségem, a szerencsétlen, még
                  fiatal volt, gyermek volt, mikor hozzám jött. Két kar csak jobban ölel, mint egy.
                  A lányomat pedig a feleségem nevelte. Az, szegény, még úgy sem hibás.</p>
               <p>Ránézett Bálintra, mintha szókarót várna a véleménye mellé. Az hallgatott.</p>
               <p>- Aztán beütött a fene kommunizmus, vagy hogy hívják. Csak elterjed a hír, hogy
                  jönnek a csehek meg a románok, még azt a darabka országot is el akarják foglalni.
                  Aztán pesti urak jöttek le sorozni a vörös hadseregbe. Nekem már úgysem volt élet
                  az élet, gondolom, legalább az ország vegye hasznát. Mikor jelentkeztem, úgy
                  kacagtak az urak, hogy majd megpukkadtak. De addig erősködtem, amig csak
                  bevettek. Azután még nagy derendációval mutogattak, hogy lám, még csonkán is védem
                  a proletár hazát. El is vertük egy párszor az ellenséget, de nekem egy lábammal
                  kevesebb lett, mert lapulni nem tudtam.</p>
               <p>Nem is akartak felszedni a földről, azt mondták, ezért már kár a fáradság. Én csak
                  annyit kértem, hogy öljenek meg. De egy fiatalember mégis csak megszánt és
                  bevittek a kassai kórházba. Az orvos urak is azt mondták, hogy ördögöm van, úgy
                  lehet engem nyesni, faragni, mint a fát, s hamarosan ki is dobtak, amint magamtól
                  mozdulni tudtam. Hová menjek, mit tegyek? Azt tudtam, hogy az uradalomba nem
                  vesznek vissza, de mégis csak Szilvásra mentem. Nagyon megszerettem azt a helyet,
                  minden állatot ismerek ott az erdőben, meg a kis pulyám is ott lett földdé. Estére
                  érkeztem oda. Bekopogtatok egy ismerős csőszházba és szállást kérek az éjszakára.
                  Hát csak hümmögnek, csak izéznek, de megengedték, hogy a félszerben lepihenjek.
                  Reggel éktelen lármára ébredek, hogy majd bedűl a félszer. Hát a Boysch intéző
                  hadnagy fia jön egy fiatal tisztféle úrral, akit Sauer grófnak hivtak, meg egy
                  csomó tiszt és katona utánuk. Nekem rontanak: így kommunista, úgy kommunista, és
                  úgy rugdostak, hogy azt hittem, most már mindennek vége. Nem is bántam én egy
                  kukkot sem, hadd verjenek agyon. Mikor aztán csupa, de csupa vér voltam, elvittek
                  egy másik csőszházba. Volt ott még egy csomó összevert ember egymásra hajítva,
                  hogy betegség volt nézni őket. A magam sebeit nem is éreztem, de majd megvett a
                  hideg a szegény Fónagy komámért, akinek a fél arcáról lenyúzták a bőrt, pedig négy
                  családja volt. Elkezdtek ott vallatni bennünket: így Kun Béla, úgy Számuelly,
                  piff, puff, rugdostak, pofoztak. A Sauer gróf égő szenet tett a tenyerembe és úgy
                  kacagott: - Na, kutya, most örvendj, hogy nincs másik kezed, mert az is sülne. -
                  Én mind csak nem szóltam. De amikor a fiatal Boysch hadnagy is megrugott, engem is
                  megszállt a nemjó: Rugsz, ugy-e, kurvafia, de a háboru alatt az anyád szoknyája
                  alatt bujtál. Én ott hagytam a fél lábam azért, hogy te aztán megrughass a te
                  lábaddal. - Erre aztán a Pauler főgépész ugy hasba rugott, hogy elvesztettem az
                  eszméletemet.</p>
               <p>Ott voltunk bezárva egy nagy csomón az ólban. Szánalom volt nézni azt a sok
                  szegény összezúzott paraszti embert. Én voltam a legboldogabb közöttük, mert nekem
                  nem volt mit vesztenem. Aztán Egerbe vittek bennünket. Ott voltam vagy hat hétig a
                  tömlöcben, amig végre biró elé állítottak. Meg kell adni, igen tudományos, művelt
                  ember volt a Brechtenberg biró úr. Igen, igen szépen beszélt a kommunizmusról és
                  hogy nekünk, paraszti embereknek, mik a kötelességeink. Csuda volt hallgatni.
                  Aztán elitéltek két évre. Most meg itt vagyok. Munkát ezzel a sanyaru testtel
                  sehol sem kapok. Ha segítségért folyamodom, mindenki azt firtatja: mi voltam, hol
                  voltam, nem voltam kommunista? Néha koldulok, ha nem lát más ember. Mert ha
                  észreveszik, bezárnak vagy eltoloncolnak és ilyenkor egy pár pofon is kijár.
                  Nagyon, nagyon szeretném látni mégegyszer Sirokot. De csak nem mehetek így haza.
                  Az atyámfiai meghalnának szégyenükben, hogy ilyen rongyember a rokonuk.</p>
               <p>Bálint megszólalt:</p>
               <p>- És a felesége, a leánya?</p>
               <p>- Ki tudja, hol vannak szegények. Hírüket sem hallottam azóta. Még jó, hogy ilyen
                  tépetten nem vagyok a nyakukon.</p>
               <p>Egy pár percig hallgattak. Az ember megint megszólalt. Mintha legmélyebb húrjai
                  rezdültek volna meg:</p>
               <p>- Még csak megjárná minden. Ha éhezik az embergyermeke, hát éhezik, azért
                  született. Csak egy szál cigaretta volna néha.</p>
               <p>Bálint hallgatott. Az emberi lélek legvégső határán volt, mikor képtelen szóval,
                  képpel, sírással megmondani az életet. Mikor csak egy megoldás volna:
                  összeszorított öklökkel, meztelen testtel nekirohanni a világnak, törni, tépni,
                  rombolni, ahol éri s az összezúzott véres csonkkal üvöltve vágódni el, mint
                  írtózatos, vérbe íjesztő tiltakozás. Milyen egyazonos az ő sorsa ezzel a
                  megcsonkított paraszttal. Mindketten arra születtek, hogy népek termő fájává
                  legyenek és ez az elemésztő végzetük. Hiszen ő még irtózatosabban nyomorék:
                  megbénítva minden jóságában, megtörve alkotó akaratában, megfojtva minden
                  erejében. Oh, a megvert Boór Bálint meztelensége siralmasabb, mint ezé a
                  szerencsétlené. Szemei halálos meredéssel néztek a paraszt csodálatosan
                  emlékeztető arcára. Micsoda elvégezés hozta össze az éjszakában a magyar tragédia
                  két egysorsu ikreit: a parasztot és a géniuszt, két bűnbakját a magyar halálnak?
                  Hát ezért kellett ide tévednie Európába a napsugaras fajnak? Így kellett ezer éven
                  át megfizetni egy Magyarországot, ahol az odabotlott, odacsörtetett apró idegen
                  zabálók államot, jogrendet, kereszténységet dőzsöltek? A magyar termett, adott,
                  védett - robotolt, vérzett, éhendöglött ezer éven át.</p>
               <p>A csonka ember némán, félő leselkedéssel nézett a roppant ember fekete izzásába.
                  És egyszerű lelke vakon megtapogatta, hogy abban most nagy zivatar szárnyai
                  verdesnek. Felkelt. Majdnem sajnálkozó hangon mondta:</p>
               <p>- Bocsánatot kérek, nagyságos úr, ha alkalmatlan voltam. Talán tovább is
                  állok.</p>
               <p>Bálint felszökött. Kivette pénztárcáját és cigaretta-dobozát. Belegyömöszölte az
                  ember nyomorék markába:</p>
               <p>- Fogja, fogja, - és előretoluló hatalmas állkapcán görcsökben rándult a
                  visszafojtott sírás.</p>
               <p>Majdnem futva indult lefelé. De vagy száz lépés után megállt. - Hátha képzelődés
                  volt, hátha belsőmből jött látomás volt az egész? - Visszanézett.</p>
               <p>Fenn a sziklán, az alvó város roppant álma fölött, a lobogó tejút fínom
                  fény-párájában állott a megtépett ember. Hántott kérgű fehér botja hóna alatt
                  volt. Kezében még tartotta a két tárcát, szemeivel előre bámulva, mintha valamit
                  nem értene, mintha kérdezne valamit az éjszakától. Bálint, egy végtelen zokogás
                  hidegétől rázva, nézte az éjszakába nyuló alakot. És íme: mintha annak szemei
                  megüregesedtek volna. A nyomorék élet húsa lehervadt. Már csak fehérült csontok
                  álló váza volt a test. Már botja suhanásra emelt kasza. És Bálint ott látta a
                  magyar nyár, a magyar aratások fölött a tépett magyar nyáj egyetlen pásztorát,
                  egyetlen pátrónusát: az öreg királyt, a halált.</p>
            </div>
         </div>
         <div type="group">
            <head>
               MÁSODIK KÖTET
            </head>
            <p>Circumdederunt me gemitus mortis </p>
            <p> Dolores inferni circumdederunt me.</p>
            <p> *</p>
            <p>Ki tanyája ez a nyárfás?</p>
            <p> Nem hallik be a kurjantás.</p>
            <p> Vagy alusznak, vagy nem hallják, </p>
            <p> Vagy talán nem is akarják...</p>
            <p>*</p>  
         <div type="chapter">
            <head>
               ELSŐ KÖNYV: BACZÓ MÓZES BOLDOGSÁGA
            </head>
            <milestone n="1" unit="startSubChapter"/>
               <p rend="head">1.</p>
               <p>Piff! puff! Minden hógolyóra, mely a művész széles hátán puffant szét, friss
                  gyermekkacagások, télre nyilt kis piros rózsák, dobódtak a levegőbe. A reggeli
                  nap ingyen boldogsága, a frissen esett hó szűzi lehellete és ezek a
                  gyermekkacagások úgy illettek egymáshoz. Bálint füle, haja, mert kalapját is
                  lecélozták a betyárok, még szája csücskei s egész ruhája tele voltak hóval. Nagy
                  mumusos íjesztéssel kiáltott oda nekik:</p>
               <p>- Na, lókötők, most már igazán végetek van. Hóba temetem az egész bandát.</p>
               <p>Felmarkolt egy óriási összepaskolt hótömeget, nagy hétmérföldes léptekkel szaladt
                  a gyermekek felé. Azok éktelen visítással szúrogatták a tél fiatal húsát s
                  iramodtak a világ másik széle felé. Egy kis nyolcéves parasztlányka, két
                  szőkefonatos, kékszemű embervirág, belehorpadt a hó egy lágy felcsomózásába.
                  Bálint nyakoncsípte:</p>
               <p>- Na, Katica, most véged van!</p>
               <p>Felemelte félkezével a kislányt. Fitos kis arcát odaszorította a másik kezében
                  levő hó puha labdájához. Az tüszkölt, köpködött, sikított, mint egy tejbe dugott
                  macskagyerek. A többi már megállott, már közeledett kémlelni az édes íjedtségű
                  csatát. Az egyik, egy bölömbika hangu paraszt kis fiu elkiáltotta:</p>
               <p>- Gyertek, ne hagyjuk Katicát!</p>
               <p>Erre nagy gágogással visszafelé rohant az egész tábor. Hógolyókat kaptak fel kis
                  madárfészek markukba s roppant hajításosan dobták Bálintra. Aztán neki rohantak,
                  vagy tíz a lábait húzgálta, sokan Katicát próbálták kinyúzni a kezéből, a többi
                  pedig a hó-töltény municióját paskolta széjjel. Mint egy fényes folyóban, az egész
                  kis sereg benne lubickolt a Bálint széles, erős kacagásában.</p>
               <p>Az uccán elmenők mind odanéztek. A nők és az egyszerűbb emberek meg is álltak. Az
                  a tágas, jó mosolygás nyilt ki ajkukra, mely már cimboraság a látott huncutsággal.
                  Az a pár úri ember pedig, akinek ilyen jókor dolga volt a téli reggelben, fanyar
                  száj-húzódással tágított arra szemet. És úgy sietett tovább, mint akinek megvan a
                  maga külön véleménye. - Boór Bálint adja a fiatalt. - Ez, úgy látszik, képviselő
                  akar lenni, hogy így népszerűsködik. - Azért jött le Pestről, hogy mutogassa az
                  eredetiségét. Azt hiszi, neki minden szabad. - Ilyenféle epevirágok nyiltak be az
                  ablaktalan lelkekbe. És örvendtek, hogy a mindennapi reggeli, ebéd, vacsora és
                  hivatal szürke robotjába most mégis akadt egy külön házi gyűlöletük és
                  megbotránkozásuk. - Élek, élek, mert gyűlölök! - kattogta a kis életmasinájuk és
                  takaros kis pocakjuk pocakabb lett. A szemben levő főszolgabirói hivatal
                  ablakjában pedig a kis Medve Lajos főbiró spanyol-csizma szemeibe szorította a
                  művész roppant alakját. - Hát ez idejön az ő hivatalos tekintélye elé
                  rendetlenkedni! Hát már Sümegen is forradalmat akar! Nem volt elég a
                  kommunizmusból!</p>
               <p>A közeli iskolában nyolcra csengettek. A gyermekek kis teste akaratlanul
                  odarándult a fegyelem, a rend, a készülő komoly élet felé. De olyan édes volt ez a
                  havas hancúrozás ezzel a vidám óriással. És nevető arcuk már megint Bálint felé
                  nyilt. De a művész már letette Katicát. Apás komolykodással mondta:</p>
               <p>- Na porontyok, be az iskolába! Az lesz a legügyesebb gyerek, aki leghamarabb ér
                  az iskola kapujához.</p>
               <p>A gyermekek felkapdosták az egyik uccai fa vaskalodájához rakott táskájukat s
                  egyéb cókmókjukat. Egymást lökve, visítva futottak a cél felé. Az iskola
                  kapujából még visszanéztek nagy barátukra: látta-é vitézi futásukat. Az még egy
                  nagy meleg mosolygást bontott rájuk s tovább ment.</p>
               <p>Már hosszu hetek óta volt itt Sümegen. Budapesten csak állta a pörök záporát, az
                  idézések hercehurcáját, a pletykát s az irtózatos arcokat és csak szeptemberben
                  volt két napig Sümegen. De hogy főtárgyalásra egyik ügyét sem tudta érlelni, hogy
                  még mindig csak a bika felbőszítésénél tartottak a lassu torreádorok: vont egy
                  nagy ebura-fakós vállat s november elején megint lejött az ősi küszöbhöz. Azóta
                  itt van. Hallgatja a csendes dolgokat, időjárást vigyáz, gyermekkel játszik és
                  nézi a napok elsuhanó szárnyait.</p>
               <p>Ma amint a tiszta fejű téli reggelben rendes sétáját tette, összetalálkozott az
                  uccán egy csomó ismerős gyermekkel. Mert pajtása volt majd minden gyermek, tudta
                  nevüket, éveik számát, kalkulusaikat, írásukat, apró lelkük száz babráját. És mert
                  friss hó esett, hamarjában nagy fehér offenzivát indított az apró emberkék ellen.
                  Nagy csata kerekedett belőle, mely annál vidámabb volt, mert ez volt az utolsó
                  iskola-nap a karácsonyi vakáció előtt. Harmadnapra már karácsony szombatja lesz:
                  az édes várások estéje.</p>
               <p>Visszatartott hazafelé. Ereiben a vér, tüdejében a belélegzett levegő, szemeiben a
                  fehér havu házacskák s a házacskákon a learanyló nap énekeltek. Énekelték a
                  mindennapi gondok, az apró bibik, a rendes munka, az egymáshoz hajolt arcok, a
                  tűzhely jóságát. Bálintban mély harangok harangozták vasárnappá az életet. -
                  Mennyire ide való vagyok én. Itt van szétbujtatva ős valóm a kis házakban, az
                  egyszerű dolgokban, a kenyérben és a szelid állatokban. Most visszaépítenek ős
                  televény-magammá. Hogy elzsibbadjon a másik életem, hogy ne fájjon az emberekbe
                  nőtt Boór Bálint.</p>
               <p>Befordult a falu kis terére, ahol Sümeg nagy-komolyságosan kulturát és várost
                  játszogat. Ahol a szürke szekunda kaszárnya, a reáliskola előtt áll bronzba
                  örökült alapítója, a derék kékfestő: Ramasetter Vince. Akinek bronz
                  halhatatlansága a galambok és verebek emésztési állomása lett. De így is árad
                  belőle a kultura és a sümegiek nagyon büszkék, hogy az alatt a sok galamb és veréb
                  guánó alatt egy valóságos bronz szobruk van. A reáliskola mellett tekintélylik a
                  községháza és mellette egy valóságos kézzel fogható, kutyától nedvesíthető falu
                  múzeum van. Ez a szó jelenti a legnagyobb szájtátást Sümegen és vidékén. Az öreg
                  főbiró, mikor egyszer Egerszegen meg akarta kóstolni, hogyan esik a névjegy: így
                  diktálta nevét a nyomdásznak: Béres János, múzeumos főbiró. És a múzeumban tényleg
                  föld alúl kinyugtalanított öreg koponyák vannak, melyeket kineveznek hol dák, hol
                  római, hol avar, hol gepida koponyának. Azok csendesen tűrik az új minősítést,
                  csakhogy hozzájáruljanak Sümeg dicsőségéhez. És nem csóválják magukat. Aztán
                  vannak ott ősi vértezetek és hajdani sisaktaréjok. A megszorult diák-csibészek, ha
                  pénzre van szükségük, a tavalyi korcsolyájuk ormát hun sisaktaréjjá rozsdásítják
                  és úgy adják el a múzeumnak. És a sümegi múzeumba gyűl a történelem, mint csatorna
                  alá tett kádban az esővíz.</p>
               <p>A múzeummal szemben fénylik a kávéház. Ez a nyugati modernség, a fekete kávé, a
                  pezsgő, a kasszirnő s más lúdbőröztető kárhozatok szeglete. Mellette szaglik a
                  patika: mint egy intő figyelmeztetés sötétedik ledérebb szomszédja mellett. A
                  patika előtt egy akácfa, mely leveleit rég emlékbe osztogatta a szél fiatal
                  lányainak. Ez a fa és a világtörténelem éppen olyan szoros kapcsolatban vannak
                  egymással, mint a bronz Ramasetter Vince és az ég madarainak az étvágya. Itt
                  beszéli meg Pósa Balázs, a patikus, a kül és belpolitika, valamint a világegyetem
                  egyéb dolgait a plébánossal, a főbiróval, a gazdatiszttel és Sümeg többi uraival.
                  Mindenre van véleményük, mindent elintéznek és disznóság, hogy a világtörténelem
                  mégis félrefartat tőlük. A bölcs lelkek guanója az elhangzott szavakban mint nehéz
                  avar űli meg a fa alját. És ha valaki arra megy: akaratlanul, rálepve politikai,
                  teológiai, szociológiai és más véleményekkel telik meg a lelke. Amint
                  kenyérszaggal telik meg az orr a nyilt sütő előtt.</p>
               <p>A patika küszöbén most egyedül állt a patikus. Szemeinek apró vizslái szimatolták
                  a világot; nehogy valami olyan merjen történni, amire Pósa Balázsnak nincs
                  véleménye. Hangjában leereszkedés, de szigoruság is volt:</p>
               <p>- Na, jóreggelt Boór úr, hát csak eljött Sümegre?</p>
               <p>- El.</p>
               <p>- Hát ugye, mindenütt jó, de mégis csak legjobb otthon?</p>
               <p>- Tényleg.</p>
               <p>- Csakhogy bizony Sümeg kicsi hely, nagyon kicsiny.</p>
               <p>- Csak megfér az ember benne.</p>
               <p>- Itt nem igen lehet párizsi erkölcsök szerint élni. Hamar rosszul járna az
                  ember.</p>
               <p>- Meg is érdemelné, - mondta Bálint komolyan.</p>
               <p>A patikus egy pillanatra elhallgatott. Egyik kezével kissé felemelte kalapját, a
                  másikkal megvakarta a tarkóját. Aztán akart könnyedséggel, de amelyben benne volt
                  a nagy félelem előre támadó merészsége, mondta:</p>
               <p>- Na, hát Sümegen is volt egyszer kommunizmus. Először és utoljára. Mert tudom
                  istenem, hogy csúnyául megjárná, aki mégegyszer be akarná hozni.</p>
               <p>- Fel kell kötni a legelső fára, erre ni, - szörnyítette a dolgot a művész.</p>
               <p>A patikus nyelt egy nagyot. Szemei megsötétedtek. Kinyitotta a patika ajtaját,
                  óvatos, kémlő hangon suttogta be:</p>
               <p>- Szefi, itt vagy a gyógyszertárban?</p>
               <p>- Igen, mit akarsz? - kérdezte egy női hang.</p>
               <p>- Menj be, kérlek, egy percre a gyermekekhez. Kényes dologról van szó.</p>
               <p>Ez a feleségének szólt. Az asszony, kinek ártatlanságát húsz év óta védte a gondos
                  férj, be is illant a lakásba. A patikus most már nem kertelt. Egyenesen
                  nekivágtatott az ellenségnek. Az arcán szigoruság, megbotránkozás s mégis a térítő
                  megnyerő kedvessége volt:</p>
               <p>- Mondja csak, kedves Boór úr, ne vegye rossz néven a bizalmasságot, de boldogult
                  édesapjával jó lábon álltam, muszáj az isten teremtményét pucéron faragni
                  meg?</p>
               <p>- Az isten sem teremti őket sem frakban, sem dupla szoknyában.</p>
               <p>Most már sionhegyi tiltakozás lett a patikus:</p>
               <p>- Ezt komolyan nem mondhatja, Boór úr. Az isten azért teremt bennünket meztelenül,
                  hogy legyen szorgalmunk a ruha megszerzésére és miénk legyen a szemérem érdeme.
                  Különben is: a valóság valóság, a művészet művészet. A művészet arra való, hogy az
                  én lelkemet felemelje. Az ekszkrementum is valóság. Le fogja-é azt festeni, Boór
                  úr? Hogyan fogja felemelni az én lelkemet az ekszkrementum?</p>
               <p>Boór úgy élvezte ezt az embert, mint egy sajátos ízű gyümölcsöt, mely egy egész
                  talaj életéről ad hírt. Keresett valami jó nekivaló feleletet, de hirtelen nem
                  talált. A patikus, hogy látta az arc futó töprengését, azt hitte, hogy már fogja a
                  lelke farkát. Nagyon rábeszélő, nagyon csalogató volt:</p>
               <p>- Nem csodálnám, ha valami senkifia volna. De az apja a Dunántul legrégibb
                  családjából való, ha kedves édesanyja, nyugodjék csendesen, az egyszerű nép
                  gyermeke is volt. Nem mondom, faragjon csak tovább, mindenki nem lehet
                  főszolgabiró vagy patikus, isten őrizzen, hogy élnénk akkor mi meg! Jobb is, ha
                  szobrokat csinál, mintha politizál. Az istenért, csak ne politizáljon, nem Boór
                  úrnak való az. Hanem hát vannak tisztességes témák...</p>
               <p>- Szervusz, Bálint. Hát te hol a francban bújkálsz, hogy sohasem lát az ember?</p>
               <p>A harsogó hang egy kis emberből jött ki. Már ott is termett közöttük.
                  Kemény-legényesen megrázta a Bálint kezét. Aztán hason bökte a patikust:</p>
               <p>- Hát, te mindentudó méregkeverő, miket hazudoztál ennek az embernek? Igaz, hogy
                  az új cselédedet is feldomborítottad?</p>
               <p>A patikus apró-hegyesen kacagott, mint aki tükörben örvendi a férfiuságát. Ráütött
                  a kis ember vállára:</p>
               <p>- Mikor mentek vaddisznóra?</p>
               <p>- Mikor? Hát csak holnap, hogy a fráz törje ki. Két nap mulva Karácsony és ma még
                  tanítanunk kell, hogy a flektifusz cifrázzon iparművészeti termékké minden
                  főigazgatót. Azzal adják a lelkiismeretest, hogy a szegény tanárokat dolgoztatják.
                  Mondtuk annak a búval fogalmazott igazgatónak, hogy adja a mai napot igazgatói
                  napnak s így toldjuk meg a vakációt. De annak mindjárt a nadrágába megy a
                  bátorsága. Itt is fogom én hagyni az egész tanárságot, itt én. Már tanulom is a
                  csizmadia mesterséget. Olyan csizmadia leszek mint a pinty.</p>
               <p>Bordás Mihály tanár úr húsz év óta fekszi meg Sümeg gyomrát. Mert Bordás tanár úr
                  olyan mint a fokhagyma, az oroszhal, a hagymás rostélyos. Aki ma beszél vele, még
                  másnap is felböfögi. Bordás tanár minden pillanatban roppant természetes, nagyon
                  őszinte s már nem is a tenyerén hordja, hanem az emberek orrához vagdossa a
                  szivét. Az Ádám paradicsomi B-listára helyezése óta ő az egyetlen kézzelfogható
                  tanár, aki a főigazgató előtt is a padlóra mer köpni. Utolsó főigazgatója, egy
                  gondosan mani-, pedi- és lelki-kűrözött papember, szeliden meg is rótta ezért. De
                  Bordás tanár előtt nincs tekintély, mint a természet előtt nincs. Nyers-egyszerűen
                  felelte: - Csak nem köphetek a főigazgató úr zsebibe. - Az igazgató e jelenet után
                  két éjszaka forró mustármaglisztet borogatott a szivére. Már két billentyűje
                  működését gyengítette meg a Bordás mokánybercisége. De nem lehetett ellene tenni
                  semmit. Mert Sümeg a legbüntetőbb állomás. Az áthelyezés kitüntetést jelentett
                  volna. És mert szolgálati évei után egész nyugdijat kapna, nem küldik el. Legalább
                  dolgozzék, ha fizetik.</p>
               <p>- Hogy vagytok otthon, Mihály? - kérdezte Bálint.</p>
               <p>- Otthon? Miért kérded tőlem? Ha a feleségemre vagy kiváncsi, kérdezd meg a Fürst
                  írnokától, mert, ha jól tudom, most ahoz dörzsöli a negyvenötéves bájait. Ha pedig
                  a kölyökre vagy kiváncsi, akkor tudakozódjál a Molnárék szolgálójánál. Attól
                  kapott egy olyan csók-nyavalyát, hogy két hét óta sántít bele. Az apja fia, vagy
                  mi a fene.</p>
               <p>Durván, szaggatottan kacagott és nézte a hatást az arcokon. A patikus hájasan,
                  kenegetőn vele nevetett. Bordás átkiáltott a tulsó járdára:</p>
               <p>- Dícsértessék az úr Jézus, szent atyám. Hova koslat olyan lóhalálába?</p>
               <p>- Nem jössz egy kicsit velünk pletykálni? - kérdezte a patikus.</p>
               <p>A plébános a tulsó oldalon majdnem futó lépésben sietett tova. Úgy fordította el
                  fejét, mintha most látná először életében a tulsó sor házait. A kiáltásokra - úgy
                  elfordított fejjel - nagy kalapot emelt:</p>
               <p>- Laudetur Jesus Christus.</p>
               <p>- Hát ma miért nem állasz meg minálunk? - kérdezte a patikus. Mert a plébános
                  minden reggel és minden délután résztvett a patika előtti világelintézésben.</p>
               <p>- Dolgom van, - kiáltott még mindig elfordított fejjel a plébános és még jobban
                  rohant.</p>
               <p>- Hát ennek ma mi állt a hasába? - kérdezte Bordás.</p>
               <p>Bálint szeliden nevetett:</p>
               <p>- Nem akar velem egy levegőt szívni és nem akarja a szemeit bűnbe hozni a
                  látásommal.</p>
               <p>Bordás türelmetlenkedett:</p>
               <p>- Na, gyere, Bálint, álljunk tovább. Egy darabig úgyis egy úton megyünk. Ez a fene
                  patikus még pálinkával sem kínálja az embert.</p>
               <p>Alig tettek együtt egy pár lépést, Bordás kérdezte:</p>
               <p>- Hát te mikor kerülsz már börtönbe vagy a bolondok házába? Azt mondják, hogy már
                  mindkettőhöz közel állsz.</p>
               <p>- Kik mentek holnap vadászni? - kérdezte elhárítólag Bálint.</p>
               <p>A kis ember íjedten kapott a szó után:</p>
               <p>- Az istenért, el ne gyere! Engem ütnének agyon, ha eljönnél. Tudod, ott lesz a
                  főszolgabiró is, az állat, s most szükségem van a jóindulatára a fiam
                  kinevezésénél. Azt hinné, hogy én hoztalak el és sohasem bocsátaná meg. Nem azért
                  mondom, mert nekem az atyaisten sem imponál és teszek minden főszolgabiróra.</p>
               <p>- Eszem ágában sincs elmenni. Csak kérdeztem, hogy kik lesznek ott.</p>
               <p>- Ott lesz a hülye Kertész. Eljön a marha, hogy amig ő aggancsok után szalad, a
                  felesége nyugodtan szerezzen neki még egy pár aggancsot. Engem is megcsal a
                  feleségem, de én már huszonöt év óta tudom, ő pedig nem is sejti, az ökör. Aztán
                  ott lesz Túrócy is. Legalább megkérdezhetem tőle, mennyit sikkasztott már az
                  egyesület pénztárából. Eljön a Török tanító is, mert csak akkor tudja magát
                  tökrészegre inni, ha puska van a vállán. Ott lesz a Bárány képviselő is a ronda
                  gyárosával. Majd belerugok a gyárába, aztán interpellálhat. Ott lesz még...</p>
               <p>A kis ember összerezzent. Hirtelen kezet nyujtott Bálintnak:</p>
               <p>- Jaj, szervusz, bemegyek ide a boltba valamiért. Jön az a tapir-fejű igazgató,
                  nem akarom, hogy együtt lásson.</p>
               <p>Beugrott a sarki fűszeres boltba, Bálint tovább ment. A tulsó soron jött vele
                  szembe az igazgató. Valamit elveszthetett, mert nagyon vizsgálta a földet. De
                  amint Bálint elhaladta őt, visszafordult s egy nagy epés-kiváncsit nézett a
                  tovamenő művészen. - Csak nem fog itt végleg letelepedni! - mormogta magában.</p>
               <p>Bálint elhaladta a templomot s a várhegyet a szőlőknek hágó úton. Mert az öreg ház
                  künn volt a szőlőben, a hegy oldalában, elől egy félholdas kerttel. Mögötte a
                  szőlő már nem volt a Bálint tulajdona. Ez volt az öreg Jobbágy István ősi otthona.
                  Az öreg ravasz parasztkirály itt volt az esze Csabrendek, Nyirád, Sümeg, Prága
                  parasztjainak. Mert csak az anyja részéről volt a sümegi földé Boór Bálint. Apja,
                  Boór Benedek, a somogyi ősnemesi családnak, mely valaha egy nádorba is
                  kimagasodott és Koppánnyal tartott rokonságot, volt utolsó nyugtalanja. Minden rög
                  elomlásával, Benedek úr nem akart szegény ember lenni ott, ahol ősei kiskirályok
                  voltak. Ide jött megyét szolgálni Zalába és így került Sümegre. Itt ismerte meg a
                  parasztkirály híres szép lányát, Annát. A nehéz pénzű paraszt nem szivesen adta
                  oda lányát a koldus úrnak. De a Jobbágy család kálvinista sziget volt ebben a
                  katolikus tengerben s Benedek úr is a Kálvin magyar pogányságához tartozott. Meg
                  Anna is nagyon szerelmes volt. Ez a két dolog döntött. Csak azt kötötte ki az öreg
                  úr, hogy Benedek hagyja ott a vármegyét és álljon a gazdaságnak. A Bálint apja
                  pénzért sem tudott ennél jobb kivánságot magának. Az öreg Jobbágy azért egy kicsit
                  mindig görbe szemmel nézett úri vejére, aki inkább értett a szerzemény
                  szétmorzsolásához mint a szerzéshez.</p>
               <p>Bálint gyorsan - gondolat és szó nélkül - ment a szőlők közt. Mintha valami keserű
                  íz jött volna a lelke szájába, de nem akarta ízlelgetni. Elért a kertajtóhoz.
                  Kinyitotta, belépett. Most már léptei meglassúdtak, meg-megállott, nézte a
                  leszemfedőzött kertet. Minden hó alatt volt. Csak a karók és a megvetkezett fák
                  álltak ki a nagy fehérségből. De a hó domborodásai ismerősek voltak neki. Tudta,
                  hol álmodnak rózsát az elbujtatott tövek, hol rejlenek a georgina gumói, hol fogja
                  fejét először felütni az ibolya. Hisz ennek a kertnek minden rögét magában hordja
                  és talán azért nem tudta kopárrá hervasztani az irtózatos élet, mert örök
                  fakadással benne terem ez a kert. Aztán visszanézett. Lenn volt Sümeg a hegy
                  lábánál, várhegyén a romok szürke csipkéjével, templomával és temetője fehér
                  köveivel. Milyen kicsi innen: csupa nap és csupa mosolygás. Széles fehér utak
                  futnak szét tőle a sikság roppant reménységébe. És mindenfelé nagy jegenye
                  csoportok, mint elbocsátott zsoldos csapatok, morcoskodnak íjesztő árnyékot a
                  napos síkra. Ez a horizont tágított világölelő lelket a gyermek szemeibe. Az itt
                  feltántorodott szél bontotta ki benne az örök vitorlákat. Már nem volt benne az
                  imént látott emberek rossz íze. A hatalmas fa ősi talaja fölé bomolva tudta minden
                  gyökerét és teljes életére nyilt ki.</p>
               <p>A hó lefogta különben is csendesült lépteit. Amint a küszöbhöz ért, belülről
                  beszédet hallott:</p>
               <p>- Üljön szépen, mert bizonyisten a kezeire ütök, - mondta egy női hang.</p>
               <p>- Volna szive hozzá? - kérdezte a Bokody hangja.</p>
               <p>- Volna bizony. Rendes ember nem nyulkál a tisztességes női személy után. Majd
                  megmondom a nagyságos úrnak.</p>
               <p>- Hát nem sajnálna meg egy ilyen szép legényt mint én vagyok? - kötekedett tovább
                  a szinész.</p>
               <p>- Az úr is van olyan szép mint más férfi. Minden férfi egyforma, mind egy mintában
                  gyúrták őket.</p>
               <p>A Bokody hangja diadalmas ölelkezéssel lökte ki:</p>
               <p>- Drága lelkem, ezért megölelem! Hát nem vagyok csúfabb mint más?</p>
               <p>Dulakodás hallszott s a nő zsörtölődése:</p>
               <p>- Most már igazán az úrhoz verem ezt a palacsintasütőt.</p>
               <p>Bálint benyitott. Bokody mint riasztott kakas ugrott el az asszonytól. Elébe
                  kacagott a hazatérő gazdának.</p>
               <p>- Hát te hogy cseppentél ide? - kérdezte Bálint és öröm csengett a
                  csodálkozásába.</p>
               <p>A Bokody kirohanó szemei egy pillanatra valami fájdalmat ejtettek el. De aztán
                  nagy jókedvvel mondta:</p>
               <p>- Tudod, nagyon belém állott a Karácsony. Aztán régen nem láttam az öregeket.
                  Kértem vagy kétheti szabadságot. Úgy sem adnak semmi szerepet.</p>
               <p>Bálint megcsóválta a fejét:</p>
               <p>- Kétheti szabadság, éppen most az évad derekán! Hogyan is adhatták meg? Vigyázz,
                  nem jó vége lesz.</p>
               <p>Bokody nagy huncutságos kötődéssel mutatott rá Annára, aki a tűzhely lobogása felé
                  hajolva ügyelte a lángost:</p>
               <p>- Nézd csak, ezt a csábító némbert. Két lángost igért, csak hogy megcsókoljam. Ha
                  nem jössz, még elvesztem a fiuságomat.</p>
               <p>Anna kilökte két karját, hogy szélesebb legyen a méltatlankodása. Egyik kezében a
                  palacsintasütő volt a párolgó lángossal, a másikban valami konyharongy. Ragyás
                  arca vörös volt a tűztől és a méltatlankodástól. Kancsal, felfelé fordult egyik
                  szeme egy arasszal fennebb haragudott, mint a másik:</p>
               <p>- Bizonyisten, ha nem nézném a nagyságos urat, a Bokody úrhoz verném ezt a
                  palacsintasütőt. Pedig kár volna a lángosért.</p>
               <p>Bokody tragikus állásba lökte magát. Örök Bánk Bánjából, melynek minden betűjét
                  tudta, szavalni kezdte:</p>
               <p>- Oh mely hideg! Mit is beszélek én</p>
               <p> Ezent megunt fagyos személy üres</p>
               <p> Szivének, aki eddig sem tudá azt,</p>
               <p> Hogy mit tegyen forróan érzeni.</p>
               <p>Bálint megfogta a szinészt. Háttal tartotta oda a haragvó asszonynak:</p>
               <p>- Jőjjön, jőjjön, Anna, verje ki rajta a haragját.</p>
               <p>Anna már mosolygott. De olyan zord szemöldököt vont a mosolygás felé, hogy
                  látszott: erkölcse még dörög és villámlik. Feltálalta a villásreggelit, oda a
                  tűzhely padkájára, ott szokott Bálint mindig enni. A két férfi hozzáűlt falatozni.
                  Felhőtlenül, könnyű szavakkal beszélgettek. Anna már az ebéd tennivalói körül
                  forgolódott.</p>
               <p>Nem konyha volt, ahol űltek: hatalmas tűzhelyével, a szabadon lobogó lánggal,
                  barna öreg szálfagerendáival, eltéresült arányaival az ősi tűzhely-terem volt.
                  Valami időtlen régiség, messzire visszavivő emlékezet volt a sziklaszerű
                  tűzhelyben, a füsttel evődött gerendákban, a nehéz falakban, az ó cifrázatu
                  edényekben, a barna butorokban. Mintha beetetve a dolgokba, mint régi illat eltett
                  ódon ruhákba: ott lappangana a férfi barna gondja, a nő etető fehér melle, a
                  gyermek kacagása. Mint pára a jó ételből, mint jó nézés a szívvel bélelt
                  szemekből: kiszállott a család a dolgokból s láthatlan párájával melegen ülte meg
                  a két férfit. És az élet két kiűzöttjében most jóság és szeretet volt a világ.</p>
               <p>Legjavában ettek, mikor az ajtónál gyermekhang kuncogott be:</p>
               <p>- Mama, mama!</p>
               <p>- Megint az a rossz kölyök alkalmatlankodik, - szégyenkezett bosszusan Anna. De
                  Bálint rákorholt:</p>
               <p>- Ugyan ne prézsmitáljon mindig. Eressze be azt a gyermeket.</p>
               <p>Anna kinyitotta az ajtót. A tél bebuffanó párájában két öklöcske s mögöttük egy
                  négyéves kis leány jöttek be. A két ököl két szemet dörzsölt keserűvé s a
                  lebiggyedt kis ajakon csüngött a lenehezedő sírás lába. Anna ráripakodott:</p>
               <p>- Na hát igazán hitvány gyermek vagy, Manci, az isten akárhova tegye a dolgodat.
                  Nem tudsz otthon maradni a testvérkéid mellett! Neked mindig itt kell
                  lábatlankodni. Egyszer csak kidob a nagyságos úr veled együtt.</p>
               <p>De Bokody már felugrott egy darab lángossal a kezében. Felkapta a kis leányt,
                  elébe tartotta a jószagu falatot. A kis leány szemeiből, elédesült szájából
                  optimista folyamatok kezdtek sugárzani. Nézte a lángost és a Bokody arcát. A
                  lángos után nyult. És amikor már a kezében volt, kizökkenő kacagással mondta:</p>
               <p>- Jaj be csúf a bácsi.</p>
               <p>A két férfi harsogó kacagásba lobbant. Bokody a gyermeket térdére űltette, együtt
                  ettek. Most már nagyon jó szeme kezdett lenni Annának Bokody felé. Megkérdezte
                  tőle:</p>
               <p>- Nem parancsol még egy lángost, Bokody úr?</p>
               <p>- Kérek én. De nem úgy, ahogy az előbb akarta adni, a palacsintasütővel
                  együtt.</p>
               <p>Anna mosolyogva húzta végig kezét a gyermek haján. És ez a mozdulat már nagy
                  megbocsátó kibékülés volt a csúnya férfival. A szegény asszonynak négy eleven
                  gondja közűl ez a kis lány volt a harmadik. Pali, a legnagyobb, már hétéves volt
                  és kenyeret keresett. Hol libát őrzött, hol konda után szaladgált, vagy kifutott
                  valamelyik fűszeres boltnak. Mariska, a második, már elmult ötéves, ő helyettesíti
                  otthon az anyját. Ő takarítgat, ő törülgeti kis testvérei illetlenségeit és enni
                  ad nekik. A Bokody térdén ringó Manci a család zimankója, záporos könnyű, viharos
                  kacagásu kis zsarnok. A legkisebbik, Pista, még csak hároméves és orrlikaiból s
                  nadrágja hátuljából bősz nemtörődömségek lógnak bele az erkölcsi világrendbe.</p>
               <p>A szerencsétlen asszony sorsa egy sok példányban előfordult tragédia külön kiadása
                  volt. Férje végigharcolta a világháborut, őrmester lett, kapott kis ezüstérmet,
                  Károly-keresztet s egyszer egy tábornok megveregette a vállát. Az összeomlás után
                  az élet nehéz lett: a zavarodás új maszatu apostolai kijelentették Sipos
                  Istvánnak, hogy ötévi kínszenvedése nem érdem, hanem aljas imperiálizmus volt.
                  Csillagait letépték, kitüntetéseit leköpték, örvendhetett, hogy a fejéhez nem
                  vágták. A megharagított falu elernyedt munkájában foglalkozás sem igen akadt,
                  pedig zsellér munkából tartotta fenn családját. Ha az Anna ezerkezű gondossága nem
                  lett volna, talán mind éhen vesznek. Amint a vörös megváltás után kiütött a fekete
                  megváltás: egy este borgőzös úrfélék, több tisztnek öltözve, rontottak be a
                  Siposék putrijába: - Te vagy-é az a Sipos István? - Az ártatlan ember a
                  legtermészetesebben felelte, hogy igen. Hiszen ehez hozzá is szokott, olyan rég
                  volt már Sipos István. Sipos István kezdett lenni már akkor, mikor édesanyja, a
                  nyomorult zsellérasszony, az aratás nehéz munkájában oda szülte a suhanó kaszák
                  alá. Sipos István volt, mikor, kivül rekedve a népiskola jólétéből, télen-nyáron
                  mezitláb, véletlen falaton tengődve őrizte a boldog gyomrok disznóit. Sipos István
                  volt, mikor csodaképen élővé fejlődve, huszonegyéves korában elvitték a császárt
                  szolgálni. Sipos István volt az adókönyvében, mindig Sipos István. Sipos István
                  volt, mikor az egyetemes gaztett elején virágok és pálinkát gőzölő ordító szájak
                  közt komoly illetődéssel ment a halál elé. Sipos István volt az öt irtózatos év
                  vak tébolyu rémei közt, mindig a helyén, mindig bátran, mindig hűségesen. Sipos
                  István volt a lövész-árok nyujtott ágoniájában, a tábori kórház lázálmaiban és ha
                  néha egy-két napra kiszakadhatott a gyilkosság fertelméből: Sipos István volt, ha
                  reszkető igás párjába új és új életet csókolt, hogy a nagyságos, méltóságos,
                  kegyelmes, fenséges és felséges urak ne fogyjanak ki a Sipos Istvánokból. És
                  mégis: most nevének egyszerű igenlésére neki estek az urak, ütötték, rugták.
                  Kommunistának, zsidó hóhérnak s minden rossznak nevezték. Hiába jajgatott az
                  anya-mellű asszony vérbe átrontó irtózatos könyörgéssel. Hiába nyúlt kegyelemért a
                  négy zokogó gyermek karja. A szegény parasztot, a véres mezők őrző hű kutyáját
                  csurgó vérbe marcangolva, félig holtan elhurcolták. Hiában futott az asszony
                  hetekig fűhöz-fához őrjöngő könyörgéssel, hiába hívott tanukat: a plébánost, a
                  jegyzőt, az öreg nyugalmazott Debreczeny őrnagyot. Hogy férje engedelmes juh,
                  rendes adófizető, példás katona és csendes ember volt. Hírt sem hallott róla.
                  Végre, mint egy ontott szemű rém, vak hír járt szét s bekopogtatott az elfeketült
                  lélek ablakain, hogy a szerencsétlen embert többedmagával halálra kínozták s
                  elkaparták a földbe. A földbe, mely nem tudott felvisítani, mikor a gyilkos
                  sarkok védőjét taposták rögei közé. Egyszer aztán mégis megtudott mindent. Férje
                  tévedésnek lett áldozata: az alvégi Sipos István helyett küldték az ibolyák alá,
                  aki tényleg a kommunisták embere volt. Ügyesen, kéz-alatt azt is tudtára adták,
                  hogy jó lesz nem jajgatni tulságos hangosan: ha nem akarja, hogy a négy gyermek
                  teljesen árván maradjon. És a szegény asszonynak volt ereje visszaszegezni a
                  fájdalmat lelkébe, mint egy vak ólomkoporsóba, melynek súlyát magával cipelte a
                  nap lehúzó gondjai közt. Szerencsére a Forray uraság, kinek hatalmas szőlője a
                  Bálint szomszédságába volt, megtette az asszonyt saját külön csőszének s a présház
                  mellett egy kis vityilót adott neki lakásul. Így legalább már otthonuk volt. Az
                  asszony mosást vállalhatott és télen arra is tudott időt szakítani, hogy eljárt
                  házakhoz tisztogatni-főzni. Bálintnak nagy öröme volt, hogy az asszony elvállalta
                  háza gondját, amig ő Sümegen tanyázik. És az asszonynak is áldás volt: mert akkor
                  futott át gyermekeihez, amikor akart. Azonkivül a Bálint szegénysége még mindig
                  elég gazdag volt arra, hogy mindennap akadjon valami falat a négy kis száj
                  számára.</p>
               <p>Bokody a beszélgetés közben tréfásan, de sajátságos ízű hangon mondta:</p>
               <p>- Tudod mit, Mesterem? Neked ez a kert most nem hoz egy batkát sem. Az a gazember
                  Juhász házőrzés címen mindent magának harácsol. Még a vetőmagjait is veled
                  fizetteti, pedig tőle akár kosarakban vihetnék szét fényes nappal az egész házat.
                  Tégy meg engem jószágigazgatódnak. Én megélek belőle s még egy zsák krumpli neked
                  is fog jutni évente.</p>
               <p>Bálint lelke legfinomabb csápjaival tapogatta, hogy nem csak tréfa ez a tréfa. De
                  azért kacagva felelt:</p>
               <p>- Adnám én, de ez a csavaros fejű Juhász életfogytiglani szerződést csalt ki tőlem
                  a maga részére. Tudod, hogy milyen agyaglábú vagyok az ilyen dolgokban. Most is
                  saját csirkéim dupla áron vásárolgatom tőle. De téged nem is mernélek ide tenni az
                  Anna tövébe. Az asszony ingatag és te szép fiu vagy.</p>
               <p>Másnap reggel, a Karácsony-szombatja előtti napon, Anna még be sem hozta a cipőit:
                  s Bálint már kilökte karjait az ágyból. Nagy zengéssel énekelte:</p>
               <p>Mennyből az angyal</p>
               <p> Leszállt hozzátok...</p>
               <p>A bejövő Annának pedig riadó örömmel újságolta:</p>
               <p>- Anna, Annuska, Ankuca, Annuci, ma veszünk karácsonyfát! Egyet veszek a maga négy
                  betyárjának, egyet a kis Bálintnak. A Boórék szegény kis Bálintjának. Megérdemli:
                  olyan árva szegény. Még csak egyszer kell lefeküdni és itt lesz az angyal!</p>
               <p>Ez elmaradhatatlan hagyomány volt Bálintnál. Mióta elkerült szüleitől, bárhol,
                  bármilyen viszonyok közt is - volt, hogy téli kabátját adta el érte - karácsonyfát
                  állított és fenvirrasztotta a karácsonyéjszakát. Úgy állt a fa feldíszítve egészen
                  Vizkereszt napjáig. Akkor behívott az uccáról egy csomó gyermeket s nagy
                  megrohanásos fakopasztást rendezett. Érdekes, hogy ez a hatalmas művészi géniusz
                  utált minden egyénit, minden úgynevezett eredetiséget. De végtelenül szerette a
                  típust, az élet örök formáit, a nagy banalitásokat. Ezekben látta az élet
                  ritmusát, az emberi lélek örökkévalóságát. És ennek az ős visszafordulásu pogány
                  léleknek, aki Koppány földjén fakadt s a hagyomány szerint az ősi lelket védő
                  nagyúr véréből: vérrel, lélekkel, egész élettel ölelt ünnepe volt a Karácsony.
                  Mert az ő életében a Betlehemhez kölcsönzött ünnep visszatágult eredeti értelmére.
                  Az emberi folytatás vidám ünnepe volt ez neki, az elszennyesedett ember megváltó
                  megújulása a családban: a csókból fakadó gyermekben. A tűzhely roppant sugárzásu
                  ünnepe: az ellenség-férfi és ellenség-nő nagy békekötése a jövővé fakadott
                  csókban. Sokszor mondta természettudományoskodó társainak: - Ti nem tudjátok
                  átvinni azokat a szemeket, melyekkel az anyagi természet rendjét látjátok, az
                  emberi természetbe. A Karácsony, Húsvét, Püsköst nem keresztény és nem vallásos
                  találmányok. Ezek vannak, mióta van ember, éppen olyan orgánikus, pozitiv
                  létezéssel, mint az okszigén. Nem tudom, hogy a karácsonyfa, melyet belélegzik a
                  gyermek, miért volna kevésbé természetes és szükségszerű jelenség, mint a levegő
                  okszigénje.</p>
               <p>A reggeli alatt bőven beszélte meg Annával az ünnep főznivalóit. Mert a sült
                  malacon, a dorongfánkon s más száj-örömön át még mindig gyermeksége szelid órái
                  hajoltak át és két tisztes arc jó öregségét látta. Aztán bement az éléskamarába.
                  Egészen hadvezéri állással tartott szemlét az öt üveg paradicsom, négy kiló zsir,
                  tíz kiló nullás liszt és más apróságok fölött. A birtoklás ős mámora, a
                  gyökeretverés öröme, a háztűz széles öntudata hízott ki arcára. Nagyon józan,
                  nagyon gazda: és mélyen mindenek mögött: nagyon gyermek volt. Nagy aggódó
                  odahajlással vizsgálta végig a paradicsomos üvegeket: nem bolyhozott-e még penész
                  a felszinükre?</p>
               <p>Kilenc óra után kiment a piacra. A főuccán, a Kisfaludy vendéglő körül, befolyva a
                  mellékuccákba, nyüzsgött az ünnepi várakozás víg vására. És a sok öröm közt mint
                  öröm-hírnökül küldött kölyök erdő, gyermekfácskái a bozontos rengetegnek: picurka,
                  kicsiny, nagy, nagyobb fenyőfák kinálkoztak. Illatuk friss volt, mint a gyermekarc
                  érintése s csilingelt a lélekben, mint egy jó kacagás. És jól körülbundázott
                  asszonyok, urak, szellős ruháju szegény emberek válogattak, szörnyűködtek,
                  alkudtak. Legtöbbje gyermeket vezetett kezén, némelyik körül öt-hat is
                  gerezdesedett. És a gyermekek szemeiben már ott volt a felgyujtott gyertyák
                  ragyogása s a tél pirosra csipte kisugárzó boldogságukat. Bálint nagy
                  körülményesen járkált a piac sorai közt, mintha az életet eldöntő fegyvert kellene
                  kiválasztania. Dehogy sietett, dehogy választott volna rögtön. Mint ahogy a
                  kártyás hunyorított szemmel, lassú nézegetéssel sunyít a szerencse szoknyája alá:
                  kortyokban élvezte a karácsonyi vásárlás örömét. Mert amint ott sétált az anyák,
                  apák gondoskodása s a gyermekek öröme közt: lassanként apává téresedett. A kis
                  gyermekarcok, a kihuncutkázó fürtök, az életet csókoló édes szájacskák
                  befodorodtak testének bolyhaiba. Ő volt apja minden gyermeknek. A kis testükben
                  csörgedező vér az ő vérének bőségéből volt. A befürtözött nyakacskájukon fel- s
                  lejáró lélegzet az ő mellének hatalmas fúvójából élt. Nagy, örömre nyilt fényes
                  szemük az ő lelkéből merült ki meselátó, életet evő torkos szemekké s kis lábuk
                  tapodása izmai édes íze volt. Csodálatos testi kitágulással volt benne minden kis
                  élet. Mintha ő lett volna az élet ősi tűzhelye s minden fakadó élet egy belőle
                  bimbózó lángocska volna.</p>
               <p>És itt is ismétlődött az a jelenség, mely mindenütt kisérte. Az egyszerű emberek,
                  a gyermekek és a nők, amint megpillantották, azzal az akaratlan, orgánikus
                  mosolygással hajoltak arcába, mellyel a növények a napot és a friss levegőt
                  isszák. De a kulturáltak, a hangsúlyozottan urak, az ember-kibányászás rangos
                  ügynökei szemükben elsötétedtek, szájuk az elsiklott harapás dühét mutatta. Mintha
                  ez a roppant élet az ő életük rovására volna, mintha valami ősi örökségben
                  rövidítette volna meg őket. A vér időtlen szociálizmusával gyűlölték az erőnek, az
                  észnek, az életnek ezt az összetorlott rengeteg tőkéjét. Látása megütötte őket,
                  mint az éhezőt a gazdagok lakomája.</p>
               <p>Végre aztán mégis megvett két nagyon erdőt-mondó, egyenes szálu, sok gyermeklombu
                  fenyőt. Aztán a sátrakat és boltokat járta be s majdnem minden pénzét ráköltötte
                  az édes haszontalanságokra. Az Anna Pali gyermeke negyedmagával cipelte haza a
                  zsákmányt és bő ajándékot kaptak. Mert ezekben a Karácsonyt horzsoló napokban még
                  vérberontóbb szüksége volt az adás, a kapásra felfényesedő szemek látása. Az egyik
                  fát a hozzávalókkal letették Annáéknál. Ő a saját fájával egész délelőtt
                  bibelődött, amig egy nagy faedényben jó egyenesre erősítette. De a diszítést
                  másnapra hagyta. És az egész buzgóságos, ingujjra vetkőzős munka alatt szállt
                  belőle, mint a meleg a jó kályhából:</p>
               <p>Mennyből az angyal</p>
               <p> Leszállt hozzátok,</p>
               <p> Pásztorok, pásztorok!</p>
               <p>Ebéd után, megbeszélés szerint, elment Bokodyhoz, hogy együtt tegyenek egy nagy
                  sétát a téli erdőben. Az öreg Bokodyék kis vityilója a falu nyugati végén, a
                  Sárállás szemetes partján volt, melynek befagyott tócsáján most gyermekek
                  csicsonkáztak. Az öreg Bokody, a hetvenet jól meghaladt meggörbült paraszt, a ház
                  előtt állott és nézte a levegőt. Sajátságos merő és összehúzódó nézéssel, mintha
                  erős tűzbe bámulna. Karjai lelógtak. Háta már nagyon utánozta a sírok dombját.
                  Lábai is karikára rogytak. Bálint kezet nyujtott neki:</p>
               <p>- Jónapot, kedves Gergely bátyám.</p>
               <p>Az öreg összehúzta szemeit. Gyanus-óvatosan nyujtotta kezét, mintha olvasatlan
                  összeget venne át:</p>
               <p>- Jónapot adjon isten.</p>
               <p>- Hát tudja-e még, Gergely bácsi, hogy ki vagyok?</p>
               <p>- Tudom-e? Hát hogyne tudnám. Amiért öreg az ember, csak tud valamit.</p>
               <p>- Itthon van-é a Tamás?</p>
               <p>- Kicsoda? - kérdezte az öreg, mintha sohasem hallotta volna e nevet.</p>
               <p>- A Tamás.</p>
               <p>Az öreg úgy tett, mintha messziről jött volna e névhez:</p>
               <p>- Jaj, a fiu! Bizonyára itthon van, ha nem ment el.</p>
               <p>- Hát ugye, örvendenek nagyon, hogy hazajött Karácsonyra.</p>
               <p>Az öreg vállat és bajuszt vont:</p>
               <p>- Öreg embernek már csak egy öröme van, a temető.</p>
               <p>Bálint tudta, hogy az öregek nincsenek nagyon megelégedve a fiuk pályájával. Alá
                  akarta támasztani barátja tekintélyét:</p>
               <p>- Nagy művész lett a fiából, Gergely bácsi. Egész Budapest ismeri.</p>
               <p>Az öreg keserűt nyelt:</p>
               <p>- Oda is való ő Budapestre, ha olyan nagy bűvész. Sümegen nincs kinek
                  bűvészkedni.</p>
               <p>- De hát csak örvend, hogy olyan híres ember lett a fiából!</p>
               <p>Az öreg melle, válla, egész teste fokozatosan mozdult fel, mint a föld, ha
                  fájdalmas állat vonaglik alatta. Aztán kitört. De bágyadt, keserű, hulló szavu
                  haraggal:</p>
               <p>- Híres! híres! Mit ád a zsidó a hírért! A hír nem föld, nem marha, nem pénz. Ki
                  látott már hírből gatyát szabni! Aztán olyan félig szült ember lett az én fiam, se
                  nem paraszt, se nem úr. A Rochnitzer zsidó fiának szebb ruhája van, aki
                  pántlikával járja a házakat. Pedig ahoz minden paraszt goromba lehet. Az ember azt
                  sem tudja, hogy bánjék a saját fiával. Hát ha bűvész, ő lássa.</p>
               <p>Vállat vont s már megint beleveszett a levegőbe. Bálint látta, hogy csak terhére
                  van az öregnek. Bement az udvarra. Amint benyitott a konyhába: a konyha közepén, a
                  földön szétterpeszkedve, térdei közt egy hatalmas libát tömve, űlt az öreg
                  parasztasszony. A liba száját ujjaival szétfeszítette s óriási marokkal kukoricát
                  gyömöszölt belé. A liba tüsszögve, nyögve, gágogva tiltakozott a gazdasági javak
                  aránytalan elosztása ellen. Az asszony fedte:</p>
               <p>- Ülj csendesen, a fene egye meg a bőrödet.</p>
               <p>Nedves földszag, konyhaedények lehe s nyomoruság-szag volt a kis konyha súlyos
                  levegőjében. Bálint nagyot nyelve kedveskedett:</p>
               <p>- Jó napot kivánok, Ágnes néni, milyen szép libájuk van.</p>
               <p>Az öreg parasztasszony arcán ijedség rándult át. Kezei abba a mozdulatba
                  zökkentek, mintha köténye alá akarná dugni az állatot. Aztán nagy keserves
                  kárvallással mondta:</p>
               <p>- Jaj bizony ez az egyetlen élő állatunk, meg két nevendék jérce. Hát mondtam az
                  uramnak, ezt csak meghízlaljuk Karácsonyra. Egyszer egy évben legyen nekünk is egy
                  jó falatunk, értünk is született a Krisztus. Pedig már tíz liter kukoricával
                  tartozunk a Holbáéknak. Én nem tudom, mit akar a jó isten ezzel a világgal, hogy
                  ilyen nagy a nyomoruság. Most aztán ez a nagy fiu is hazahozta a gyomrát. Miből
                  fogok én két férfi-népet táplálni! Honnan vegyem a pénzt? Lopni csak nem
                  mehetek.</p>
               <p>Egy nagy vas-csizmás láb lépett a Bálint szivére és megtiporta. Alig tudta
                  kierőltetni a kérdést:</p>
               <p>- Hol van Tamás?</p>
               <p>Az asszony arcára régi bosszankodás jött fel:</p>
               <p>- Ott kajtat valahol az udvar fenekén, ha el nem kódorgott valahová. Mit bízzon az
                  ember rá, nem falusi ember ez már. Parasztnak úrféle, úrnak meg azért csak olyan
                  szecska-féle. Ha legalább hivatalba ment volna, mint a Némethy szomszéd fia. Egy
                  oskolások voltak s az már irnok a főszolgabiróságon, a hajduk is köszönnek neki.
                  Az én fiam csak olyan húzzad-Jancsi féle úr.</p>
               <p>Bálint már hallotta a háta mögött a Tamás földet bántó lábait. Megfordult. Sötétté
                  mélyült kék szemeiben nagy szeretet volt. Úgy nézett rá, mint aki egy végzet
                  mélyét látja meg. Tamás kacagva mondta:</p>
               <p>- Beszélgettem a disznónkkal. Te, nem képzeled, milyen intelligens disznónk van.
                  Ha látja a képemet, valósággal kacag. Láttál-e már disznót kacagni?</p>
               <p>Az öreg asszony majd megfojtotta a libát, úgy integetett Tamásnak. Bálint
                  meglepetve kérdezte:</p>
               <p>- Hát van disznótok?</p>
               <p>Tamás dicsekedett:</p>
               <p>- De mekkora! Akkora, mint a Nemzeti Szinház. A mult hónapban kilencet malacozott.
                  Hála istennek. Őnagyságának nem szigoruak az erkölcsei.</p>
               <p>Az öreg asszony dühösen zsörtölődött fel:</p>
               <p>- Csak hirdesd, hirdesd, hogy disznónk van. Eredj ki a kapuba, kiáltsd ki. Tudod,
                  hogy tartozunk az árával, tudod, hogy a malacok mind adósságba mentek. Annyi,
                  mintha az a disznó nem is a mienk volna. Majd még azt hiszi a nagyságos úr, hogy
                  felvet a pénz bennünket.</p>
               <p>Bálint megnyugtatta az öreg asszonyt és siettette az indulást. A sümegprágai
                  tölgyes erdő felé mentek. Bálint nagyon beszédes és meleg szavu volt. Beszélt a
                  Bokody szerepeiről, birálta játékát, kiemelte nagy sajátságait, hangsúlyozta jövő
                  kilátásait. Azután mondta:</p>
               <p>- Még csak meg kellene házasodnod. Csak ne szinésznőt végy el. Valami jó pénzes
                  lányt. Neked még szép diadalmas Karácsonyaid lesznek, pajtás.</p>
               <p>Már Prága falu széléhez értek. Bokody megállt. Féloldalra fordította fejét. Kissé
                  felfelé fordult szemmel nézte Bálintot. Látszott: nagyon kaján, nagyon vesébe látó
                  arcot akar vágni. Biberachi hangon mondta:</p>
               <p>- Nagyúr, te ma nagyon szépen beszélsz velem.</p>
               <p>- Csak nem szidhatom az apád istenét, - kacagott Bálint.</p>
               <p>- Te ma nagyon szépeket mondasz nekem.</p>
               <p>Bálint már hallgatott. Tamás folytatta. De kajánkodó hangjában már ott rezgett a
                  ledömöckölt sziv:</p>
               <p>- Ez nem a te szokásod, nagyúr. És tudom, most miért teszed.</p>
               <p>A két férfi összenézett. És a két viharvert ember szemében megjelent egy csepp
                  abból a vízből, mely mégis emberré, mégis testvérré, mégis lélekké mossa az
                  írtózatos isten képmását.</p>
               <p>Mikor átmentek a falun, Bálint csendesen mondta:</p>
               <p>- Nézd csak, milyen halott ez a falu.</p>
               <p>És tényleg: a felhő-hasu ég, a párnás rétegű hó alatt olyan elhagyott, olyan
                  csendes volt a kis falu. Mintha életformára épített temető lett volna. És mintha
                  minden tűzhely, minden ágy helyén csendes koporsók őriznének elcsendesedett
                  embereket. Csak az utolsó ház udvarán láttak egy élő lényt. Egy borju,
                  szétterpesztve négy lábát, keserves bőgéssel sírt be a havas mezőkbe.</p>
               <p>Elértek az erdőhöz. Az erdő szélén, elég távol egymástól, vénhedt fa-ükapák, több
                  százados tölgyfák álltak. Csodálatos alakú, csavart törzsű, ezer gyökérkaru
                  fa-táltosok, olyan gyötröttek, dermedten is kínnal vonaglók. Milyen mumus-óriások
                  voltak ezek, mikor régen alatta rablósdit játszottak. Áshatatlan mély csend volt
                  az erdőben. A száraz lombokat és csupasz ágakat megfeküdte a hó. De az ég barna
                  borulata valami nagy szelidséget, valami otthonossá fájt szomoruságot szorított a
                  puha erdőre. Hallgatva léptek egymás mellett. Összerezzentek. Egy varju szállt
                  fel. Fekete szárnyaival lomhán verdesett az alvó levegőbe.</p>
               <p>Amint egy mellékösvényen mentek, mind bennebb az erdő mély hívásába: egyszerre
                  megvillant valami előttük. Valaki egy fatörzs mögé ugrott. Odanéztek: a faderék
                  mögül egy puskacső volt feléjük irányítva.</p>
               <p>- Ki van ott? - kiáltott Bálint.</p>
               <p>A hangra a cső leereszkedett. A fatörzs mögül egy férfi lépett elő. A fekete
                  prémes sipkából kisápadt az arc, melynek vonásai közt régi szenvedés és bújt
                  félelem lappangott. A fehér homlok magas és széles volt: világosan látó elmét és
                  parancsoló akaratot mondott. A szemek aprók, mély tüzűek, ravaszul pisláncsolók.
                  De most tüzük körül, didergőn mint egy meztelen koldus, befészkelt rémület
                  reszket. Szép férfias nagy bajusz, széles, erős szavu száj. Zömök, közép termet,
                  széles vállakkal. Úr volt, de paraszt-úr, falu eszének, falu parancsának született
                  paraszti fejedelem. Megkönnyebbült hangon, de amely még rekedt volt az előbbi
                  felindulástól, mondta:</p>
               <p>- Te vagy az, Bálint? Nagyon örvendek, hogy most veled találkozom. Régen nem
                  láttalak. - Aztán szurósan, gyanakvással méregette Bokodyt:</p>
               <p>- Barátod? - kérdezte tétován.</p>
               <p>Bokody nevetett:</p>
               <p>- Nem ismer meg, kegyelmes uram? Bokody Tamás vagyok, az öreg Bokody Gergely fia.
                  Pedig Pesten is többször találkoztunk.</p>
               <p>A férfi fáradt szájára halvány mosolygás jött. Kezet nyujtott:</p>
               <p>- Te vagy az, öcsém? Az már más. Nagyon jó, hogy jöttetek. Megengeditek, hogy
                  veletek tartsak?</p>
               <p>Olyan halálos ténfergés, olyan forró menekülni vágyás volt az erős férfi
                  hangjában. Bálint meleg szavakat terített feléje:</p>
               <p>- Nagyon örülünk, kedves bátyám. - Aztán kedélyesen kacagott:</p>
               <p>- Lám, a kálvinista isten milyen ravaszul összehozza híveit, ha azok nem is járnak
                  templomba. Azt hiszem, hogy hármunkban Sümeg minden kálvinista családja képviselve
                  van.</p>
               <p>Közrefogták a férfit, továbbmentek. Az sajátságosan mindig lövésre készen tartotta
                  puskáját. Fürkészve kérdezte:</p>
               <p>- Nem láttatok senkit az erdőben? Olyan pesti formáju embereket!</p>
               <p>- Nem mi semmilyen formájut, csak egy varjut, - felelt Bokody.</p>
               <p>Az ember szemei még apróbbakká rezzentek. Mohón kérdezte:</p>
               <p>- Merre repült tőletek, jobbra vagy balra?</p>
               <p>- Erre ni, - mutatta Bokody a jobb kezével.</p>
               <p>A férfi sóhajtott, mintha terhet hullatna le magáról. Aztán szomoruan
                  nevetett:</p>
               <p>- Lássátok: a kegyelmes úrban hogy megmaradt a paraszt. A babona erősebb, mint az
                  uraság.</p>
               <p>A feje előre roskadt. Egy pár percig úgy ment a két férfi közt, mintha magában
                  valami nagy szomorusággal beszélne. Aztán megállt. Kutató, lélek alá néző
                  szemekkel szúrt a Bálint arcába:</p>
               <p>- Mondd csak, Bálint, nem tartasz te haragot rám?</p>
               <p>Bálint elképedt:</p>
               <p>- Én! Mi az ördögért haragudnék én éppen te rád, bátyám? Azt hiszed, hogy az
                  országban olyan sok Rostás Pál Ferenc van, hogy rád már haragszom, és éppen én? Ha
                  minden falu csak egy melléd való legényt adna, holnap talán nálunk is hajnalt
                  harangoznának.</p>
               <p>Pál Ferenc megfogta a Bálint két karját. Arcán gyanakvás és feltörő nagy szenvedés
                  volt. Úgy nézett Bálintra, mint egy vallatott gyermek arcára:</p>
               <p>- Igazán nem gúnyolódol? Igazán nem haragszol rám? Mert neked, neked egyedül van
                  jogod az urak közt haragudni rám. Mert te megláttad a magyar parasztot.</p>
               <p>Olyan végtelen szenvedés mélyült a vallató arc mögé, hogy Bálint nagy szánalommal
                  nyilt felé. Szeliden mondta:</p>
               <p>- Nem értelek, bátyám.</p>
               <p>A férfi megtörölte kiverejtékező homlokát. Szemeiből a ravaszság, arcáról az ős
                  paraszt minden védő ösztöne eltünt. Csak szenvedés volt rajta, csak omlásra
                  nehezült néma zokogás. Látszott: elérkezett a perc, amikor gyónni kell. Gyónni
                  bárkinek s ha nincs emberi fül, kikiáltani a lélekbe tört tövist a pusztának, a
                  homoknak, a szélnek, mert különben leszakad a világ. Mind szélesebb keserűséggel
                  jöttek belőle a szavak:</p>
               <p>- Miért kimélsz? Miért nem piszkolsz meg, ahogy megérdemlem? Hiszen neked van rá a
                  legtöbb jogod, te láthattad legjobban a bűnömet. Miniszter voltam, kegyelmes úr
                  vagyok! Pfuj, hogy undorodom magamtól!</p>
               <p>Kiköpött és elsikálta csizmájával. Aztán összerezzent és ebben a percben olyan
                  félénk paraszt: az évezredek úrtól, állattól, tűztől, víztől, vihartól félő
                  kitagadottja volt. Szétnézett, felemelte puskáját, odarohant egy fához. Körüljárta
                  a fát és már szégyenkezve jött vissza:</p>
               <p>- Azt hittem, mozgott valaki. Ismered a Leiter birót és a Freissberger
                  doktort?</p>
               <p>- Leitert ismerem, az nekem is házi hiénám. De a másikhoz nincs szerencsém, -
                  felelt Bálint. Aztán összehúzta szemeit, elnevette magát:</p>
               <p>- Várj, csak várj, bátyám. Az a Freissberger nem egy nyurga, vörhenyes, még elég
                  fiatal ember?</p>
               <p>- Az, az, - lihegte Pál Ferenc s valami mélyre ásott rémület döbbenete fagyott
                  arcára.</p>
               <p>Bálint most már emlékezett:</p>
               <p>- Persze, persze. Egy este az utolsó röpiratom megjelenése után beállított hozzám
                  vagy harmadmagával. Nem tudom, milyen szittya, vagy turáni, vagy mi a fene
                  egyesület nevében jöttek. Kijelentették, hogy ha mégegyszer politikai dolgot írok,
                  vagy az ők keresztény morálját sértő szobrot csinálok, komolyan fellépnek ellenem.
                  Emlékszem a nyavalyásra: olyan kómikus volt, mikor szétálló füleivel, csúnya
                  harapásu szájával igyekezett minél rémesebb lenni.</p>
               <p>- Mit feleltél nekik? - kérdezte új íjedséggel Rostás.</p>
               <p>- Ők komolyan akartak fellépni ellenem, én vidáman leléptettem őket. Úgy kidobtam
                  mind a hármat, hogy legurultak a lépcsőn, - nevetett Bálint.</p>
               <p>Rostás úgy nézett Bálintra, mint egy halálraitélt emberre:</p>
               <p>- Az istenért, vigyázz magadra! Ezek ellen az emberek ellen nincs védelem. Látod,
                  én is halálra vagyok itélve. Meglátod, meglátod: vagy mint öngyilkost fognak
                  egyszer megtalálni, vagy valami hirtelen halállal halok meg. Így ölték meg Lakatos
                  birót, akit napok mulva egy levélkével a kezében találtak meg, hogy önmaga vetett
                  véget az életének. Így tették el láb alól Borbély tanácsost, akinél agyszélhüdést
                  állapítottak meg. És bizonyisten nem képzelődöm: tegnap láttam ezt a két embert az
                  erdőben, reám lestek. Meghalni most, éppen most, mikor mindent jóvá akartam
                  tenni!</p>
               <p>Bálint az erősek odaálló szánalmával nézett erre az emberre, ki vérben és
                  végzetben annyira testvére volt. Széles melegségű szavakkal mondta:</p>
               <p>- Kedves bátyám, téged a sok munka megviselt. Ideges vagy egy kissé. Hidd meg,
                  csak magadat íjeszted. Ezeknek az embereknek ideje lejárt. Sokkal gyávábbak, hogy
                  most merjenek valamit megkisérteni, és éppen veled szemben. És igazán nem tudom,
                  mit kellene neked jóvá tenned.</p>
               <p>Rostásnak végtelen fájdalom vonaglott az arcára. Homloka világítóvá fehérült. De
                  most valami nagy lemondás, valami önmagát verő mély bűnbánat nemesítette meg
                  vonásait. Most már a kiötlő ember volt, az emberfárosz, aki népek világosságának
                  született és aki tévedéseiben is nagy tud maradni. Úgy emelte fel fejét, mintha a
                  rá váró kereszt fekete testéhez tenné:</p>
               <p>- Bálint öcsém, te, aki olyan nagy vagy, egyetlen nagysága, egyetlen kincse ennek
                  a szegény országnak, ne légy most kicsiny velem szemben. Ne etesd üres szavakkal a
                  fájdalmamat. Hidd meg, néha a kimélet kegyetlenebb, mint a nyers itélet. Te tudod,
                  hogyan küzdtem fel magam, már meglett korban, a paraszti sorból. Tudod, hogy a
                  magyar falu miért segített erejével. Mert a magyar falu szája, esze és joga
                  voltam. A magyar paraszt hazájává akartam tenni az országot. A magyar falunak
                  akartam megadni az állam kialakulásában azt a súlyt, mely megilleti. A magyar
                  paraszt hite tett politikai lobogóvá. Aztán nagyurak közé kerültem és gyenge
                  lettem. Levettek lábamról a grófi parolák, a nagyúri cirógatások, a miniszterség,
                  a kegyelmes cafrang és elárultam a falut. Engedtem, hogy a nevem alatt úgy
                  fortélyoskodják ki a neki érkezett idő erejéből, ahogy akarják. Oh, milyen hitvány
                  vagyok én, Bálint!</p>
               <p>A két férfi hallgatott.</p>
               <p>Rostás megtorpant. Két szeme szögén, szája két szélén, bajusza tövén ráncok
                  sugaraztak szét. Szemeit még jobban összehúzta s most már minden ráncában ravasz
                  mosolygás bújt. Az ős alkuvó paraszté volt most az arca. Diadalmas-ravaszul
                  mondta:</p>
               <p>- Pedig milyen erős voltam, én voltam a legerősebb köztük. Ha tudnád, hogy tudtam
                  én játszani ezekkel a papir fejű urakkal és hogy féltek tőlem! Én egy szaglásra
                  tudtam őket könyvnélkül, ők sohasem láttak belém, soha, mindig megcsaltam őket.
                  Nem a fej hibázott nálam, hanem a sziv.</p>
               <p>Kacagott. De a kacagás vége már a dűh keserű acsarkodása volt:</p>
               <p>- És ezzel az erővel hagytam magamat lekegyelmesurazni! Soha nem lesz még olyan
                  pillanata a parasztnak, mint most volt. Ő vette meg vérével az országot a
                  háboruban, ő vette meg paraszterejével az országot a két forradalom alatt. Mindent
                  neki lehetett köszönni, most volt a perc, mikor odazuhant joga minden
                  lelkiismeretre. És én most árultam el! Féltem a tüzes tróntól, kegyelmes úr
                  voltam, miniszter voltam. Csodálom, hogy még senki sem köpött az arcomba.</p>
               <p>Elhallgatott egy percre. A téli erdő súlyos csendje húllott a három férfi szivére.
                  Rostás fogai összevacogtak a belső didergéstől:</p>
               <p>- És most kell meghalnom, most, amikor mindent megbántam, amikor még mindent jóvá
                  tudnék tenni. Oh, hogy fel tudnám most két karomon emelni a magyar falut. De nincs
                  kegyelem számomra: nagyon félnek tőlem. Sok tátott szájnak az érdeke, hogy én
                  elpusztuljak.</p>
               <p>Az egyik bokor megnesszent. A férfi hangja eltört. Az ölés vad agyarkodása űlt
                  arcára. Lövésre kapta puskáját. Egy nyúl szaladt el tőlük. Éktelen igyekezettel
                  vitte szegény nyúl életét, úgy látszik, ő már ilyen csekélységért is érdemesnek
                  tartotta fáradni. Rostás leengedte fegyverét. Szemei megtágultak, arca egészen
                  zöld volt, mint aki a megpillantott halált didergi.</p>
               <p>- Balfelé futott, - mondta rekedt hangon.</p>
               <p>Aztán a két férfihoz fordult s lázas kéréssel sürgette:</p>
               <p>- Kisérjetek haza, kisérjetek haza. Nyugtalan lehet szegény feleségem. Ő
                  kétszeresen szenved meg mindent.</p>
               <p>A vonagló ember az utolsó évek politikai életének egyetlen történelmi alakja volt.
                  Ravasz erejével, széles látásu eszével a háboru előtt az egész vidék
                  parasztságának vezérévé magasult. Az összeomláskor egyetlen beölelő
                  szempillantásban meglátta a történelmi helyzetet. Az egyszerű sümegi paraszt,
                  mikor mindenki becstelenül megfutott, aki addig politikát ferblizett: széles
                  vállával odatoppant a forradalom idegenei elé és követelte a magyar falu jussát.
                  És ha akkor ő kezébe kerítheti az események rúdját: kétségtelenül az a magyar
                  forradalom valósul meg, mely magyar jövőt és emberi igazságot jelentett volna. A
                  kommün alatt aztán neki is bujdosnia kellett. Az új változás elején megint
                  megjelent a fórumon. Most már nagy párttal a háta mögött és odatartotta a falu
                  erős tenyerét az új kalandorok elé, hogy a nagy történelmi adósságot megszedje. A
                  két forradalom alatt a parasztság annyira az egyetlen erkölcsi és anyagi erő volt,
                  hogy a magyar falunak ezt a hatalmas küldöttjét még az ellenforradalom vérebei is
                  csak körülszagolták, de nem merték bántani. Különben is: átrontó tekintetével,
                  paraszti furfangjával bírta a csatát minden alamuszi terv ellen. A megszeppent
                  érdekszövetségek ügyesei aztán okosabbat találtak ki. Nagy tisztelettel vették
                  körül, magasztalták, kikérték mindenben a véleményét és tárcanélküli
                  miniszterséget is adtak neki. És ez a föld-erejű, ravasz-szemű paraszt tulságosan
                  magyar volt, hogy a szép szónak, az ünneplésnek, a nagyuraságnak ellene tudott
                  volna állani. Minden este halálos undorodással vitte magát az ágyba, mert érezte,
                  mint ad fel napról napra mindent, amiért neki ereje s a falunak hite volt benne. A
                  nagy belső földrengésben minden este megfogadta, hogy holnap igazán megrázza az
                  oszlopot, holnap ismét visszatisztul, visszaerősödik a magyar faluhoz. De a
                  holnapból minden nap holnap lett. Az Erős János meséje csodálatosan testesült meg
                  a mese földjéből kinőtt emberben. Fokonként lopták meg, percről percre csalták:
                  és János nem haragudott. Lassanként utolérte minden magyar géniusz szokott
                  tragédiája. Teljesen elmagánosodott, még barátaival szemben is. A feléje hajló
                  tiszteleten mind jobban átütött a gúny s még alantas hivatalnokai is „az a sült
                  paraszt” néven emlegették. Rendszeresen terjesztett rágalmakkal hidegítették el
                  még híveit is tőle. Teljesen aláásták, hogy amelyik percben visszaemlékszik ős
                  önmagára, minden aknát fel lehessen robbantani alatta. Ez a burkolt hajsza, a
                  bársonyba rejtett karmok s különösen az éjszaka felmerülő szemrehányó szemek
                  megtörték acél-egészségét. A falu hatalmas Toldija megrokkant. Fáradtan, halálos
                  undorodással eltelve az emberek és önmaga iránt; talán már csak arra volt
                  alkalmas, hogy megássa önmaga sírját. Az egyenes barázdát hasító parasztból
                  valóságos Hamletje lett a magyar falunak. Minden éjjel visszajött belé a régi
                  tiszta harcos és ennek számonkérő szemei előtt megfogadta, hogy másnap megkezdi a
                  magyar falu nagy történelmi harcát. Aztán eljött a másnap és lelkével most már
                  ezer félelem, ezer aggodalom játszott kötélhúzást. Amit az egyik percben megváltó
                  tervnek látott, a másik percben az ország vesztét látta benne. Az az erő, mely oly
                  biztos vágással suhintotta a kaszát, az ész, mely oly nyílegyenesen mutatott az
                  akarat elé: félénk tántorgóvá lett. Már látta minden dolognak a visszáját is és
                  ahol döntő felelősséget kellett volna vállalni: ő csak aggódni, csak ténferegni
                  tudott.</p>
               <p>Bálint és Tamás hazáig kisérték a megidézett embert. A falu szélén egy kis fiu
                  jött velük szembe, egy literes üveggel a kezében. Nagyon rongyos volt s piszkos
                  lábai meztelenül taposták a puha havat. Rostás hátrahökkent s az arca új
                  sápadással lett fehér. Aztán nagy apaság forrósodott szája köré, lehajolt,
                  felvette karjára a gyermeket:</p>
               <p>- Ki fia vagy, gyermekem?</p>
               <p>- A Márton József édesapámé.</p>
               <p>Rostásnak megcsordult a szeme. Tenyerébe szorította az egyik kis mocskos lábat,
                  mintha azzal az egész gyermeket elbujtatná a tél elől. Magabeszélőn mondta:</p>
               <p>- Miattam jársz mezitláb. Az én adósságom minden mezitlábas paraszt gyermek. Oh
                  Istenem, Istenem!</p>
               <p>Most már bomlott rémület volt szemeiben. Kivette tárcáját. Két darab millió
                  koronás bankjegyet nyomott a gyermek markába:</p>
               <p>- Nesze, fiacskám, Mondd meg apádnak, hogy vegyen ezzel a pénzzel neked
                  csizmát.</p>
               <p>Letette a gyermeket. Az íjedt hüledezőn ment tovább és vissza-visszanézett. Kis
                  markából a szél cibálta maga felé a két bankót. Rostás hosszan nézett utána.
                  Gonosz, vad mosolygással mondta:</p>
               <p>- Nézzétek, úgy látszik, a szél is történelmi osztály.</p>
               <p>A két férfi meleg, nyugodt szavakkal igyekezett elzsongítani a vergődő lelket.
                  Odaértek a Rostás kuriához. A kapuban Rostás megállott. Kisértetivé nőtt szemekkel
                  nézte Bálintot. Hosszasan szorította kezét:</p>
               <p>- Ne felejtsd el a mai napot, Bálint. Ha nem látsz többé, ne felejtsd el. Te tudni
                  fogod, hogyha sokat vétkeztem, sokat is szenvedtem.</p>
               <p>Már a szomszéd ucca kanyarulatánál voltak, mikor a Rostás mély férfihangja utánuk
                  rezgett:</p>
               <p>- Vigyázz magadra, Boór Bálint, moriturus te salutat!</p>
            <milestone n="2" unit="startSubChapter"/>
               <p rend="head">2.</p>
               <p>Másnap reggel Bálint már hatkor felébredt. Pedig nehéz éjszakája volt. Nem tudott
                  szabadulni a Rostás alakjától. Megint felnyilt benne minden koporsó s halott
                  járása volt reggelig. De azért, ahogy kinyitotta a szemeit, csak rákezdett a mai
                  nap nótájára:</p>
               <p>- Mennyből az angyal...</p>
               <p>De ma már nem a tegnapi tüdővel énekelte. Fáradtan hajlott lefelé a nóta, mint a
                  páráktól megnyomott füst. Bekiáltotta Annát, aki még az udvaron sepergette az
                  éjjel esett havat.</p>
               <p>- Ma este jön az angyal! - kiáltotta neki.</p>
               <p>Az asszony anyás-elnézően nevetett. Bálint már ki is ugrott az ágyból:</p>
               <p>- Aztán, drága Anna, délig készítsen szépen mindent elő számomra. Akkor hazamehet
                  és holnapután reggelig felém se nézzen. Legalább ünnepen legyen a gyermekei
                  között. Különben is: a Karácsonyt mindig teljesen egyedül töltöm.</p>
               <p>Egész délelőtt a karácsonyfát diszítgette; Mindegyre behívta Annát a konyháról.
                  Apró kérdezgetésekben tette részletesebbé a készülődés örömét: jól van-é így, nem
                  tett-é tulságos sok gyertyát fel, nem fog valamelyik ág leszakadni? Még Pesten
                  megvette magának karácsonyi ajándékul Don Kihoténak nagy kétkötetes díszkiadását
                  a Doré illusztrációival. Odatette meglepetésnek a feldiszített fa tövébe. A
                  karácsonyfa a tiszta szobában volt felállítva. Az öreg butorok szelid
                  mosolygásokat bimbóztak a karácsonyfa csillogásaira. A falról az édesapja és anyja
                  arca komoly szemmel nézték a gyermekké visszamenekülő öreg fiut. A téli nap békét
                  és jóakaratot köszönt be az ablakokon.</p>
               <p>De már az ebédnél alig tudott enni valamit. Ebéd után elbocsátotta Annát, megrakva
                  minden jókkal s pénzt is adott neki. Amint az asszony harciasan kemény, kissé
                  bicegő alakja kitűnt a kertből, nagy nyugtalanság fogta el. Lefeküdt a divánra,
                  hogy megaludja rendes délutáni álmát. De már a második percben felugrott. Odament
                  a karácsonyfához, nézegette. Két diót s egy gyertyát leoldott, máshova aggatta.
                  Aztán végiglézengte a lakást, mint egy régről visszatért lélek. Benyitott az
                  éléskamarába, benézett minden edénybe, tésztákat, ízeket, hideg sültet megkóstolt.
                  Megint a szobákat járta végig. Fiókokat húzott ki, könyveket lapozott fel. -
                  Megyek, járok egyet, holnap úgysem mozdulok ki, - mondta magában. Felvette
                  bundáját, bezárta a hallgató házat, nekitartott a falunak.</p>
               <p>Közben borulásra fordult az idő. A feltápászkodott balatoni szél mindegyre havat
                  tépett a felhőkből. Még nem jutott ki a szőlőkből, mikor a hóval pászmázott erős
                  szélben egy alak küzködött vele szembe. Vörös arca tele volt félig elolvadt nagy
                  pelyhekkel, rövid kabátját majd kiszedte a szél a nyakából. Az jobbra-balra
                  verdesett, mint fájdalmas denevérszárny. Két melléhez szorított karja tele volt
                  halmozva nagy, kisebb, mégkisebb s picurka pakkokkal. És mert harmadik keze nem
                  volt ahoz, hogy a kalapját óvja a széltől, az be volt húzva az orra hegyéig,
                  úgyhogy alig tudott lépni tőle.</p>
               <p>- Csak nem hozzám tartasz ilyen hadi felszereléssel. Olyan vagy, mintha egy egész
                  hadsereg trénje volnál, - kacagott Bálint.</p>
               <p>Bokody láthatólag zavarban volt. Megguggította alakját: azt hitte, hogy akkor több
                  részét bújtatja el a kalapja alá:</p>
               <p>- Nem, nem, máshova megyek, - dadogta ki a pakkok közül.</p>
               <p>- Máshova? Csak nem az erdőn fogsz karácsonyestét tartani!</p>
               <p>- Izé, de kiváncsi vagy. A szegény Anna gyerekeinek viszek egyet-mást.</p>
               <p>Bálint tapsolt:</p>
               <p>- Ni, a Krőzus! Tiborc mint jótékonysági egyesület. Tamás, le fogom fényképeztetni
                  a szivedet. Eredj hát gyorsan, add be a keresztényi szeretetedet, megvárlak.
                  Csavarogjunk egyet az este előtt.</p>
               <p>Bokody sajátságosan bokázott a hóban:</p>
               <p>- Ne várj, kérlek. Tudod, megigértem a szegény Annának, hogy segítek feldiszíteni
                  a karácsonyfájukat. Aztán inkább náluk töltöm a karácsony estét, mint az én
                  otthonomban.</p>
               <p>Az utolsó mondatot már kideltázó lírával mondta. Bálint hátba ütötte:</p>
               <p>- De vigyázz, vén kujon, nehogy az angyal egy ötödik gyermeket hozzon annak az
                  asszonynak, mert letöröm a derekadat. Tudod, hogy milyen ellenállhatatlan vagy.
                  Elég törődés szegénynek az a négy.</p>
               <p>- Ez nem lesz egyedül, ez tud együtt lenni, - mondta a Bálint gondolata, amint
                  tovább ment.</p>
               <p>Beérkezett a faluba. Az embereken látszott: hogy ma minden mozdulatuk, szemük,
                  mosolygásuk, szavuk: mind haza tart, hogy ma a gyermek nevetése felé rohan az
                  egész világ. A Bálint léptei megsúlyosodtak. Különös kínzó érzés nőtt benne:
                  mintha valamit el kellene rejtenie, mintha szégyellene valamit. Azon vette észre
                  magát, hogy vidámra parancsolta az arcát és legényes-könnyedén lépked. De mintha
                  egy jégtorlaszon áttörő zuhatag sírása harsogott volna a fülei mellett.</p>
               <p>Bement egy boltba. Vásárolt apró haszontalanságokat. Csakhogy emberarcok
                  hajoljanak feléje, hogy mondott szavakban legyen együtt valakivel. Aztán megint az
                  uccákon ténfergett. Tétován, mindegyre változtatva útját. Mindegyre visszatért
                  oda, ahol már járt. Mindjobban fokozódott belső didergése. A kávéház elé ért.
                  Sohasem szokott ide járni. Most vagy háromszor elsétált előtte, mintha szégyen
                  volna bemennie. És tényleg: sajátságos szégyenérzéssel nyitott be.</p>
               <p>Az elég tágas kávéháznak ezen a héten még valószinüleg nem volt szellőztető napja.
                  Mert a füsttől opálossá homályosult levegőben a dohány, a sör, a pálinka és a
                  kilehelt ételek szaga rontott. Pedig kevesen voltak benne: a közeledő ünnep itt is
                  űrt csinált. A kasszánál, előre hullatva örök formára fésült fejét, űlt a
                  kassza-kisasszony, mint egy bágyadt szfinksz, mely már megúnta, hogy örökké
                  szfinksznek kell stilizálnia magát. A kasszához közel egy pincér vájta a fogát és
                  nézte a levegőt. Nadrágja egyik zsebéből egy piszkos asztalkendő sírt a nézők
                  szemébe. A kassza baloldalán, külön ülve egy kis asztalnál, egy ember valami
                  pálinkát ivott. Már vagy a tizedik pohárnál tartott. Nagy barna szemei hontalanul
                  néztek előre. Valami ittrekedt kereskedelmi utazó, aki talán az elhagyott otthon
                  fájdalmát itatja. Néha, amint leküld magába egy pohárkát, rápillant a kasszabeli
                  híves csókfőre és szemei egy pillanatra nagyon férfivá lobognak. Mintha
                  gondolkoznék: ne melegítsen maga köré ezzel a megvásárolható únott nőhússal
                  családot az emlékeztető éjszakára? Egy másik asztalnál két vigéc kártyázott.
                  Szellemes viccekben igyekeztek élővé gyúrni magukat. A legbelső szeglet
                  asztalánál, a törzsasztallá melegített fészek körül négyen ültek. A fiatal Füzessy
                  szolgabiró, akinek dülledt béka-szemeire, duzzadt ajkára már kivonaglott a mámor.
                  Török tanító, aki nagy zenei tehetség s az alkohol mindennapi perben van a
                  hegedűvel, hogy magáénak rántsa az ingatag embert. És mert az alkohol csókja
                  maróbb és jobban kizsongítja az életet: a hegedű mind hosszabb özvegységben vár. A
                  harmadik Havas tanár, akibe Párizs, Flórenc, Róma belemérgezték a csak szépségben,
                  csak esztétizálásban, csak kulturában élés vágyát. Itt tanár már tizenkét év óta.
                  Itt, ahol az uccákat por és trágya fedik, ahol naponta kétszer disznókonda sivít
                  végig a házak közt, ahol vasárnap délután hármonika a zene és ahol a patikusnak
                  irodalmi véleményei vannak! Szenvedélyesen veszi a könyveket, a képeket, a
                  folyóiratokat: elbújtatja közéjük életét. És ír, ír fiókjának tanulmányokat,
                  esztétikai méltatásokat: hogy nagyvárost, tudományt és kulturát hitessen maga
                  köré. Nem jár sehova, lányra nem néz. Csak ezek közé a titkos tüzű lelkek közé jön
                  el néha, hogy kibeszélhesse könyvekben felszívott lelkét. De az asztalfőn ülő nő a
                  legérdekesebb. Hatalmas, szétmálló testű. Nagy mellével ráfolyik az asztalra.
                  Szája széles, gúnyos, életet megköpő, fájdalmat megvető. Szemei nagyok, szürkék,
                  halálosan únottak. Az egyikre már, mint egy örök szemfedő, ráborult a szemhéj s
                  csak orvos segítségével tudja felemelni. Ez Olasz Margit, aki férfibb és
                  cinikusabb tud lenni minden férfinál. A jó családból való nő valaha szép volt s
                  szemei feléje hulló férfiakat láttak. Húszéves korában volt valami
                  érzelmes-romántikus szerelmi drámája egy kóbor szinésszel, szökési tervvel, szülői
                  átokkal és temetői nagy elbúcsuzással. Aztán betegségek rohanták meg,
                  elcsúfították a csók kezeügyéből. Az erős eszű, eredeti zamatu lélek unalmában
                  írónő lett. Verseket, elbeszéléseket, tanulmányokat írt a helyi lapba, de ha
                  megjelentek, már halálosan únta őket. Mert csókra, ölelésre, férfivágyra született
                  test-lelke egyetlen nagy titkos sírássá tette a megrabolt életet. Szülei
                  elhaltak, saját akaratu zsarnok ura lett vagyonának. Élt különcködő férfi-életet s
                  egyetlen mulatsága az volt, ha a jámbor sümegi lelkek botránkozásba borzolódtak
                  tettei nyomán.</p>
               <p>Keményen ittak már a délután elején. Mert ezek mind a négyen kivert lelkek voltak:
                  el akarták fojtani magukban a régi karácsonyi gyermek sírását. Bálintnak nagyon
                  megörvendtek, mert ez a négy bolygó lélek az ő hadseregéhez tartozott.</p>
               <p>Amint leűlt hozzájuk, itallal kínálták. - Ma nem iszom, - mondta Bálint és
                  félretolta a poharat.</p>
               <p>Füzessy nyitva-alvó, álom-hályogos szemeivel ránézett. Elgörbült ajakán fájdalom
                  volt:</p>
               <p>- Mester, te nem iszol? Nagy kegyetlenség ez tőled. Sokkal emberebbnek érezném
                  magamat, ha te is innál.</p>
               <p>- Lacinak már szive van, ez az ötödik litert jelenti, - gúnyolódott Margit.</p>
               <p>Havas félő reménykedéssel nézett Bálintra, mint a nagyon szerelmes kérő a döntő
                  pillanatban. Eltikkadt hangon mondta:</p>
               <p>- Mester, én írtam egy esztétikai méltatást a mesterről. Ha egyszer kegyeskednék
                  elolvasni.</p>
               <p>Bálint nagyon únta az efélét, de a mai nap lefogta rosszaságát. - Hozza el egyszer
                  hozzám a tanár úr, - mondta lehetőleg érdeklődő arccal.</p>
               <p>Havasnak ünnepélyes lett az arca, mintha egy előtte levő oltárról tizenkét gyertya
                  világítna rá. Titok-felbontó, halk meleg hangon mondta:</p>
               <p>- Kimutattam benne, hogy mi a gyökérlényege annak a nagy ujságnak, amit a mester
                  jelent a művészetben. A mester ösztönös művészi látásában elért ahoz a
                  világlátáshoz, ahol a tudomány van. Semmi sem álló, semmi sem mozdulatlan vagy
                  dermedt a mesternél. A mester szemeiben minden anyag, az egész élet örök rohanás,
                  folytonos tovamozdulás. Hiszen érdekes, így van ez még a mester írásaiban is. A
                  mester ígésítette az egész mondatot: jelző, tárgy, határozó, minden igeszerű lett,
                  hogy mondja ezt a folytonos tovazáporozását, minden levőnek, mert a világ ige. A
                  mester örvénylő atom-gyökeréig látta meg a világot és ez határozza meg egész
                  művészi technikáját. A mesternél a holttest szétrohan, rohanás az alvó test is,
                  akár egy homályos verembe hajított kő. Csodálatos, csodálatos!</p>
               <p>Halkan, vallomás-szerűen, vallásos cirógatással mondta szavait. Bálint már a belső
                  szemeivel is ránézett. Eddig csak úgy futó köszönésekből ismerte a tanárt. Hány
                  ilyen félrehullott papja lehet az országban, hány dugott láng éghet így az ő
                  lángjától! Török tanító felemelte mámorba zökkent bronzvirágos arcát. Rekedt, csúf
                  éjszakásos hangon hajolt a Havas arcába:</p>
               <p>- Marha vagy, marha. Sümegen művészetről beszél. Kár hogy nincs itt a hegedűm,
                  szeretnék belerugni.</p>
               <p>- Hogyan állsz a szerelemmel mester, - kérdezte Margit.</p>
               <p>- Elcsaptam magamtól.</p>
               <p>A nő arca kegyetlenné torzult:</p>
               <p>- Tudod, miért szeretlek téged legjobban, mester? Nem a műveidért, nem az
                  írásaidért, pedig azok nélkül nem volna élet az életem. Hanem mert már legalább
                  ezer nőt tört ki a fráz érted, mert szenvedtek, mert legázoltad őket. Te tudsz úgy
                  bánni velük, ahogy megérdemlik. Kihajítani őket, mint egy pohár italt, aztán a
                  földhöz vágni, letiporni, megköpni őket. Gyalázatos, aljas és buta minden
                  tyúk.</p>
               <p>Bálint értette, hogy ezek a karmos szavak véres jajgatások: - Jaj, csúf vagyok,
                  jaj, nem szeretnek, jaj már negyvenötéves vagyok, jaj, elmulik az élet és nem
                  keres a csók! Füzessyn különös elevenség csapott át:</p>
               <p>- Tudod, mester, hogy az én princim a leghülyébb állat a világon. És nekem éppen e
                  mellé a főbiró mellé kellett kerülnöm. Valamelyik napon idézést fogsz kapni.
                  Eljárást indított ellened, amiért havazodtál a gyermekekkel. Uccai csendháborítás
                  és középületek megrongálása címen. Az iskolába pedig hivatalos átiratot küldött,
                  hogy kérdezzék ki a gyermekeket, nem erkölcstelen célzattal havazodtál velük. És
                  ezt az állatot nem tartják ketrecben. Reggelig inni fogok. Akkor talán majd
                  beszámíthatatlan állapotban leszek. Elmegyek hozzá és bele fogok rugni.
                  Becsületemre bele fogok rugni.</p>
               <p>A fiatalember, kinek szép vonásait még nem tudta szétdulni az alkohol, nagy
                  hátrahajlással itta ki poharát. Aztán, mintha messziről egy női arc nyilna feléje,
                  arca végtelen szeliddé mélyült. Ujjaival lágyan babrálta az asztalt, az ajkai
                  közül halkan bomlott ki:</p>
               <p>- Son regard est pareil au regard des statues,</p>
               <p> Et, pour sa voix, laintaine et calme, elle a</p>
               <p> L’inflexion des voix chères qui se sont tues.</p>
               <p>Bálint úgy nézett a fiatalemberre mint Faust a fekete kutyára, mikor Mefisztó
                  kezdett kifeszengeni belőle. Hogyan került ez a vers a részegségéről, csókos
                  tivornyáiról, vad tréfáiról híres daróc szolgabiróba? Margit észrevette a művész
                  arcán a csodálkozást.</p>
               <p>- Ne csodálkozz, mester. Tudod, hogy ez a szeszbe mártott magyar szolgabiró úgy
                  ismeri a modern francia, olasz, angol lírát és mind eredetiben, hogy csoda? Ha
                  néha titokban nálam kimerészkedik a legjobbik lelke, százával mondja el nekem az
                  európai líra legszebb dolgait. De szégyelli a pasas, mert ha megtudnák Sümegen,
                  különc bolondnak csúfolnák s talán még hivatalát is elvesztené. Nézz meg minket
                  jól, Bálint. Mi mind a négyen hordunk egy ilyen illusztris hullát magunkban s ha
                  néha a szesz feldagad bennünk, a hulla kiúszik a felszínre.</p>
               <p>- Holnap, Karácsony első napján belerugok a hegedűmbe, - acsarkodott Török.</p>
               <p>Bálint felkelt. Hiában marasztották, elköszönt. Az a láthatatlan hideg kéz, mely
                  annyiszor nyult ki torka után, most megint fojtogatta. A küszöbön mégegyszer
                  visszanézett. Olyan végtelen, dermedt sírásu nagy pusztaságnak látta az egész
                  kávéházat. És mindenik vendég körül, hiában űltek együtt, olyan határtalan
                  magánosság volt. A dolgokon, az emberek arcán, még a divánok megkopott
                  plüstakaróján is valami egyetemes csőd szomorusága ütött ki. Mikor didergő
                  lélekkel kilépett az uccára, úgy érezte, mintha kályha melege csapná meg.</p>
               <p>Pedig az ucca kietlen és mostoha volt. A szél, mint egy részeg kocsis, hosszu
                  hó-ostorokat csavart a levegőben. Már hazafelé indult, de aztán mégis csak
                  visszafordult. - Még nem, még nem, - mondta benne egy idegen íjedtség. - Hova
                  menjek? Itt csak nem ténfereghetek az uccákon. - Megnézte óráját: még csak három
                  óra volt. A temető felé vette útját.</p>
               <p>A széles uccán, a részeg szél haragjában két apró lányka mendegélt előtte. Közbül
                  egy éktelen nagy csizmát vittek. Mindenikük fogta egyik fülét a kivörösödött kis
                  kezével s úgy lóbálták maguk közt. Vézna kis testükön megcsavarta a szél a könnyü
                  nyári rongyot. Szöszke hajukhoz odaragadtak a hópelyhek és gyémántossá tették.
                  Szemük behavazott nefelejcse könnyesen csillogott ki. De mosolygott az ajkuk és
                  könnyű szavak röpkedtek rajta.</p>
               <p>Bálint elérte őket. Feléjük hajolt s az arca olyan jó, olyan apa volt, hogy a
                  gyermekek mosolyogtak neki mint kenyeret adó kéznek. Kérdezte:</p>
               <p>- Hol jártok, kislányok, ebben a csúnya időben?</p>
               <p>A nagyobbik kedves, mutatott bátorsággal felelt:</p>
               <p>- Az idesapám csizmáját hozzuk haza a Schaffer bácsitól. Két flekket tett a
                  sarkára.</p>
               <p>A kisebbik azalatt nagy kék szemeibe csodálkozta a hatalmas férfit. De nem akart ő
                  sem hátra maradni:</p>
               <p>- Schaffer bácsi nem pénzért csinálta. Apuka dolgozni fog majd érte a Schaffer
                  bácsi szőlőjében.</p>
               <p>- Ki lányai vagytok?</p>
               <p>- A Szabó Ferencé. Ott lakunk ni, - és kis kezével a Sárállás felé mutatott.</p>
               <p>- Hányan vagytok testvérek?</p>
               <p>- Hárman vagyunk testvérek és van két fiu.</p>
               <p>- Hát a fiuk nem testvérek?</p>
               <p>- Azok fiuk, - mondta bölcs tanító hangon az idősebbik.</p>
               <p>- Hát mondd el szépen a gyermekek neveit.</p>
               <p>A kis lány a saját mellére mutatott: - Szabó Sárika, - aztán a kis huga felé
                  bökött: - Szabó Esztike, Szabó Márta, az még kicsi és otthon van, Szabó Laji és
                  Szabó Zsiga.</p>
               <p>A kisebbik sem bírta a hallgatást:</p>
               <p>- Még van két testvérünk, de azok meghaltak tavaly.</p>
               <p>A nagyobbik megtoldta: - Szabó Mariska és Szabó Ferike.</p>
               <p>- Miben haltak meg?</p>
               <p>A kisebbik felelt:</p>
               <p>- Kis legyek ették meg a tüdejüket.</p>
               <p>Bálint ránézett a két kis arcra. A habfínom fehér bőr, a fellázasodott kis
                  arcocskák, a nagyon tiszta kék szemek mögött látta szövögetni a halált. A kisebbik
                  már köhécselt is, de nagy beszélhetnékje volt:</p>
               <p>- A Némethyéknek, akik a szomszédunkban laktak, négy kis gyermekük tüdejét ette
                  meg a légy, a Horváthéknak pedig a kis Jancsiét és az Ilonkáét.</p>
               <p>A nagyobbik elnevette magát, mintha frissen csiklandták volna:</p>
               <p>- A doktor bácsi azt mondta, hogy itt a Sárálláson úgy fordulnak fel a gyermekek,
                  mint a mérgezett patkányok.</p>
               <p>A kisebbikből is édes nevetés fakadt ki. Bálint kérdezte:</p>
               <p>- Van karácsonyfátok?</p>
               <p>A nagyobbik nagyon bölcsen felelt. Mintegy mutatva, hogy nem fáj:</p>
               <p>- Nincsen, mert mama beteg. De apuka azt mondta, hogyha nagyon jók leszünk, kapunk
                  lekváros kenyeret, szilvalekvárral.</p>
               <p>A temető ucca sarkához értek. A harmadik házban egy kis fűszeres bolt volt, az
                  anyag sok hívó titkával. Bálint megint lehajtotta arcát a gyermekek felé:</p>
               <p>- Nézzétek gyermekek, nekem ma reggel a kis Jézus azt sugta, hogy Szabó Sárika,
                  Esztike és a testvérkéi számára hagyott itt valamit a Csonka boltosnál. Nézzük
                  meg, mi igaz belőle.</p>
               <p>A gyermekek felgerjedt kiváncsisággal, de előre szégyenkezve az esetleges
                  csalódástól, vontatott-örvendve követték a rengeteg nagy bácsit. Bálint bevitte
                  őket a boltba, vett nekik mindenből, ami a Karácsony nyakékéhez tartozik. Aztán
                  vett teát, rumot a beteg anyának, egy üveg bort az apának. Pénz már nem is volt
                  nála, úgy iratta fel a nevére. Szép csomagokba pakkoltatott mindent, gondosan
                  berendezte a két gyermek kezébe. Azok meresztették a szemüket. Nem merték
                  megköszönni: féltek, hogy a köszönés valóságára eltünik a fényes álom. De
                  szemeikben már nagy felgyujtott karácsonyfa világolt, s kis állukat már
                  csiklandták az öröm szelid ujjai. Bálint apásan mondta:</p>
               <p>- Most menjetek szépen haza. Legyetek jó gyermekek.</p>
               <p>A nagyobbik még szétrévülte szeme kék csodálkozását, de nem jött szó az ajakára.
                  De a kisebbnek már szemeibe, szájába buggyant felforrósodott kis szive:</p>
               <p>- A bácsi jó. Imádkozni fogok, hogy a bácsi ne forduljon fel, mint a mérgezett
                  patkány.</p>
               <p>Bálint nézte: hogy tipeg hazafelé a boldogság nőtt gyorsaságával a két gyermek.
                  Kis habjai a végtelen emberi nyomoruságnak, halálnak fakadt gyenge virágok. Lelkét
                  bejárta a szánalom, mint egy gondos jó öreg háziasszony és lágy sírással mosta le
                  az élet kormát és füstjét. Oh mégis jó jó lenni, szomjasan, végtelenül. Mégis ez
                  az egyetlen vigasztalás, az egyetlen kapaszkodás az örök zuhanásban.</p>
               <p>Már a nagy jegenyék mentén ment. A meztelen óriások karjai között bontott fehér
                  hajjal visított a tél. Egy helyen a szél kéményfüstöt csavart szembe. És ez a
                  meleg füst most olyan társ, olyan család felé téresedés volt az egyedüli
                  emberben.</p>
               <p>Elért a temetőhöz. Szép a sümegi temető. A tél bosszujában is olyan volt, mint egy
                  vidám kert. Nagy fehér derű lebegett az elcsitult szenvedések fölött. Nyugatról, a
                  felhők mögül, valami fény derengett ide s mintha itt világosabb lett volna. Egy
                  nagy komoly fűzfa éktelenül hadonázott, mintha egy roppant barna barát prédikált
                  volna: - feltámadunk, feltámadunk! - A kis fák rázták karjaikat, ide-oda dobták
                  fejüket, fütyültek, bokáztak, majd megszakadtak nevettükben. A fejfák tilinkóztak
                  a széllel, a sírboltok bugtak üregszájukkal. A csendes emberek fölött, a téli szél
                  vad kergetésében hancúrozott a temető. Bálint a temető északi szegletébe ment,
                  ahol több mint huszonöt fejfán kopik a Jobbágy név. Köztük egy díszesebb sírkő.
                  Itt aluszik Boór Benedek és felesége Jobbágy Anna.</p>
               <p>Megállott a behavazott sír fölött. Itt: hűvös boltjában az elsimító földnek folyik
                  egybe a hajdani somogyi oligarchák utolsó sarjának s a hajdani jobbágyok lányának
                  pora. És neki ebből a két egybeszakadt testből kellett kinőnie. A két folyamnak:
                  az évszázadokon át fakadó úr és jobbágy testnek ő a közös deltája. Mint átörökölt
                  égő seb: anyja teste sajog, kiált igazságtétel és jövő után benne. És a végzet
                  titokzatos kárpótlása szerint ezt a parancsot az úr-apák minden erejével
                  teljesítheti. Az évezredes zsákmány urai benne odavetik vállukat a paraszt
                  szekeréhez, hogy visszafizessék az ezeréves robotot. Így lett ő faja megteljesült
                  arca az elérkezett időben. És lelkében mégis hit, mégis akarat mozdult fel az élet
                  felé. Mégis, mégis érdemes dolgozni, teljesíteni a végzetes elhívatást. Alkotni
                  kell, harcolni kell, kiáltani kell az utolsó lehelletig.</p>
               <p>A téli vihar ezalatt nőttön nőtt. Nagy fehér cafatokba tépte szét a felhőket,
                  jajgatott, visított s forgott maga körül mint egy nyavalyatörős leány. Minden
                  felmozdult a temetőben. A száraz fűszálak sziszegve lobogtak, a bokrok fütyöltek
                  és tépték egymást, a szálfákon valami földalatti orgona mélyebb sípjai zúgtak ki.
                  És a sírnál álló férfi fellobogott a világ fúvásaira. Mégegyszer megindul: ő lesz
                  fellobogó tüze az új életnek. Bele fog kapni a lelkekbe, bele ordítja a vér
                  mozdulásaiba, az idegek szövetébe, a szövődő élet titkos mélyeibe: jőjjetek élni,
                  akarjatok élni! Újjá fürdeti elzsibbadt faját a munka, a szépség, a szabadság
                  fakadó forrásainál. Felajzott élete roppant húrjai odafeszültek a kergetett világ
                  ujjainak. És a temető őrjöngő riadása mint az élet, mint a hit, mint a kezdés
                  himnusza reszketett át rajta.</p>
               <p>Már párázott fel az este a dolgok pórusaiból, mikor elhagyta a temetőt. A szél
                  sokat juhászodott, apró hópelyhek kavargó tánca volt a levegő. Az uccák pusztára
                  ürültek, még állatot sem lehetett látni. Az ablakok itt-ott felfényesedtek már a
                  meggyujtott lámpától. Mikor a Beretzky fűszeres elé ért, már egészen sötét volt. A
                  fűszeres bolt már be volt zárva. De a lakás ablakaiból nagy ragyogás vidámsága
                  barátkozott kifelé. Bálint megállt, benézett az egyik ablakon. A nagy szoba
                  közepén már ékes gyertyákkal égett a hatalmas karácsonyfa. Az apa, anya és a nagy
                  fiu az utolsó csinosításokat végezték rajta. A szomszéd szobából gyermeknevetés
                  hallszott ki. Elkapta fejét, tovább rohant, mintha szivén marták volna.</p>
               <p>Már majdnem otthon volt, mikor az a huncut ötlete támadt, hogy meglesi a Tamás
                  karácsony estéjét. Halkan belopózott a szomszéd szőlőbe. A kis kaliba ablakaiból
                  is nagy világosság jött ki. És tovább mint a fény, be a sötétség vak sikátoraiba:
                  ének terjedt a kis házból. A Bokody zúgó baritonja, melyet a négy gyermek tétova
                  hangja cirádázott körül:</p>
               <p>- Mennyből az angyal...</p>
               <p>A hó felfogta a hatalmas ember óvatos lépteit. Odahajolt a sugárzó kis ablakhoz. A
                  karácsonyfa teljes pompájában lobogott. Bokody a fa előtt űlt a padlón, ölében,
                  vállán, térdein a négy gyermek. Mindenik kezecskéje tele az angyal jóságával,
                  mindenik arcán széttündöklő boldogság. Bokody majd megszőkült a kicsorduló nagy
                  jókedvtől. Anna a tűzhely szabad lángjánál viaskodott a vacsorával,
                  káplárosan-kemény alakját körülgőzölögték a fövő edények. Az ének elpatakzott.
                  Bokody két karjával felhintáztatta a levegőbe a legkisebb gyermeket s abból hosszú
                  ezüst visítások sündisznósodtak szét. Anna odazsörtölődött:</p>
               <p>- Egészen elrontja Bokody úr őket azzal a nagy kényeztetéssel.</p>
               <p>- Ne kárpáljon, mert mindjárt megcsókolom. Legalább ma este legyen szegényeknek
                  apjuk.</p>
               <p>Anna a gőz-glóriából odafordította arcát a férfi felé. A sok fény teljesre
                  világította ezt az arcot. És a szétfutó haragos-zord vonások most összelágyultak,
                  csúfságuk jósággá juhászodott, mintha már kancsal sem lett volna. Bálintot
                  vonzotta ez a jelenet mint napos sziget a sötét vizeken hánykódót. Már kinyult
                  keze, hogy megkopogtassa az ablakot. Hogy jó szivvel behívják, hogy étvágy legyen
                  az étvágyukkal, öröm az örömükkel, hogy ő is együtt legyen. Aztán megfordult.
                  Félénk-tétován elhagyta a telket.</p>
               <p>Haza ért. Megfeketült ablakaival hallgatott a ház a hallgatag kertben. Sajátságos
                  nyugtalanság nőtt benne, amint a kerten átment. Egy helyen megbotlott valami
                  gyökérbe s ez úgy átdöngött egész szivén. Az ajtónál kivette zsebéből a kulcsot,
                  de percekig nem tette a zárba. Mint egy letakart roppant koporsó, olyan volt a
                  behavazott ház. És úgy szorongta, hogy ha felnyitja, egy hulla fog kibukni belőle.
                  Sajátságosan: a régi diáktemetések éneke húzott át rajta, mint egy felíjesztett
                  varjusereg:</p>
               <p>- Kitették a holttestet az udvarra...</p>
               <p>Aztán mégis csak kinyitotta az ajtót. A kulcs zajára feldobogott a ház, mintha egy
                  nagy sziv riadna benne. Bálint egyszerre öt szál gyufát gyujtott, úgy kereste meg
                  a lámpát. A lámpa aztán szép szőke sugárhajával mégis olyan élő, olyan valaki
                  volt, mint egy lágykezű, kékszemű hugocska. A két szobát egybenyitotta a
                  tűzhellyel. A kályhákban s a tűzhelyen felszította a parazsat és bőven tett fát
                  rája. A lakomát Anna már délben a karácsonyfa alá készítette. Egész sült malacot,
                  salátát, fánkot, három butelia vörösbort. Bálint lassu mozgással felgyujtotta a
                  karácsonyfa gyertyáit.</p>
               <p>Már lobogó fényben volt az egész fa. Bálint állt, nézte mozdulatlanul. Valami
                  szorította a torkát. Aztán mégis rágyujtott az énekre:</p>
               <p>- Mennyből az angyal...</p>
               <p>Hatalmas hangja átzúgta az emlékező házat s mint roppant fa fekete lombja,
                  kihajlott a kertbe a didergő tőkék fölé. Háromszor énekelte el. Szemei nedvesen
                  csillogtak. És mintha sírról tépett virággal próbálna tavaszt hitetni: - Milyen
                  szép! milyen szép! - ismételte magában a gyermeki elragadtatás szavait.</p>
               <p>De már nagyon üresnek, nagyon hiábavalónak, kissé szomorkásan kómikusnak érezte
                  magát. - Mit csináljak? mit csináljak? - ténfergett benne a lélek.</p>
               <p>Ételhez, italhoz nem volt kedve hozzányulni. Nagy léptekkel méregette át a
                  szobákat. Meg-megállt a karácsonyfa előtt. Aztán vette Doré Donkihotéját, leült a
                  fa sugárzása alá, nézte a képeket.</p>
               <p>Az előforgó képek átmentek a külső szemein. A sovány lovag szikár hosszusága,
                  ócska vértjével, rossz gebéjével, amint azt hiszi, hogy szép, fiatal, vágtat és
                  győz. A pocakos Sancho, amint minden percben lesi: mit kell tartania: hátulját az
                  ütésnek, vagy markát a megigért nagy zsákmánynak. A bozontos erdők, emberformára
                  gyötrött fáikkal, majdnem felzúgtak a papirosról. A rémekkel népesített levegő:
                  mert mitológiát kellett teremtenie szegény Donkihoténak: hogy legyen méltó
                  ellenség és legyen eposz. A legyőzött hadak disznó-röfögése és birka-bégetése,
                  hogy hülye káprázattá tegyék a hősi apotheózist. Egyszer csak megszünt lapozni a
                  kéz. A lélek leejtette a felkapott ürügyet. A férfi hatalmas feje lehullott a
                  könyvre és sírni kezdett.</p>
               <p>Felpattantak benne a koporsók: minden napja, fiatalsága, ereje, szépsége, jósága
                  kikeltek és nagy jajgatással sírták a homokra szétöntött drága életet. Sorba
                  álltak mint sirató asszonyok és a fekete kórus minden sírása egyetlen mondattá
                  csordult: - Egyedül vagyok! egyedül vagyok! - Kiötlő ereje, jósága, lángesze: mind
                  mind csak pusztaságot csináltak körötte. Ha nők hemzsegtek feléje: ereje vad
                  boráért tették. Szerették herkulesi izmait, szerették mint egy cirkuszi bikát. A
                  rajongó álarcosok, a tisztelőt játszók jöttek hozzá neve reklámjáért, vagy könnyű
                  zsákmányra, potya-szagra vagy ledér kiváncsiságból. De őt: a végtelen jóságot, őt:
                  a faja végzetébe átrontó halhatatlan szeretetet, őt: a belőle fakadó szépségek
                  álmát, senki sem látta, senki sem szerette. Úgy megy a föld alá, hogy sohasem
                  látta meg arcát egy szem emberi ölelésében. Dallam volt, csodás ősfakadásu ének,
                  mely sohasem fog átrezegni az emberek szivén: vakon dobva vesz be az enyészetbe.
                  Ha állat volna, házőrző kutya: meleg szemek néznének a szemébe és hálás kezek
                  dédelgetnék. Ha gyertya volna, szegény szoba világa: rátágult szemekből
                  mosolyognának lelkek feléje. Ha hegy volna, magános orom: fiatal szemek lobognának
                  felé s rátűznék lelküket, mint diadalmas zászlót. Ha rög volna, egyforma darabja a
                  titokzatos földnek: estnek hányásában, reggel fakadásán aggódó szemek szerelme
                  lesné: - jaj, nem bántja semmi? jaj, nem vesz el egy csirája? jaj, fog-e teremni?
                  És ő ideszületett géniusznak a magyar sivatagba! És ősmindenes gazdagságával az
                  élet nyomorult flagellánsa lett. Mert minden jósága korbács, mely magára üt,
                  minden szeretete cilicium, mely őt vérzi, minden alkotása vad csahos véreb, mely
                  őt veri fel mint űzött vadat s az ő sarkaiból serkent vért.</p>
               <p>Oh, hogyha zsidónak, franciának, olasznak, vagy bármely más élő faj fiának
                  született volna! Hogy minden sziv hívó tűzhelye, minden szem felfakadt ölelése
                  volna. Hogy mint elrohant zápor a vetésekben: az emberek nagy frissülésében látná
                  továbbélni bővült önmagát. Hogy ott volna minden csókban, minden akaratban, minden
                  felszökő gondolat gyökerén. Volna egy faj hite, ereje, győzelmi dala. És így vak
                  halotti ének, meddő circumdederunt, mely süket koporsókra hull. A fázó lélek,
                  mintha a semmi kietlen küszöbén jajgatná karjait a végtelenbe, kétségbeesett
                  sírással sírta: - Magyar vagyok, jaj, jaj, magyar vagyok!</p>
               <p>És akkor a torozó ősök daca feltámadt benne. Úgy fájt a megmarcangolt lélek, hogy
                  az anyagba rohant, mint egy kergetett titán. Neki esett a húsnak, vadul tépte
                  fogaival, óriásikat nyelt. Egy hajtásra szívta ki egy butélia lelkét. Olyan
                  kétségbeesett-rohanón evett, mintha vak kapun döngetne testvér után. Arca
                  rettenetes lett, mint egy ölni rohanó meztelen harcosé. Szemei elvérmesedtek, alsó
                  állkapcája előre torlott, száján a harapás ős kéje viharzott. Oh, ha ebben a mohó
                  áldomásban széttörhetné az élet szabott korlátait, ha kirohanhatna emberségéből,
                  mint egy pestissel fertőzött várból, ha vissza futhatna az anyag végtelen, néma,
                  lélek nélküli zuhatagába! Hogy legyen egy az ős mindennel, a földdel, a vízzel, a
                  tűzzel, a levegővel és ne sajogjon külön, mint egy felmart seb: jaj, jaj, én én
                  vagyok!</p>
               <p>A gyertyák tövig égtek a fán. Megborzasodott lángjuk már sercentette a fenyő
                  leveleit. Két-három hatalmas fúvással eloltotta az összes lángokat. Fojtó, rossz,
                  ellenséges füst borzongott az elgyászosodott levegőben. A lámpa fénye most már
                  olyan magános sírás volt. Oh, milyen halott lett a ragyogó fa, milyen temetői
                  pusztaság, milyen hűvösítő váz. Jött, hogy leüsse az öklével. Leüsse az egész
                  Karácsonyt: minden fát és minden kacagást, hogy ne hazudjon sugarakat a végtelen
                  vak feketeségbe.</p>
               <p>Már nem evett. Nem kellett többé az étel és az ital. Nem ő menekült az anyagba. Az
                  anyag lett sajgó, öklöző több fájdalom benne. A mámor lehetetlen volt számára: a
                  bor csak felkarmolta józanságát. Roppant nyitott szem volt, melynek dermedtségében
                  benne sajgott az egész élet, minden sírás.</p>
               <p>Egy percre az a gondolata támadt, hogy kifut az éjszakába. Hogy itt hagyja az ősi
                  házat, hova az elköltözött anya nem tud visszajönni, hogy védelmet öleljen fia
                  köré. Odament az egyik ablakhoz. Végtelen kietlenség, sötét döbbenet volt a világ
                  a fekete ég alatt. Nem virrasztott sehol fény a magára hagyott ember számára.</p>
               <p>Visszaült a karszékbe. Szó, gondolat, határolt érzés kienyészett tudatából. Valami
                  mély homályos örvénnyel nézett farkas-szemet. Az a vak sejtése volt, hogyha
                  megmozdul: belezuhan a házzal, a faluval, az országgal, egész szétvérző életével
                  együtt. Az éjszaka pedig ment tovább, hogy máshol is legyen sötétség és remegés. A
                  lámpában kifogyott a petróleum. Egyet szisszent, mint megtaposott bogárka és
                  kilobbant. A tűzhelyen s a kályhákban is hamuvá omlott a tűz. És amikor az
                  ablakokon kezdett besápadni a reggel: Bálint ott űlt még a tor omladékán, a
                  világtalanná lett fa előtt: előre hajolva, vak nézésbe dermedt szemekkel.</p>
               <p>Másnap, az egész ünnep első napját az ágyban töltötte. Elhajított, vak dobódással
                  aludt álomtalan álmot. Ünnep másodnapján még nem nyitotta fel szemeit, amikor Anna
                  nagy újságolással tört be a házba:</p>
               <p>- Nagyságos úr, nagyságos úr, meghalt a Rostás kegyelmes úr!</p>
               <p>Bálint kiugrott az ágyból. Lidércnyomásos szemekkel bámult az asszonyra.</p>
               <p>- Tegnap nagyon sok vendég volt a kegyelmes úrnál. Éppen vacsorához űltek s akkor
                  bejött egy cseléd, hogy valaki sürgősen akar beszélni a kegyelmes úrral. A
                  kegyelmes úr egész vidáman kiment. Hát csak várják, de nem jön. A kegyelmes
                  asszony szegény kimegy utána s egyszerre csak jajgatás hallszik. A kegyelmes úr
                  holtan feküdt az udvaron. Egy pesti orvos is volt a vendégek közt, az megvizsgálta
                  és azt mondta, hogy szélhüdés érte az agyát. Szegény kegyelmes asszony, se nem él,
                  se nem hal.</p>
               <p>Anna ránézett Bálintra és elsikoltotta magát. Olyan irtózatosan az ölés, a gyilkos
                  szétmorzsolás mozdulatába dermedt a roppant férfi, hogy az asszony egy percre
                  őrültnek gondolta.</p>
               <p>- Vizet, hozzon vizet!</p>
               <p>A poharat egy hajtásra kiitta. Most már halálos fáradság oldotta minden tagját.
                  Mintha őt ölték volna meg. Leűlt, hosszasan bámult maga elé.</p>
               <p>- Megfizetek, meg fogok fizetni, - súgta csendesen és megint öklök voltak a
                  kezei.</p>
               <p>Aztán arra gondolt, hogy rögtön átmegy a halottas házhoz. Sajátságos félelem
                  tartotta vissza. Ne legyen ott ez a hulla szemeiben, amikor alkotni akar. Érezte,
                  hogy nem maradhat többé a faluban. Ez a hulla úgy megdagadt, hogy nem tudna
                  elférni tőle. Az Anna nagy csodálkozására kiadta a rendeletet, hogy pakkoljon,
                  mert Pestre kell mennie.</p>
               <p>Olyan rohamos szüksége volt, hogy Pesten legyen, hogy az égetett seb sajgásával
                  várta át azt a negyedórát, melyet az állomáson kellett töltenie a Tapolcára menő
                  vonat megérkezéséig. A váróteremben vele együtt három egyetemi hallgató
                  várakozott. Tányérsapkájuk tele volt aggatva mindenféle hazafias egyesület
                  jelvényeivel. A falu nagy újságjáról, Rostás haláláról beszélgettek:</p>
               <p>- Hátcsak megdöglött a kommunista kegyelmes úr, - mondta az egyik.</p>
               <p>A második már határozottan szellemes akart lenni:</p>
               <p>- Azt hallom, hogy egy bronz csizmát fognak a síremlékére állítani, mint az utolsó
                  csizmás miniszternek.</p>
               <p>A harmadik már történelmi itéletet mondott:</p>
               <p>- Örvendhet, hogy ilyen simán szabadult meg. Pedig ő jobban megérdemelte a Dózsa
                  György sorsát, mint az a sült gazember.</p>
               <p>Bálint ismerte látásból a három fiatalembert. Kettő közülök helybeli
                  parasztgazdának volt a fia, a harmadik az egyik tanítóé. A nyomoruság-hús
                  megtagadta a belőle kinőtt védő kezet. A művész valósággal kitántorodott a
                  váróteremből. Egy hulla-ország szagát hozták szivébe ezek a szavak.</p>
               <p>A szomszéd istvándi állomáson a vonat egy percet késlekedett, hogy bevárjon egy
                  vágtató úri kocsit. A kocsiból egy helybeli földesúr, Leiter biró és Freissberger
                  doktor szálltak ki. A földesúr elbúcsuzott tőlük. Leiter és Freissberger
                  felszálltak a vonatra. Bálint csak egy pillanatra látta arcukat. A Leiter biró
                  örökéhségü zöld arcán most valami irtózatos jóllakottság beteg kéje volt.</p>
            <milestone n="3" unit="startSubChapter"/>
               <p rend="head">3.</p>
               <p>Baczó Mózes lassított élvezettel harapdosta a reggelivé kinevezett kiflit s minden
                  harapással nyelt egyet a napfényből. Mert a februárusi napból folyt a meleg
                  szánakozás a szegény embereknek. Közben-közben ránézett a hentes-kirakat
                  zsiros-húsos elérhetetlenségeire és nagyon táplálónak érezte a kiflit.</p>
               <p>Ott állt az Üllői-úton, közel a lakásukhoz, egy hentesüzlet kirakata előtt.
                  Tudattalanul, akaratlanul állt meg ott. A sok legszükségesebbtől is megszűrt
                  életnek jóleset, ha legalább a szemek legelik az anyag gazdag duzzadásait. Mert
                  már hosszu hónapok óta meztelen volt az élet marka a szegény fiu számára. Az után
                  az éjszaka után, hogy olyan dőre-gyermekül eltékozolta az édesanyja millióját: nem
                  mert, nem volt ereje hazamenni az édesanyai szemek elé. Itt ténfergett az egész
                  nyáron a fővárosban, adogatta el fehérneműjét, ruháit. Kezdett beletörni a
                  nyomoruság csúfságaiba: a piszkos gallérba, a kibuggyant ujju cipőbe: a nyomoruság
                  lassu züllésébe. Az új tanévre be sem iratkozott az egyetemre s ha a Zoltán
                  testvéri ereje nem lett volna, talán már régen elpusztul ez a csak ölelésben erős
                  lélek, mely rögtön gyámoltalanná gyengült, ha dédelgetés nem fáslizta körül.
                  Végre, körülbelül egy hónappal ezelőtt, a nyomoruság végső agóniájában állást
                  kapott a Nemzeti Zászló szerkesztőségében. Nehéz kenyér volt ez számára. De a
                  nyomoruság hozzá juhászította a tűréshez.</p>
               <p>Még délelőtt féltizenegy óra sem mult: a szerkesztőség egészen közel volt s csak
                  tizenegykor kezdődtek a hivatalos órák. Olyan jó volt itt állni, a februárusi nap
                  korai kegyelmében: nem gondolkodni, nem fájni, nem tenni semmit: hagyni hullani
                  magát mint egy bágyadt vízesést az idő puha jóságában. - Ha holnap előleget kapok,
                  veszek egy kiló füstölt kolbászt. - Ebben a mondatban nyilt szirmokba a napba
                  felszivódó lelke. Ez a mondat volt most egész lelke.</p>
               <p>Két veréb nagy viháncolással csapott át a napos levegőn. Leszálltak a lábához.
                  Nagy marakodással kapdosták el a kiflijéből lehullt pár morzsát. A kifli egyik
                  csücske még ott volt a kezében. Nézte a madarakat és nézte a kifli-véget. Mintegy
                  mérlegelte: mi fogja jobban növeszteni életét: ha lenyeli, vagy odamorzsálja a
                  verebeknek. Mégis az utóbbira határozta el magát. A verebek boldog szökdécseléssel
                  torkoskodták fel a hulló mannát és bölcs megértéssel csiripelték: - Lám, mégis van
                  értelme, hogy ember van a világon.</p>
               <p>- Maga egyetemi hallgató?</p>
               <p>Egy húsz-huszonkétéves fiatal lány kérdezte ezt tőle valami olyan hirtelen
                  bizalmassággal, amilyen csak gyermekből vagy együgyű lélekből szokott kizökkenni.
                  Urileány volt. Ruhája szövetén, elkészítése módján látszott, hogy az előkelő
                  társasághoz tartozik. De az is: hogy ezt a ruhát nagy gondossággal tartják meg
                  ilyennek, mert helyébe újat nem lehet venni. Haja sárgás-szőke volt. Szemei örök
                  csodálkozásra nyitottak, egész világoskékek, néha majdnem szürkévé színtelenülők.
                  A kissé eltátott széles szájon sajátságos ártatlan mosolygás. Az egész arcon, mely
                  nem volt szép, de csúnya sem, valami szőke elbámulás, valami lefegyverzően
                  gyermeki, majdnem a szent együgyűség derűje volt. Baczó, amint a valósághoz
                  zökkent erre a kérdésre, érezte, hogy ez az arc többször elment a szeme könyöke
                  mellett. Megrázta fejét, mint aki hirtelen zavarba jött s úgy hebegte:</p>
               <p>- Igen.</p>
               <p>Ez ugyan egy kissé már anakronizmus volt részéről, de nem volt fontos. A lány a
                  legtermészetesebben mondta:</p>
               <p>- Akkor fogja ezt a pénzt és vegyen tíz deka zsírt nekem itt a hentesnél. Tudja,
                  én Mátray tábornok unokahuga vagyok, a boltban most sokan vannak, nem akarom, hogy
                  lássák, hogy egy tábornok a hugával csak így tengeti magát. Maga diák, magához
                  éppen talál. Különben én látásból rég ismerem magukat. A szomszédjukban lakunk a
                  negyedik emeleten.</p>
               <p>Mózes meglehetős álom-kórosan ment be a zsírért. Benn a hús, a szalonna, a zsír
                  erős illata egy kissé meg is szédítette és sápadtabb volt, mikor kijött. A lány
                  kifakadó, minden keserűség vagy gúny nélküli, egészen gyermeknevetéssel nevetett,
                  amint átvette a zsírt:</p>
               <p>- Lássa, milyen gyáva vagyok, pedig vörös katona is voltam.</p>
               <p>Mózes tótágast állott a szemeiben. A lány megint nevetett.</p>
               <p>- Nem hallott róla? Én vagyok a Mátray Katica, tanárnő vagyok a retekuccai polgári
                  fiuiskolában. Tudja, sokkal jobb a fiukkal vesződni, mint a lányokkal. Mert egy
                  kicsit szerelmesek az emberbe és ez segít a tanításban. Mikor kiütött a kommün,
                  megvallom, engem is lelkesített az eszme. Beállottam vörös katonának a nagybácsi
                  tudta nélkül. Pedig akkor még a ferencvárosi kongregáció tagja voltam. De én akkor
                  nem láttam semmi ellentétet az igazi kereszténység és az új forradalom közt. Hanem
                  aztán csak elbocsátottak. Mert mikor a puskával kellett bánni, majd kiszúrtam az
                  egész század szemit és lelőttem az egyik főhadnagy farkaskutyáját. Szegénykét úgy
                  sajnáltam. A kommün után igazoló-bizottság elé is állítottak az iskolában. De
                  nagyon jók voltak hozzám. Az egész iskola, az igazgató és a tanári kar úgy
                  kacagtak, hogy a könnyük csurgott. Nem is lett semmi bajom. Nagybácsi csak vállat
                  vont s azt mondta, bolond vagyok. Pedig ugye, nem voltam bolond? Ha ráér,
                  látogasson meg minket, nagybácsi örülni fog. Ugyis nagyon egyedül élünk. Köszönöm
                  a zsírt.</p>
               <p>Egy lélegzetre és olyan felhőtlen bizalmassággal mondta el mindezt, mintha évek
                  óta ismerték volna egymást. Már tovalebbent, de visszafordult:</p>
               <p>- Jaj igaz, ha eljön, mondja a nagybácsinak, hogy pompás egészségben van és
                  egészen fiatalos. Ez örömet fog neki okozni.</p>
               <p>Megint lépett vagy kettőt, megint visszacsilingelt a fejével:</p>
               <p>- De jó lesz, ha előbb jól beuzsonnázik. Mert tudja, nálunk nem terem fű.</p>
               <p>Mózes látásból ismerte a tábornokot, tudta sorsát és azt is, hogy a szomszédban
                  lakik. És most már arra is emlékezett, hogy ő sokszor látta ezt a gyermek-derűs
                  arcot az Üllői-úton. Már vissza tudta azt is látni, hogy többször lejtett el
                  szürkület idején kisebb-nagyobb pakkokkal mellette. Nevetés nyilt ki benne, nem
                  rosszakaratu, nem gúnyos. - Furcsán taníthatja ez a tanítványait, - mondta
                  magában.</p>
               <p>Megindult a szerkesztőségbe. A Nemzeti Zászló, mely reggeli napilap volt,
                  összefogva a Turul szépirodalmi folyóirattal, a Kinizsi-uccában bérelt ki magának
                  egy idomtalan nagy házat. Maga a Kinizsi-ucca is szürke, szegény-szagu ucca. A
                  szerkesztőség épülete ólom-szinű, mindig szomoru, mindig árnyékos, izzadság-bűzű
                  kaszárnya volt. - Kimegyek Délamerikába református hittérítőnek. - Ebbe a mondatba
                  nyilt a Mózes élete, mikor áthaladt a kapun, hogy legyen vigasztalása és
                  megkönnyebbüljön a lélegzete.</p>
               <p>A szerkesztőség egymásba unatkozó szobáiban még csak Glodariu szerkesztő,
                  Fehérvári Horváth Julia, Brozicsevics-Benedek Zsolt és egy hervadt gépíró
                  kisasszony voltak fenn. Glodariu szerkesztő azért jött minden reggel másfél órával
                  hamarabb: korábban még a szolgáknál is, hogy az ellene szövődő terveket szemmel
                  tartsa és meghiusítsa. Mert Glodariu ellen mindig aknát ásott az egész
                  szerkesztőség, hogy kirepítsék állásából. De azért is jött korán, hogy azt, akire
                  éppen akkor nehéz szívvel volt, kiáskálhassa a laptól. Mert Glodariu szerkesztő
                  mindig ki akart áskálni valakit. Horváth Julia, akinek hontalan termékenysége
                  végre itt tintához jutott, jókor jött azért, hogy súlyosan hajadoni éjszakáit
                  megrövidítse s többet leheljen be a férfiszagu levegőből. De azért is: hogy a
                  korábban és magánosan jövő újságírókat megpróbálja erőszakos gondolatra bírni. De
                  ezekből, mihelyt Juliát meglátták, kiveszett minden máteriálizmus és hallatlanul
                  félénkek lettek. Meg aztán azért is korán jött: hogy írjon, minél többet, minél
                  szenvedélyesebben, hogy áporodottra felzsúfolt hajadonságát a műfajok csatornáin
                  zúgassa le. Benedek Zsolt, akinek igazi neve Brozicsevics Szvetozár volt, korán
                  jött, hogy lehetőleg megtudjon valakiről valami rosszat, valami magánéleti piszkot
                  vagy egyéni vereséget. Mert ő mindig leleplezett, kegyelemdöfést adott,
                  elfűrészelt. Különben adta az ősmagyart, eredeti nevét és szüleit letagadta s
                  állandóan azzal foglalkozott, hogy másoknak a származásában piszkált.</p>
               <p>Glodariu szerkesztői fontoskodással mondta:</p>
               <p>- Baczó úr, írjon kritikát a Zbiskó Albin darabjáról, az Attila édesapánkról és a
                  Kosztolányi Dezső legújabb verskötetéről. A Zbiskó művéről ki fogja emelni, hogy
                  az ős magyar lélek egyik leghatalmasabb megnyilatkozása és a modern magyar
                  drámának König és Plachota után legizmosabb tehetsége. Meg fogja azt is írni, hogy
                  a Hunnia klub díszvacsorát fog adni tiszteletére. A Kosztolányi könyvét húzza le
                  úgy, ahogy csak tudja. Különösen emelje ki, hogy a nyugati dekadencia erkölcsi
                  posványában fetreng és a zsidó átmoszféra miazmáit hordja magában.</p>
               <p>Mózes elsápadt, mert nagyon szerette a Kis gyermek panaszainak költőjét. Ezt a
                  gyermeknek maradt és mégis a nagyváros messzi kulturájával fáradt és bonyolult
                  lelket. Aki sajátságos gyermek-öreg szemeivel a mindennapi dolgokat, a napok
                  egyszerű, muló történéseit tudta az életdöbbenet új mitológiájává látni. Már be is
                  akarta jelenteni lázadását, amikor Brozicsevics közbedühödött:</p>
               <p>- A Kosztolányi könyvét adjátok nekem. A Zbiskó drámája nem kell. Dicsérni nem
                  dicsérem az atyaistent sem. Különösen nem azt a tarjagos tótot, aki a huszadik
                  században is korccal köti a gatyáját. Bizonyisten, azzal köti, a mosónéja mondta.
                  Látszik, hogy parasztból lett. Hanem Kosztolányit, azt elfűrészelem. Úgy kivégzem,
                  hogy sohasem támad fel belőle. Tudjátok, hogy otthon már rozsliszttel főznek. Vége
                  van már a liberális lakomának.</p>
               <p>A vékony dongáju ember-görény beteg, keskeny, sárgás-barna arcába mindegyre
                  felszivódott a tultengő epe. Úgy vette át a verses kötetet, mintha egy madarat
                  fojtana meg. Mózes leűlt asztalához és belemerült a Zbiskó drámájába, ahol vágtató
                  jámbusok nagy fene hunságokat igyekeztek összezajongani. Glodariu ujból
                  kormányzott:</p>
               <p>- Julia, maga írjon egy részletes szines tudósítást a krisztinavárosi kongregáció
                  ünnepéről. Emelje ki, hogy a kereszténység a magyarság fenmaradásának
                  sine-qua-nonja. El ne felejtse szidni a zsidó mételyt.</p>
               <p>Julia tulbuzgott:</p>
               <p>- Írhatok a székely ifjak jánoshegyi ünnepéről is?</p>
               <p>Glodariu, akinek félszeme kancsal volt s mindig azt a hatást tette, mintha be
                  akarna bicegni a másik szemébe, fölényesen nézett le Juliára. Csúf sárga
                  szakállát, sárgás bajuszát, súnyin harapó száját fényessé faggyazta az
                  öntudat:</p>
               <p>- Azt már megírtam én. Figyeljenek csak: hogyan lehet valamit röviden és szinesen
                  beadni a közönségnek.</p>
               <p>Felvett egy ívet az asztaláról. Fokozatosan melegedő, meghatott hangon
                  olvasta:</p>
               <p>- Ős pogány ünnep a Jánoshegyen. A mindenünnen kikergetett magyar ifjuság
                  lélekemelő ünnepélyen áldozott e hó tizenkilencedikén a Jánoshegy még kopasz fái
                  közt az ős pogány Hadurnak, az egyetlen igaz istennek, a bosszuállónak. Tegnap a
                  tavasz felé figyelő fák közt ős Turán szele zúgott s a bűnös és idegen város
                  fölött a turul csattogtatta szárnyait. A műsor első pontja Plachota államtitkár
                  volt. Mintha szumir őseinek áldozati lángja csapott volna fel e nagy szittya
                  lelkében: lángoló szavakkal rajzolta elénk a turáni lélek óriási sajátságait. Fák,
                  sziklák s az egek kiterjesztett kárpitjai rendültek meg attól a tomboló
                  lelkesedéstől, mely csipkebokor beszédét követte. Utána, mintha a kirgiz puszták
                  hajdani rettenete robogott volna elénk: Feichtinger Károly fehér lóhátról
                  buzdította összetartásra a turáni lelkeket. Beszéde végén inditványozta, hogy
                  Turán nagy katonájának, Kémál pasának díszkardot küldjünk. Majd Glodariu Vazul, a
                  Nemzeti Zászló közszeretetben álló ismert szerkesztője őspogány csácsogásaival
                  keltett végtelen derültséget. Aztán Puchberger Frigyes, a keresztény világnézet ez
                  óriása, lángoló szavakkal ostorozta azokat, akik a turáni lelket nyugati métellyel
                  mérgezik, az alkoholista Adykat, a szádista Boór Bálintokat. És biztosította
                  Németországot Turán rendíthetetlen kitartásáról az utolsó csepp vérig, az utolsó
                  falat kenyérig. Aztán az áldozás magasztos jelenetei következtek, hol a hetumoger
                  szent szokásai szerint áldoztak az ős istennek, Hadurnak. Az ünnepélyről üdvözlő
                  táviratot küldtek Hindenburgnak, Habina püspöknek, a kereszténység nagy
                  fáklya-hordójának és Lederer-Strommer hercegnek, az Árpádok utolsó karakán
                  ivadékának. A közönség késő este, az ős zend induló hangjai mellett, melyet
                  rovásírásu kottákból a zseniális magyar lelkű muzsikus, Zulaviczky Fedor
                  rekonstruált, áhitatos lélekkel s egy felejthetetlen lelki élmény emlékével
                  távozott az ünnepélyről.</p>
               <p>- Marha, - mondta félhangon Brozicsevics.</p>
               <p>Glodariu gratulációt fogadó mosolygással nézett körül. De csak a Julia csók-éhes
                  szemei feszültek rá kellő esztétikai elpilledéssel. - Ezek mind ki akarnak túrni
                  innen. Majd meglátjuk, ki dobja ki a másikat, - mormogta magában és nagy búsan
                  beletehénkedett egy irredenta vers írásába.</p>
               <p>A Nemzeti Zászló és Glodariu találkozásában éppen olyan ős, lényeg és forma
                  szerinti elrendelés volt mint a Romeo és Juliáéban. A Nemzeti Zászló az
                  ellenforradalom hivatalos nagydobja volt, mely az ember-kloáka torz lelkeit
                  dobolta fel mindennap az emberi igazság szomjazói ellen. Egyházi és világi
                  hatalmasságok s Németország titkos pénze táplálta Gutenbergnek ezt a legvégső
                  erkölcsi csődjét. Mert a régi érdekszövetségek védelme mellett feladata volt: a
                  magyar vért állandóan a német érdek rendelkezésére heccelni. Ordítóan irredenta
                  volt, titkos ölelkezésben a megcsonkító Ausztriával. Bőgedelmesen keresztény és
                  üvöltően turáni-pogány volt egyszerre. Fő üzlete az antiszemitizmus volt s
                  mindennap eldörögte a zsidók ellen, hogy megmételyezték az ország erkölcseit. Maga
                  pedig olyan eszközökkel és olyan hangon dolgozott, mely még a legöregebb
                  sajtóbanditákat is fejcsóválásra mozgatta. A lap mögött titkos bizottság állott,
                  melynek Puchberger és Feichtinger voltak a látható fejei. Mert voltak láthatatlan
                  fejei is. De a szörnyű kloáka mozdítója, a bűz-fecskendő irányítója, a nagy
                  ekszkrementum-sztratéga: Glodariu volt.</p>
               <p>Ez az ember tipikus alakja volt a kor szomoru természetrajzának. A pálinkába
                  hullott erdélyi román paraszt fia nyolcéves korában megszökött a hazai rugásoktól.
                  Egy vidéki szerzetes-házban lett konyha-inas, ahol a hulladékok mellett egy kis
                  írást és olvasást is zsiroztak bele. Aztán tímár mesterségre adták, de a munka
                  kemény falat volt a lomha kamasz fogainak. Különben is nehéz agyvelejű, hályogos
                  értelmű csenevész volt. De lappangott benne valami húsba etetett ravaszság, a
                  csirkére vadászó görény ős testi okossága. És úgy tudott ministrálni, olyan
                  Máriára néző képet vágott állandóan, hogy a barátok kivették a mesterség
                  rabságából. Úgy ahogy egy pár évi iskolát akasztottak a nyakába s kispapot
                  faragtak belőle. De az öt sebre siránkozó arc alatt annyi aljas hajlandóságot:
                  beteg torkosságot, lopási ösztönt és hazugságot fedeztek fel, hogy mégis távoznia
                  kellett a rendházból. Innen kezdve egy pár évig buvó patak lett a Glodariu élete:
                  eltűnt. Egyszer aztán, pár évvel a világháboru előtt, felbukkant Budapesten egy
                  kis klerikális lapnál mint költő, vezércikkíró és a kereszténység keresztes
                  vitéze. A forradalom alatt aztán el is íjedt Bécsbe s mert ott
                  kölcsönkéregetésekből élt, úgy maradt meg a magyarországi urak emlékezetében, mint
                  a forradalom egyik mártirja. Ebből aztán nagy tőkét kovácsolt Glodariu. A kommün
                  bukása után kiadta Szentelt Mártirok című könyvét, melyben megírta a forradalom
                  áldozatainak szenvedéseit. Ez aztán kettős hasznot malacozott neki. Először is: a
                  könyvben a saját életrajza foglalta el a legnagyobb helyet: bámulatos volt, hogy
                  hányszor és hány helyen mentette meg, váltotta meg a hazát, a kereszténységet s
                  más szent ügyet. Azután: hogy kellő helypénzért bárkit is felvett könyvébe s e
                  mártirsági belépődíjból a különben szegény ördög hatalmas összeget szedett össze.
                  Az eddig legényéletet kószáló, már harmincötéves férfi most már végleges
                  honfoglalásra gondolt. Elvette Onisiorunak, az egyetemi tanárnak már a harminc
                  éven túlra hervadt leányát: Gyöngyvért. Nagy koszorúzott-ökrös,
                  árvalányhajas-kalpagos, mozsárdurranásos turáni lakodalmat tartottak, mely
                  Budapest minden uccagyerekének szétállította a bokáit. Már úgy ott volt a Glodariu
                  szaga minden ellenforradalmi körben, hogy a Puchberger világnézleti szeme
                  felfedezte benne a fogyhatlan bűzű elv-görényt. Így lett Glodariu az újonnan
                  alapított Nemzeti Zászló zászlótartója. Ráadásul, hogy a lelkek az esztétikai
                  legelőn is helyes irányba terelődjenek, az ellenforradalmi Fekete Kéz egy
                  folyóiratot alapított Turul címen, melynek Borkuthy Eveline lett a főszerkesztője
                  s ahova Glodariu lerakogatta a verseit. A két lapnak közös helyisége volt a
                  Kinizsi-uccai szomoru házban. De Glodariut senki sem szerette a két
                  szerkesztőségben. Mert minden pénzt magának habzsolt. A piszkos üzletekhez csak a
                  saját tenyerét engedte. Az újságíróknak nyomorult fizetést adott és azzal is
                  rendesen adós maradt.</p>
               <p>Közben teljesre gyűlt a szerkesztőség. A szürke, porszagu nagy szobák olyanok
                  lettek, mint a romántikus drámák züllött lebuja, ahol a szanatóriumok szököttjei
                  elkeveredtek az éjszaka véres kalandoraival. Írtózatos borgőz közepette már
                  pennájával agyarkodott Militzer Keresztély, a ferencvárosi korcsmák házi zsenije,
                  kinek az íróasztalához sokszor kondért kellett tenni, hogy legalább az asztalt
                  kimélje meg öklendezéseitől. És aki, ha nem az éjszaka szörnyű zabálásait hányta
                  vissza: a keresztény erkölcsi felfogást védte hasbarugó mondataival. Mellette
                  szőkéllett a sima kis Piacsek, egy felvidéki tót plébános megállandósult csókja.
                  Ez a főpapokról és világi nagyurakról írogatott édesen kenegető riportokat. Ki is
                  pénzelték már kétszer is Párizsba és nagy jövőt igérgettek neki. Féligre húnyt
                  szemmel, nem látva senkit, nem hallva semmit, gépies mozdulatokkal megy az
                  asztalához az öreg Glosz Károly, aki már huszonnyolc éve eteti vezércikkekkel a
                  lelkeket. Már írja is a vezércikket a kiszabott témáról, de nem tudja: miről és
                  mit ír. Így gépel ő behunyt lélekkel huszonnyolc év óta mindennap. És mégis százan
                  és százan lehetnek, akik cikkére lelkesedésbe: nagy ölelésre vagy gyilkos
                  gondolatra lódulnak. Ő nem tud semmiről semmit, nem érez semmit, nincs semmilyen
                  véleménye, nem gyűlöl és nem szeret. Mert a nappal az ő életének halott fele.
                  Csak éjjel él. Éjjel, mikor sovány tagjait élővé fűti a kártya láza, szemeiben
                  fellobog a visszatért lélek s a nappal összeizzadt filléreit az újságírók körének
                  kártyaasztalához viszi. Ott a sajátságos lapok igézete előtt reménykedik, rajong,
                  kétségbeesik, kegyetlen, szánakozik, imádkozik, átkoz. Nappal vak mozgásu gép: ha
                  más lapnál más eszmét szolgál, észre sem veszi. Talán nem fogja észrevenni, ha
                  egyszer meghal. Talán már halott s csak önmagának tovább mozgó kisértete.</p>
               <p>Roppant könyvhalmaz előtt mélyed Dragomán Aurél. Ő a szerkesztőség kulturális
                  nivója. A mindig mosolygó, már erősen kopaszodó kis örmény: nem csak nem bukott
                  meg az érettségin: de egyetemet is végzett, de doktorátust is tett, de: egyetemi
                  magántanári képesítése is van. Ő a Nemzeti Zászló tudományos tekintélye és a Turul
                  nehezebb rovatait is ő vezeti. Tud németül, franciául, sőt: egyszer egy olyan
                  könyv is volt a kezében, amelyről Glodariu megesküdött volna, hogy valóságos
                  eredeti ős-angol. Különben tudományos működése a lapnál abban merült ki, hogy apró
                  hizelgő pletykákat írt az egyetemi tanárokról, akadémiai tagokról s más földi és
                  égi tekintélyekről. És különösen abban: hogy minden névtelenül írt cikkében
                  felhívta a közoktatásügyi minisztert: hogy Dragomán Aurélt, a külföldön is
                  ismeretes fiatal tudóst juttassa már be valamelyik egyetemi tanszékbe,
                  akármelyikbe. Nagy szellemi tekintély volt a kollegák közt s neki még Brozicsevics
                  is szokott: te marha-megszólítása helyett azt mondta: te Dragomán.</p>
               <p>És a többi mind: kik a mai falat, vagy talán egy új inggallér gondjai közt,
                  unottan és elfordult lélekkel, vagy gonoszul és mániákusan, készítették a tömeg
                  lelkét: elvét, gyűlöletét, rajongását: mind a bűn vagy a betegség megszállottai
                  voltak. Langer Konrád, aki negyedik gimnázista korában kilopta a szomszéd tanuló
                  zsebéből a tárcát s ezért kicsapták az iskolából. Azután volt minden: pikkoló
                  pincér, csaposlegény, trén-őrmester, katona-tanács tagja, falusi direktóriumi
                  elnök, gyári utazó, börze-síber. Már százszor érezte horzsolódni mellén a közeledő
                  börtön rácsait. Szerencsére: mikor legnagyobb volt a veszély, egy korcsmai
                  verekedésben, melyet a lapok világnézleti harcnak tülköltek, megpofozott egy
                  zsidó korcsmárost. Ezért aztán a kereszténység nagyobbik bunkója, az
                  ellenforradalom Bayardja lett és síp, dob, zene mellett tették meg a Nemzeti
                  Zászló munkatársává, ahol csupán zsidólógiával foglalkozott. A vörös szeplős,
                  nagyorru, csúf-tót képű Vratarics, akit egy gyilkosság tett a nemzeti lélek
                  építőjévé. Nagybátyja, részeges, kötekedő gazdag molnármester, pénz dolgában
                  nagyon szűkre fogta gyámfiát. Az okos Vratarics várt egy kiadós jogos-felindulásos
                  alkalmat. Egyszer, hogy az öreg nyaklevest igért neki, úgy hozzá nyult egy sörös
                  üveggel a nagybátyai halántékhoz, hogy abból tüstént megboldogult molnármester
                  lett. A béke jó-bácsi esküdtszéke felmentette a heves mozgásu unokaöcsöt. És mert
                  a lapok írtak róla, sőt: a Tolnai Világlapja arcképét is közölte: Vratarics
                  csendes ügyvédsegédből egyszerre egyéniséggé duzzadt. Politikai véleményei lettek,
                  lapokhoz kezdett írni s most már szó-buzogányokat verdesett az ellenkező nézetűek
                  fejéhez. A világháboruban egy huszárezred trénjénél volt tiszt s rengeteg libát
                  mészároltatott le. Ez olyan öntudatgolyvát pörsentett a lelkére, hogy most már
                  mindenkit a volt huszárfőhadnagyságával rémített félre az útjából. Ő volt az
                  ellenforradalom nagyon bikának stilizált bikája s vezércikkei a Nemzeti Zászló
                  legpukkanóbb kézigránátjai voltak. De azért Lederer-Strommer hercegnek még mindig
                  kezet csókolt. És álmában ott volt: hogyha nem tudja Magyarországot a diktátorsága
                  alá sörös-üvegíteni, jogi ügyvivője lesz a hercegnek. A hosszu sovány székely fiu:
                  Dálnoky Balázs, aki a lap gyermekrovatát látja el egymaga. A szegény vénfiunak
                  éppen annyi fizetése van, hogy az éhenhalást mindig másnapra tűzi ki napirendre.
                  Lakást nem is tud fogadni: itt hál a szerkesztőség egyik köz-zsiru diványán. Úgy
                  hogy a munkatársak nem tudják elhatározni: a diván lett-é Dálnoky szagu, vagy
                  Dálnoky divánszagu. Ruhája már olyan kopott, hogy a szolga szobájában egy
                  virágcserépbe fügemagot vetett, hogy annak igérkező levelével pótolja a szövőipar
                  hiányait. A hosszu ember a sok koplalástól teljesen csontra száradt, szemeiben,
                  mint ablakban leskődő hervadt vén leány, sír az éhség. És mert állandóan
                  csingi-lingis, kedvesen selypítő gyermek-versikéket csinál: ez a leguggolva
                  mosolygás és édeskedő selypítés örökre rászáradt irtózatosan kikoplalt arcára,
                  szétüregesedett szájára, beszédmódjára. A szerencsétlen majd szétdől az éhségtől,
                  élete folytonos zokogás: és csak mosolyogni, csak édeskedő selypítéssel,
                  gyermekes kényeskedéssel tud beszélni. Fizetése felemeléséért is így könyörög: -
                  Drága tici szertesztő báci, Dálnoty báci éhenhal, ha nem tap több papálni valót. -
                  Természetesen, csak kikacagják s folytatják a tréfát azzal, hogy nem teljesítik
                  kérését. És az átrobotolt napok inségei után: a nyomor-lázas éjszakákon látja maga
                  felé közeledni a második csontembert, látja feléje villanni a könyörtelen kaszát:
                  de annak is csak vigyorogni tud. Sírás helyett az elé is csak mestersége zörgőit
                  tudja odarázni: - Édesz tici halál báci, ne cináljon bibit Dálnotynak, Dálnoty jó
                  dermek. - De az nem fog kacagni és nem lesz irgalmas.</p>
               <p>Pont délben megjelent Borkuthy Eveline is a kis Tóth tanárral. Tóth volt az
                  irodalmi szárnysegéde Evelinenek. A kis zömök emberke nagy gömbölyű fejét már nem
                  is mint fejet, hanem mint irodalmi szaktekintélyt hordozta vállain. Valaha a
                  debreceni kolégyomban, a pubertás más két bűnténye közt, Arany-szagu eposzokat és
                  sápadt elbeszéléseket írt. Kapott abból minden szerkesztőség, de a dolgot egyik
                  sem árulta el. Mikor egyetemi hallgató korában megismételt utolsó kisérletét is
                  ilyen hallatlan titoktartás követte: részletes gyűlölet burjánzott fel benne az
                  irodalom: minden tehetség és minden zseni ellen. E gyűlöletnek egy percben
                  született ikertestvére volt a féktelen vágy: hogy tanár legyen az egyetem
                  valamelyik irodalmi tanszékén. És mert csak egy félcentiméterrel volt magasabb az
                  öreg Gyulai Pálnál: nagyon Gyulainak, Jókaiakat és Petőfiket koppangató mokány
                  legénynek érezte magát. Ráadásul: véletlenül kezébe tévedt Brunetièrenek egy
                  tanulmánya a legmodernebb irodalom ellen: és erre végleg kimondta, hogy
                  konzervativ és erkölcsivilágrendes tekintély lesz. Valósággal csuda-pipa volt a
                  kis ember önmaga kezében, melyben sohasem volt dohány, de amellyel úgy tudott
                  füstölögni, hogy a naiv emberek egy dohánygyár kéményének nézték. Kevés szavu
                  volt, de ha beszélt, gúnyos, lekicsinylő megjegyzéseket tett a más tehetségére, a
                  más munkájára, hogy a megcsúfoltnak ne jusson eszébe kérdezni: hát vajjon ennek
                  az embernek van-é tehetsége? A szegény megriadt egyetemi hallgatók pedig nem
                  mertek e gúny és kritika háta mögé nézni. A vesébe látás fölényes mosolygását
                  örökítette magára. És ezért nagyon tartalmas embernek tartották, mert a
                  kalendáriumokban a nagy filozófusok ajkán van ilyen mosolygás. Nagyszerűen tudott
                  úgy lenni mindig a hatalmas és befolyásos emberek pártján, mintha makrancos,
                  zsörtölő, Gyulai-Pálos függetlenséggel csak is a maga véleményét duzzogná. A
                  mindenkitől üldözött zsenin vagy tehetségen úgy tudott még egy
                  veszélytelen-népszerűt döfni, mintha a népszerűség ellen védené a gyengébb
                  igazságot és becsületet.</p>
               <p>A Mózes asztalánál megálltak. Eveline, mint egy nagy gesztenyesütő ernyőt: nagy
                  pártfogó mosolygást nyitott a fiatalember elpirulása fölé, aki udvariasan
                  felállott. Tóth kis pocakját kilökte, kedélyes-gúnyosan biccentett a fejével:</p>
               <p>- Na, Baczó úr, elolvastam a Turulhoz beadott három versét.</p>
               <p>Mózesnek szőkébb és pirosabb lett az arca, kékebbek és lányosak a szemei. Tóth
                  mintegy időt engedett a kellő megindulásnak, mellyel itéletét fogadja. Közben
                  mosolyogva odaszólt Piacseknek:</p>
               <p>- Piacsek úr, gratulálok a két népies dalához, a jövő számban jönni fognak. Végre
                  van valaki, akinek a vers még mindig vers és nem szétrugdalt próza.</p>
               <p>Ez már felhő volt a Mózes feje fölött. Megint Mózeshez fordult:</p>
               <p>- Olvasta Arany Jánost?</p>
               <p>- Minden szebb versét könyv nélkül tudom.</p>
               <p>A kis ember megcsóválta fejét:</p>
               <p>- Hát akkor hogy írhat valaki olyan verset, mintha a Boór Bálint szobrászi elveit
                  fordítná át az irodalomba? Hiszen az az ember, barátom, bolond, futóbolond.</p>
               <p>Döntő súlyossággal, de nagyon elégedett mosollyal mondta ezt a véleményét. Eveline
                  nagy meleg szivet nyitott szemeiben Mózes felé:</p>
               <p>- Keressen fel holnap tíz órakor a lakásomon, - mondta komoly-melegen. - Egy és
                  más mondanivalóm lesz. - Aztán odasugta Tóthnak: - Majd beszélek én a fiu
                  fejével.</p>
               <p>Eveline és Tóth betűntek a főszerkesztői szoba plüs-butoros előkelőségébe. Új alak
                  gazdagította a szerkesztőséget. Magas, vékony, barna ember, sajátságos bicegő
                  járással, pedig nem volt nyomorék. Különben minden bicegett ezen az emberen, kinek
                  látása olyan volt a szemnek, mint a sötétben érintett béka tapintása a tenyérnek.
                  Szemei is valahogy sántán, sötéten sunyogtak jobbra és balra. Szája mindegyre
                  félre rángott. Leűlt egy asztalhoz, az egyetlen üres helyre. Már űlt és csak
                  azután nézett szét és sugdosta oda a maga köszönését:</p>
               <p>- Szervusz, Glodariu, pá, Julia, jóreggelt Baczó úr.</p>
               <p>Ez a göthös, rossz rugókon járó ember volt a szerkesztőség lidércnyomása. Még
                  Brozicsevics is behúzta fejét a nyakába, ha elhüvöslött mellette. Thineberg
                  Gusztávot Sauer gróf és Leiter biró pártfogolták be a laphoz. Egy szegedi
                  szabadcsapatban volt tiszt és írtózatos dolgokat meséltek róla. Aztán, hogy a
                  megalakult hadsereg kiszégyelte magából, képviselőjelöltnek lépett fel. De hívei
                  minden ordítása és fenyegetése dacára megbukott. Akkor betették ide a
                  szerkesztőségbe. Itt kivételes tisztelettel bántak vele. Akkor jött-ment, amikor
                  akart, azt tett és nem tett, ami neki tetszett. Mindig bőven volt pénze. A véres
                  legendák még sűrűbbre gyűltek körötte. Sokszor látták éjjel a Filatory-gát
                  tájékán, Csepelen vagy a Duna más titoktartó helyén, amint különös alaku pakkokat
                  dobált a vízbe. Rebesgették, hogy feleségének, akit egy külvárosi lebuj
                  kasszájától vitt az oltárhoz, két gazdag udvarlója is nyomtalanul eltünt. De
                  legjobban megütötte az újságírók képzeletét az az eset, mely ezelőtt vagy két
                  hónappal a szerkesztőségben történt. A különben csendes hangu, ragadósan udvarias
                  férfi összeveszett a szerkesztőség egy fiatal tagjával, s az felfortyanó dühében
                  rablógyilkosnak nevezte. Két nap mulva Glodariu, aki, mint mindig, legelsőnek ment
                  fel a szerkesztőségbe: a fiatalembert asztalánál találta, karjaira ráhullatott
                  átlőtt fejjel. A revolver lábainál volt, előtte pedig egy írás: - Meguntam az
                  életemet, önként dobtam el, értesítsék kiméletesen édesanyámat. - Azóta Glodariu
                  mindennap kétszer kínálta meg előleggel Thineberget s Brozicsevics, aki mindenkit
                  megmart, igen tisztelt Gusztáv barátomnak szólongatta.</p>
               <p>Glodariu bement Borkuthy Evelinehez valami megbeszélésre. Brozicsevics rögtön
                  feldugta a fejét az írásból:</p>
               <p>- Kollégák, hát mikor fogjuk már ezt a marhát kidobni innen!</p>
               <p>- Tegnap két zsidó tőzsdéssel láttam a Központi kávéházban, - döfte oda simán
                  Dragomán.</p>
               <p>Piacsek már szóra tátotta a száját, de beharapta, mert Glodariu már visszajött a
                  terembe. A szerkesztő odaszólt Horváth Juliához:</p>
               <p>- Julia, Borkuthy Eveline kéreti egy percre.</p>
               <p>Julia, mint egy óriási zsákvarró tű, beszúrta magát a párnázott ajtók mögé.
                  Brozicsevics most Glodariuhoz fordult:</p>
               <p>- Vazulkám, mikor repited ki már innen ezt a vén muszáj-szűzet! Ha sokáig látjuk
                  itt, mind eunukká csorbulunk. Hogy tudjam én mindennap megvédeni azt a konstruktiv
                  világrendet, melybe egy ilyen rozsdás tű van szúrva?</p>
               <p>Glodariuból kifakadt a panasz:</p>
               <p>- Kedves Zsoltom, te tudhatod, hogy én szeretnék a leginkább megszabadulni tőle.
                  Valósággal megfullaszt a verseivel és egyéb szörnyűségével. El is fűrészelem
                  mindennap ott benn. De minél több rosszat mondok róla, Borkuthy Eveline annál
                  makacsabbul ragaszkodik hozzá.</p>
               <p>- Azért tartja itt, hogy legyen egy nő mellette, aki nála is csúfabb, - rikácsolt
                  Brozicsevics.</p>
               <p>- Tudják az urak, kit főz most a Julia? - luciferkedett megint Dragomán.</p>
               <p>Mindenki ránézett. A vágtató keresztény, hazafias, erkölcstisztító, építő
                  világnézetes mondatok megálltak mint árok szélére rohant lovak. Dragomán
                  rámutatott a mámorában vágtatva író Militzerre.</p>
               <p>Nagy kacagás tört ki. Mindenki gúnyosan gratulált. Militzer kibömbölt a
                  kereszténység védelméből és a felböfögött borgőzből:</p>
               <p>- Hány percent alkohol tartalma van? Negyven percenten felül elveszem
                  feleségül.</p>
               <p>Ujra erőltetett, vad nevetés zudult fel. De Julia már künn volt, boldog arccal,
                  mert egy versét felvették a Turulba. Mézédes, éneklő hangon mondta:</p>
               <p>- Brozicsevics, Tóth professzor szeretne beszélni magával.</p>
               <p>Brozicsevics felhörcsökösödött:</p>
               <p>- Szeretne, szeretne, hát jőjjön ide hozzám, ha szeretne beszélni velem. Benedek
                  Zsolt van annyi a keresztény Magyarországon, hogy akárki hozzá jöhet, ha beszélni
                  akar vele. Az istennek sem megyek! - Azzal belökte írását a fiókba, odament a
                  szerkesztőség egyetlen tükréhez, megigazította nyakkendőjét, lekefélte kabátját.
                  És olyan morcos-dölyfösen ment be, mintha az be nem menés lett volna.</p>
               <p>Glodariu felkelt. Odament az ajtóhoz: jól be van-é téve? Aztán fejét előre
                  nyujtva, lehalkított hangon mondta:</p>
               <p>- Kedves kollegák, most egymás között vagyunk, őszinték lehetünk. Hajlandók
                  vagytok még továbbra is együtt szolgálni ezzel a veszett kutyával, aki
                  mindnyájunkat megmar?</p>
               <p>- Ki kell rugni, ki kell rugni! - bőgte Militzer. - Tehetségtelen fráter, mindig
                  az én gondolataimat lopja el és a kártyában is csal. - Aztán felkelt és
                  kitántorgott a teremből. Militzer Brozicsevicsnek különös, elválaszthatatlan
                  barátja volt, éjjelenként együtt ittak. Ezért nagyon gyűlölték és piszkolták
                  egymást, mert mindenik így bosszulta meg azt a tudatba sajgó züllést, hogy a másik
                  barátja.</p>
               <p>- Engem is mindig sérteget, még női érzésemben is. És már a disznó szavaival is
                  torkig vagyok, - nyögte Julia.</p>
               <p>Glodariu arcán felfénylett a leszúrás öröme:</p>
               <p>- Tegnap beszéltem Puchbergerrel. Azt mondta, hogy ha egy beadványban kérjük az
                  elbocsátását és ezt mindenki aláírja, rögtön kiteszik.</p>
               <p>Mindenki buzgón ajánlkozott. Dragomán már papirost vett elő. Glodariuval
                  összebujva a kérvényt fogalmazták, amikor Dálnoky megszólalt:</p>
               <p>- Dálnoty báci nem irja alá.</p>
               <p>Glodariu ráagyarkodott:</p>
               <p>- Akkor maga is repülni fog. Árulót nem tűrünk magunk közt.</p>
               <p>Thineberg felemelte sötét fejét. Most szólt először:</p>
               <p>- Én sem írom alá. Nekem Brozicsevics barátom.</p>
               <p>Egy pillanatig halálos csend lett. Brozicsevics kilépett a belső teremből.
                  Glodariu tisztelő mosolygással ment eléje:</p>
               <p>- Zsolt, kérlek, téged mint kiváló stilisztát kérlek meg az egész szerkesztőség
                  nevében, írj egy beadványt, hogy a Militzer eltávolítását egyhanguan kivánjuk. Azt
                  még sem lehet kivánni, hogy itt szagoljuk egy örök-részeg ember bűzét napról
                  napra. Meg aztán veszélyezteti a lap jó hirnevét is a vendégeknél.</p>
               <p>Brozicsevics sárga arca sárgábbra gyult, szemei megfogasodtak a harapós
                  örömtől:</p>
               <p>- Ne féljetek! Úgy elfűrészelem, hogy rögtön repülni fog. Tegnap is velem
                  fizettetett két pohár fröccsöt, pedig nekem családom is van. Különben is
                  műveletlen, tehetségtelen disznó.</p>
               <p>És már ráhajolt egy ív papirosra, rohanta a ledöfő sorokat. Szelid, félénk hang
                  reszketett át a szobákon:</p>
               <p>- Jónapot kivánok.</p>
               <p>Egy kis szőke egyenruhás fiu egy éktelen nagy levél félét tartott maga elé.
                  El-elakadozó hangon mondta:</p>
               <p>- A méltóságos Puchberger úr küldi ezt a vezércikket. Azt izeni, hogy okvetlenül
                  benne legyen a mai lapban.</p>
               <p>A gyermek még nem tette ki a lábát, Brozicsevics már átmordult az egyik epéjéből a
                  másikba:</p>
               <p>- Megint valami marhaság.</p>
               <p>Glodariu felbontotta a boritékot. Sajátságos mosolygással olvasta:</p>
               <p>- A címe: Keresztény ideálizmust követelünk.</p>
               <p>- Tudják azt az urak, hogy Puchberger a tárgy t-ragját két t-vel írja? - kérdezte
                  Dragomán.</p>
               <p>- Az semmi, - dárdázta Vratarics. - A mult este a vasutasokhoz intézett beszédében
                  azt mondta: - A tizennyolcadik század végén az őrült Cromwell és a kéjbe fulladt
                  Danton forradalommal aknázták alá az elgyöngült Európát.</p>
               <p>- Puchberger a legnagyobb barom Budapesten, legközelebb végleg ledöföm, -
                  bölömbikázta Militzer, aki már visszajött a megkönnyebbítéséből.</p>
               <p>Glodariu nagy lemondással intett:</p>
               <p>- Hát ki kell adnom a cikket, nincs más, mit tenni. Baczó úr, írjon egy pár sort a
                  napi hirek elé. Hivja fel a közönség figyelmét a Puchberger mai cikkére. Ne
                  felejtse ki a minősítéséből, hogy ő ma a keresztény világnézet legmélyebb
                  gondolkodója.</p>
               <p>Egy írtózatos vérbe rontó hang üvöltött át a szobákon:</p>
               <p>- Húszt, húszt, húszikát!</p>
               <p>A lélekroncsoló hangra egy riadással szöktek fel helyeikről. Borkuthy Eveline és
                  Tóth tanár is kiíjedtek a belső szobából. A szolgák s a helyiségben levő nehány
                  idegen is beszaladtak. Dálnoky, felállva az asztalára, üregeiből kilobogó szemmel,
                  arca minden barázdája végén külön-külön irtózatos vigyorgással, karjait szétlökve
                  ordította az ember-vad ős éhségét: húst, húst, húst. És a szerencsétlen, hogy még
                  a bomlott agy tragédiájában is nevetséges legyen, ezt is a gyermek selypítésével
                  üvöltötte: húszt, húszt, húszikát!</p>
               <p>Egy percig egy mozdulat nem rezdült, egy hang nem rebbent. Túl az én apró
                  okosságain, a napi gonoszságokon és nekik jutott nyomorult kis lelkükön: minden
                  test érezte ebben az ordításban a megkorbácsolt ős testvért. Hús a húsnak, vér a
                  vérnek, ideg az idegnek adta át ezt a jajgatást és dermedt hulla volt minden arc.
                  Brozicsevics tért először szavakba vissza:</p>
               <p>- Megbolondult a pasas.</p>
               <p>Az őrült előre nyujtotta fejét, szétharapott a levegőben. Újból kihasadt belőle a
                  megcsavart test fájdalma:</p>
               <p>- Húst, húst, meghalok! Jaj, jaj, már csontváz vagyok! Nézzétek, csontváz
                  vagyok!</p>
               <p>Arcán egymásba csuklottak a mosolygások s a csontváz széles szörnyű röhögését
                  adták össze. Letépte magáról a pókhálóvá kopott kabátot, a szennyes inget, lerugta
                  a nadrágot, mindent. Kiötlő bordáival, behorpadt keskeny mellével, vékony
                  lábszárai síró didergésével meztelenül állott a szemek előtt.</p>
               <p>Aztán, mintha a rádöbbent arcokban valami nagyon szánalomra méltót olvasott volna,
                  dédelgető vigyorgással síránkozta oda:</p>
               <p>- Sajnállak titeket. Bizonyisten sajnállak.</p>
               <p>És zűrös agyában a szánalom már belekapaszkodott a nagy szimbólumba. Széttárta
                  karjait s mintha teste végtelen nyomorusága fekete keresztről zokogott volna le,
                  nagy hívással kiáltozta:</p>
               <p>- Én vagyok a Krisztus! Én vagyok a Krisztus!</p>
               <p>Elkezdte mellét tépni, mintha csontra száradt bőrét osztaná szét a feléje nyíló
                  embereknek:</p>
               <p>- Vegyétek és egyétek! - ismételgette és csurgottak a könnyei.</p>
               <p>Mentőkért telefonáltak. A szolgák addig is lefogták. Nem állott ellent, hagyta,
                  hogy csináljanak vele, amit akarnak. De mintha zuhanó lelke visszafürödött volna
                  az erdélyi szélbe s erdélyi tűzhely küldené csókját koldus pőreségéhez: gyermekes,
                  kényeskedő könyörgéssel rimánkodott a megfogó karok közt:</p>
               <p>- Fatányéroszt! Fatányéroszt akarok! Egy kici fatányéroszt!</p>
               <p>Mikor elvitték, mintha a kigyötört lélek visszatért volna a szétrugott
                  ember-rögbe. Nagy alázatosan hajtotta fejét Eveline felé:</p>
               <p>- Kezeit csókolom. Bocsánatot kérek. Nem fogok többet lármázni, csendesen
                  leszek.</p>
               <p>Senki sem tudott dolgozni. Talán mindenik érezett élete mélyén egy ilyen alakot.
                  Mindeniket titkos félelem rázta. És mindenik kegyetlen volt a félelméért s maga
                  elé tartotta mindennapi kis gonoszságát.</p>
               <p>- Mindig gondoltam, hogy ez lesz a vége, - sóhajtotta Julia, aki nála is hiába
                  próbálkozott.</p>
               <p>- Meg fogja tölteni gyermekversekkel a Lipótmezőt, - szellemeskedett Militzer, aki
                  már teljesen szétlélegzelte tegnapi mámorát.</p>
               <p>- Na, csakhogy nem hallom többé a folytonos előleg-kunyorálását, - könnyebbült meg
                  Glodariu.</p>
               <p>Brozicsevics valami sajátságos súnyi győzelmet érzett, hogy nem ő, hanem ez a
                  szerencsétlen őrült meg. Ebbe az emberbe most bele lehet tiporni mint a sárba. Ez
                  most már tanuval bizonyíthatóan nyomorultabb mint ő a rossz gyomrával, beteg
                  idegeivel, örökké sajgó irígységével. Titokzatos mosolygással mondta:</p>
               <p>- Ti nem is tudtátok, hogy ennek az éhenkórásznak apja van. A szegények házában
                  él. Azt mondják, hogy ahányszor Dálnoky meglátogatta, mindig eltünt egy-két pokróc
                  vagy lepedő az intézetből.</p>
               <p>Baczó Mózes eddig félig nyilt szájjal, folyton lázasabbra növő szemekkel nézte
                  ezeket az embereket, mintha egy valótlan álom íjesztéseire dermedne. Most
                  felugrott. Nagy kék szemeiből kivont pallos lángolt ki, termete teljes magasságra
                  egyenesedett. Biró volt most, kit mint ős kinyilatkoztatás, hívott el az emberi
                  szánalom. Oda állt a hulla-evő ember elé:</p>
               <p>- Hogy értette ezt?</p>
               <p>Mindenki tág szemet meresztett. Brozicsevics elfehérült, de gőgje legyűrte a
                  gyávaságot:</p>
               <p>- Ni, ni, hát ez mit akar? Talán maga is megbolondult, fiatal barátom?</p>
               <p>Mózes egészen odalépett az ember lélegzetéhez:</p>
               <p>- Hogy értette azt, amit mondott? Mondja ki nyiltan mindenki előtt: meg akarta
                  rágalmazni azt a szerencsétlent?</p>
               <p>Brozicsevics szétnézett, de a sok szem fentartotta:</p>
               <p>- Az nem tartozik magára.</p>
               <p>- Hát akkor ez magára tartozik. - És Mózes úgy vágta pofon, hogy az székestől
                  felbukott.</p>
               <p>Senki sem lépett közbe. Senki semmilyen mozdulat felelősségét nem vállalta. Mózes
                  kissé hátravetett testtel, kitárt tenyerű kézzel várta, hogy a nyomorult
                  feltápászkodjék.</p>
               <p>Az felszeszpetelődött. Egészen zöld volt s ajkaira kifehérlett a tajték. Kezeivel
                  kiugrott gallérját igazgatta. Gondolata most is a ránéző szemeknek beszélt:</p>
               <p>- Vagyok olyan úr, hogy ne kezdjek dulakodni. És sokkal inkább keresztény vagyok,
                  hogysem párbaj-komédiát játsszak. De meg fogja fizetni.</p>
               <p>Mózes keresve nézett szét. Mintha várná, hogy valaki helyt áll ezért a
                  mocsár-emberért. Aztán szó, köszönés nélkül elhagyta a szerkesztőséget.</p>
            <milestone n="4" unit="startSubChapter"/>
               <p rend="head">4.</p>
               <p>De amint az uccán volt, tenyerén, mint szájon a rossz étel ízét, érezte a
                  Brozicsevics arcának puha nyálkásságát. Halálos undorodás futott fel karján a
                  szivéig. Már szégyelte és utálta mozdulatát: megütni egy ilyen beteg férget, ki
                  csak dühös nyállal tud felelni a bántalomra. Hiszen nem is azért a mondásért ütött
                  ő és nem is éppen csak Brozicsevicset ütötte. Elhallgatott ő már tőle sokkal
                  igazságtalanabb rágalmakat ártatlan emberekről, egyszer még azt is szó nélkül
                  hagyta, hogy Boór Bálintot szidta. Hanem már tele gyűlt a kloáka emberek
                  csúfságával s az a szerencsétlen éhségbe őrült alak mintegy szimbolikus áldozat
                  volt szemében, melyet a fertelmes világ marka elébe roncsolt. Ezért ütött: minden
                  csúfságért, minden áldozatért s öklét az egész világ arcába vágta. Hát ez a világ,
                  ezek az emberek, ezekből van az élete szövete, ezekből van család és történelem!
                  És ezek is anyától születtek és anyamellen szoptak lelket magukba, mint ő!</p>
               <p>Nem tudott volna most ebédelni egy világért sem. Kihányta volna az első falatot s
                  talán, felbolygatva, kihányta volna lelkét, szivét, egész megpiszkolt életét.
                  Sajátságos rothadt savanykás szagot érzett. Mintha orrát, száját, szemeit, füleit,
                  összes érzékeit szennyes ládák lehelnék tele a levetett ruha áporodott szagával.
                  Valósággal futó lépésben rohant el az emberek között s homlokát kiverte a láz
                  nedve. Az Üllői-út sarkán egy inasgyerek egy üveget vert a földhöz. A puffanó
                  zajra halálos íjedtséggel botlott meg és szájába dobogott a szive. Mintha egy
                  revolver sült volna el. Egy revolver, melyet megtöltve, felhúzva ott érez mindig
                  élete mélyén egy lázas kézben, melynek ujjai már a ravaszon reszketnek. Amint
                  hazaért, a hideg szobában, hol már egy vagy két hete nem volt tűz, úgy ruhásan
                  rávetette magát az ágyra, magára csavarta a paplant. Befúrta arcát a párnába,
                  testét az ágyba, mintha az eltakaró földbe menekülne. Igyekezett nem érezni, nem
                  gondolkozni: halott lenni.</p>
               <p>- El, el kell menekülnöm valahová. Még ma írok Debrecenbe, hogy rövidített
                  theológiai tanfolyamon képezzenek ki misszionáriusnak. Elmegyek Délamerikába,
                  elhagyom örökre ezt a földet, adok azt, ami nekem nincs: hitet. És képzelete
                  felmozdult. Élete égő romjai közé őserdők rázták be bozontos fejüket s végtelen
                  szomjúságán az Amazon rohant át zuhatagos szélességével.</p>
               <p>És már fel is ugrott. Egy rohanásra megírta a levelet: egy kergetett lélek lihegő
                  és meghatóan gyermekes segélykiáltásait. A debreceni theológia dékánjához címezte.
                  Rögtön elfutott a főpostára és ajánlva feladta. Mikor a gondosan tárcába tett
                  vevénnyel megint hazafelé tartott, megkönnyebbülve, de halálosan fáradtnak érezte
                  magát. És csodálatosan: az élet becéztető csókjaira született élete már álmokat
                  párázott fel. Már nagy vitorlás tutajon evezett föl az Amazon mozdult tengerén.
                  Olyan jól esett az izmok feszülése az ős-tiszta levegőben. Csodálatos fák hajoltak
                  a partról a vízbe s nagy madarak kék szárnyai szelték a levegőt. A parton egy
                  leány várt rá.</p>
               <p>Most jobban érezte a szoba hidegét. Megint csak az ágy ölelésébe menekült. Zoltán
                  még tegnap elutazott valamelyik pestvidéki rokonához átkosztolni egy pár napot és
                  lehetőleg zsákmánnyal térni vissza. Annak is alaposan beborult, szegény fejének. A
                  Zeneakadémián nem kapta meg az ösztöndíjat, mely egyetlenül nagy tehetségét
                  megillette. Fillér nélkül, még be sem iratkozhatott. A tanári vizsga költségeit
                  sem tudta fedezni, az is elmaradt. Ha a pianinója nincs: talán még az ő makacsul
                  kitartó ereje is megrokkant volna.</p>
               <p>Egész szürkületig feküdt Mózes az ágyán, vak éberséggel, hátat duzzogva az
                  életnek. Akkor eszébe jutott délelőtti találkozása a Mátray tábornok unokahugával.
                  A szoba olyan hideg, rideg és mostoha volt, hogy elhatározta: már csak
                  menekülésből is átlátogat. Kiugrott az ágyból, lekefélte magát. Megnedvesített
                  tenyérrel megdörzsölte arcát, jó pirosra törülte. Aztán levetette a gallérját és a
                  nyakkendőjét. Összes gallérjai és nyakkendői fölött szemlét tartott: melyik a
                  legkevésbé piszkos és a legkevésbé kopott. A vége az lett, hogy azokat tette újból
                  föl, melyeket levetett. Még rendezett egyet a haján a tükör előtt, felvette
                  határozatlan jellegű felöltőjét s átment a szomszéd házba.</p>
               <p>A csengetésre maga Katica jött, cselédre nem telt a hadi dicsőségből. Kutya hideg
                  volt az előszobában. Mózes meg is jegyezte magában, hogy ez a veder nem
                  tropikusabb az ő cseberjénél. A lány, úgy látszik, látta a fiatalember lelkét a
                  szemén keresztül, mert gyermekesen felkacagott:</p>
               <p>- Na, maga felsült, ha melegedni jött hozzánk.</p>
               <p>A szalonban nem volt sokkal melegebb. De a tábornok azért a nagy cserépkályha
                  mellett űlt, mely konokul nem akart emlékezni az utolsó fűtés benyomásaira. Hanem
                  azért az öreg úr egészen sütkérező jelleget adott az ott ülésének. Nem állott fel,
                  de nagyon szúrósan rávizsgált a fiatalember arcára és szivesen nyujtotta
                  kezét:</p>
               <p>- Hozott isten, édes öcsém. Az én kis pintyőkém már sokat csicsergett rólad. Ülj
                  közel a kályhához.</p>
               <p>Mózes engedelmeskedett, ha nem is látta be a dolog gyakorlati jelentőségét. A
                  tábornok kérdezte:</p>
               <p>- Ugye, egyetemi hallgató vagy?</p>
               <p>Mózes megint elpirult és megint igent mondott. Elmondta, hogy negyedéves
                  francia-magyar szakos tanárjelölt s hogy még két vizsgája van hátra. Maga sem
                  tudta, miért: elhallgatta, hogy a Nemzeti Zászló szerkesztőségében dolgozik.</p>
               <p>A tábornokon látszott, hogy ez a szép tiszta fiatal arc s ez a még
                  gyermekcsordulásu hang jó hatást tett rá. Odaszólt Katicának:</p>
               <p>- Pintyőkém, kináld meg cigarettával Mózes öcsémet.</p>
               <p>Margit egy trafikbeli papirskatulyát tartott a fiatalember elé, melyben két árva
                  hölgycigaretta búsult. A fiatalember érezte a nagy szegénység lefojtott
                  sóhajtását. Most már hajáig pirulva hebegte:</p>
               <p>- Köszönöm, nem dohányzom.</p>
               <p>A lány megint meglátta lelkét és naiv őszinteséggel szólt:</p>
               <p>- Látom, hogy azért nem vesz, mert azt hiszi, hogy nekünk sincs több. Vehet egész
                  bátran, a hálóban még három egész cigarettánk van, ugye, bácsika?</p>
               <p>Ezt már kicsattanó büszkeséggel mondta. Mózes rágyujtott. A tábornok fáradt,
                  nehézszavu ember volt. Mózes merevnek, félénknek érezte magát e két különös lélek
                  közt. Nehezen ment a beszélgetés. Katica belekacagott a csendbe:</p>
               <p>- Milyen furcsa. Mi most nem találjuk, hogy mit beszéljünk. Mintha zavarban
                  volnánk, pedig ennek nincs értelme. Baczó is szegény, mi is szegények vagyunk,
                  nincs mit szégyeljük egymás mellett magunkat. Az ember sokszor van így, hogy
                  semmiért szégyenkezik. Így voltam én a Balló Kálmánnal. Mindig azt hittem, hogy
                  rengeteg mondanivalóm van neki. Aztán, ha együtt voltunk, nem tudtam egy szót sem
                  találni magamban. Pedig fülig szerelmes voltam belé.</p>
               <p>Mózes kapott a témán. Kedves hamiskodással kérdezte:</p>
               <p>- Hát Katica már volt szerelmes?</p>
               <p>A lány a levegőbe csettintett ujjaival:</p>
               <p>- Oh, már vagy húszszor. Nekem mindig szerelmesnek kell lennem valakibe, nem is
                  tudnék anélkül élni. Egyszer meg is akartam mérgezni magamat, ugye, nagybácsi?</p>
               <p>A tábornok hozzászokott huga kérdéseihez s csak szeme feléje fordított
                  mosolygásával felelt neki. Mózes tovább kötekedett:</p>
               <p>- És most is szerelmes valakibe?</p>
               <p>Katica dicsekedett, mint egy kitüntető monétával:</p>
               <p>- Most vagyok csak igazán. Ez az igazi. A többi hamar elmult, mert megismertem
                  őket. Ez örökre fog tartani.</p>
               <p>- És ha nem tolakodás, szabad tudnom a boldog halandó nevét.</p>
               <p>A lány megrázta fejét:</p>
               <p>- Azt nem, azt nem. Ha egyszer kimondja az ember, mit ér az egész szerelem? Ezt
                  még a nagybácsi sem tudja. Ugye, nagybácsi?</p>
               <p>- Te Erdélyből való vagy? - kérdezte a tábornok.</p>
               <p>- Igen. Régi félig paraszt, félig kálvinista papi családból.</p>
               <p>- Szegény Erdély. A mi familiánk is onnan származott valaha. Mindig az volt a
                  tervem a békében, hogy elhagyom a hadsereget, egy kis fűszerüzletet nyitok és
                  annyit keresek, hogy Erdélyben egy-két hold földecskét s egy szép kis falusi házat
                  veszek. Aztán mindig csak katona maradtam. Jött a háboru, tábornok lettem. Most
                  már a sírhelyemre valót sem próbálnám összekuporgatni. Tudja is a fene, minek van
                  ilyen vén csont a világon. Ugyan, ha talán mégegyszer háboru lesz, nekem is
                  hasznom vehetik. Ha egyebet nem, elpusztulni én is fogok tudni.</p>
               <p>Katica fellobogott:</p>
               <p>- Mégegyszer háboru! Hogy is mondhatsz ilyet, nagybácsi! Megmondtam, hogy eféléről
                  hallani sem akarok. Ha mégegyszer háboru lesz, odaállok a harcoló felek közé és
                  megmagyarázom, hogy milyen szörnyű bűnt követnek el és hogy szeretnünk kell
                  egymást. Meglátod, hogy hallgatni fognak a szavamra. Ugye, Baczó?</p>
               <p>Egész természetesen, mint magától értődő dolgot mondta ezt a rémítő naivságot, a
                  tréfa minden árnyalata nélkül. Baczó határozottan zavarban volt. Nem tudta, hova
                  sorozza ezt a különös lelket. De azért ficsurkodott:</p>
               <p>- Én már lábaihoz is rakom a fegyvert.</p>
               <p>A lány fitymálásra vonta az ajkát:</p>
               <p>- Ez szó, szó, szó. A férfiak olyan utálatosan udvariasak. Mikor én a lényegről
                  beszélek, ők igyekeznek eleget tenni egy külső formának. Pedig az az igazi férfi,
                  aki mindig csak a lényeget nézi. Úgy beszélnek velem, mintha gyermek volnék. Pedig
                  ugyancsak nem vagyok gyermek. Ugye, nagybácsi?</p>
               <p>A tábornok eltompult, mélyről jövő hangon kérdezte:</p>
               <p>- Mennyi lehet most egy sültnek való malac?</p>
               <p>Mózesnek fogalma sem volt róla. Az öreg úr messze, messze nézett:</p>
               <p>- Olyan rég szeretnék egy jó puha malaccombot enni, párolt káposztával. A Katica
                  édesanyja, szegény boldogult öcsém felesége mindig azt készített Karácsonyra. Oda
                  van a jó világ, oda örökre. Már mi csak a temető felé megyünk.</p>
               <p>Mózesnek hervadhatatlanul gyermek szivére könnyek fakadtak. Egy szem-ölelésben
                  látta a tábornok pályáját, a három világrészben gyilkoló eposzt, az örök
                  szorongást, hogy ezer és ezer ember életét megmentse, a tiszta hősi
                  felajánlkozást. És a hullák torlaszán, a vér pocsétákon, a halál ágoniájában
                  őrjöngő tömegeken: az egész egybe látott világháborun át egy sovány kéz nyult ki
                  egy tányér után, melyen egy malac-comb volt párolt káposztával. Az arca olyan
                  távoli, olyan kisfiusan szomoru lett, hogy Katica nagyra nyilt olvasó szemmel
                  nézett rá:</p>
               <p>- Ne beszélj ilyeneket, nagybácsi. Látod, hogy elszomorítod Baczót. Maga Mózes
                  nagyon becsületes fiu lehet. Én már érzem, hogy szeretni fogjuk egymást. Tudja,
                  hogy most ebben a szomoruságban nagyon szép volt!</p>
               <p>Mózes nemsokára elbúcsuzott. A tábornok őszinte melegséggel hívta meg máskorra is.
                  Ő fáradt ember, kevés szavu, de majd elcsevegnek a pintyőkéjével. Neki jól fog
                  esni hallgatni. Katica kikisérte az előszobába a fiatalembert. A Mózes
                  felsőkabátján meglátott egy nagyon sajátkezű fércelést. Felnevetett:</p>
               <p>- Ezen igazán meglátszik, hogy egy francia-magyar szakos filozopter varrta meg.
                  Hagyja csak, holnap iskola után időt szakasztok, befutok magukhoz és megvarrom
                  tisztességesen.</p>
               <p>Mózes felíjedt:</p>
               <p>- Csak nem jön el maga hozzánk!</p>
               <p>Katica megint azzal a sajátságos, pátosz- és majdnem tudatnélküli kérdéssel nézett
                  a fiatalember szemébe:</p>
               <p>- Miért nem? Oh, én már nagyon sok férfi lakásán voltam. A Fehér kollegámat egy
                  hétig ápoltam a csúf hónapos szobájában. Nem volt szegénynek senkije, még az
                  éjjelijét is én cipelgettem. Sok esemény van már az én hátam mögött.</p>
               <p>Mózes egész este olyan volt, mint egy felbolygatott hegedű. Ez a látogatás nagyon
                  sok húrjába markolt bele s csak nagyon későn tudott elaludni. Álmában zavart
                  kavargásban látott malac-combot, ágyut, egy betegen fekvő tanárt, a Brozicsevics
                  hulla-arcát, egy meztelen őrültet. És mindegyre előmerült ez a különös lány, aki
                  olyan időtlenül egyszerű és néha mégis olyan mélyről jövő emberi melegséget
                  sugároz. Lázasan és köhécselve kelt fel másnap reggel.</p>
               <p>Ezek a súnyi, bujó lázak és apró köhögések nem először jelentkeztek nála. A sok
                  éjszakázás, az idegein átrohanó viharok, a nagy rálepő szomoruságok s az utolsó
                  idők nélkülözése kikezdték ezt a végtelenül érzékeny, anyai dédelgetésre
                  született életet. Néha halálosan bágyadt volt. Az élet legkisebb mozdulatához sem
                  volt kedve vagy ereje. Néha meg viharos torlódással kergette az élet, hogy
                  pazarolja önmagát éjjeli virtusokban vagy éjt és napot átrohanó falánk
                  olvasásokban. A legfőbb baja mégis valami belső elfordulás, organikus undor volt
                  az irtózatos, emberekkel irtózatos világtól. Nem ügyelt magára. Téli éjszakán,
                  bortól és kocsma-gőztől felizzva, hajadonfőn, felöltő nélkül kószálta az uccákat.
                  Mintha valami nagyon csúnyától, nagyon megalázótól félne jövője útján és
                  szántszándékkal rohanna a halál elé, hogy a csúfító élet utól ne érje.</p>
               <p>Tíz órakor már ott csüngött egy budai villamos bőrfogantyuján, útban Borkuthy
                  Evelinehez, akinek a Rózsadombon, a Zárda-uccában volt a villája. A Krisztina-téri
                  állomásnál egy negyven év körüli férfi szállt fel. Amint meglátta Mózest,
                  elképedve nyujtott kezet feléje:</p>
               <p>- Hát te nem haltál meg, Jenő?!</p>
               <p>Mózes elsápadt. Ijedt zavarral nézett az illetőre. Az kedves szemrehányással
                  mondta:</p>
               <p>- Hát meg sem ismersz, Jenőkém? Itt az a hír terjedt, hogy Berlinben spanyolban
                  meghaltál.</p>
               <p>- Nem vagyok Jenő, tévedni tetszik, - hebegte Mózes.</p>
               <p>- Ön nem Széll Jenő? - mondta majdnem kiáltva az idegen.</p>
               <p>Mózes most már mutatta a türelmetlenségét:</p>
               <p>- Nem, nem és nem is ismerek semmiféle Jenőt.</p>
               <p>- Csodálatos, csodálatos, - csóválta fejét az ember és beűlt a kocsiba.</p>
               <p>Mózesbe nagyon beleszúrt ez a futó véletlen. Hát már ott van valahol az arca a
                  koporsóban, befagyva az örök érzéketlenségbe és ő még itt tántorog, keres és
                  jajgat. - Csak már Zoltán jönne legalább vissza, - mondta magában.</p>
               <p>Mikor a villa rácsos kapujában csengetett, egy zord arcu öreg nő jött ki. Nagy
                  orrleharapósan kérdezte:</p>
               <p>- Kit keres?</p>
               <p>- Borkuthy Eveline őnagyságát.</p>
               <p>- Nincs itthon, - harapta oda az öreg rémület és sarkon fordult. Aztán megint
                  megfordult. Tetőtől talpig végigmérte a fiatalembert, kinek egész öltözetén
                  kiütköztek a nehéz napok:</p>
               <p>- Ki maga?</p>
               <p>- Baczó Mózes.</p>
               <p>- Akkor itthon van. Meghagyta, hogy csak magának van itthon. Nem gondoltam, hogy
                  ilyen toprongyos várandósága van, a fene egye meg az irodalmát.</p>
               <p>A rossz szavakra minden szegénység: fűtetlen szoba, szégyelt ruha, hiába várt
                  póstás, átaludt ebéd visszazuhant a Mózes lelkébe. Nagyon bátortalanná lett.
                  Elakadt a lélegzete, mikor a szobalány kinyitotta előtte az Eveline
                  dolgozószobáját. - Legalább a cipőmet kentem volna meg. - Ebbe a mondatba dűlt
                  minden remegése.</p>
               <p>Eveline íróasztalánál űlt, külön erre az alkalomra elmélyedve. Úgy tett, mintha
                  csak pár pillanat mulva rezzent volna fel a gondolataiból. Szinte lehetett látni,
                  hogy repkednek feje körül a félreíjesztett gondolatok, mint szétbúsított őszi
                  legyek. Az ajaka szokványos-kedvesen mosolygott a fiatalembernek. De a szeme
                  mélyén felcsillant egy másik mosolygás: a nőstény öröme, ha az áhított
                  meztelenséget pillantja meg. Orra is úgy kanyarodott a levegőbe, mintha valami jó
                  pecsenyét szimatolna. Különben látszott, hogy készült erre a fogadásra. Arcán a
                  modern kozmetika minden vívmányát szóhoz juttatta. Azok jutottak is mint a
                  kefekötő. Nem csak nagy kikeményített fehér gallérja, de fínom fehér csipke-mell
                  is verte a fényt arcára, melynek vörös foltjait most letompította a rizspor. A
                  haja lehetőleg à la madame Récamier volt összetöprengve. Mögötte, mint barna
                  távlat, sokszázados könyvek ó bőre komorodott. Mintha ravasz számítással a polcra
                  gyűjtött századokkal tenné fiatalabbá magát. És a Mózes remegésébe tényleg
                  felhalványlott a mosolygás, hogy nem Eveline a legvénebb bőr a szobában. Dacára,
                  hogy Eveline egyetlenegy mozdulata sem mutatta: mégis olyan étvágyosan nő, olyan
                  percre gerjedt volt, hogy Mózesnek összevacogtak a fogai. A nő szemei látták a
                  fiatalember félénkségét. Ezt lányos szűziességnek, a tapasztalatlan kezdő édes
                  félénkségének magyarázta és ez még káviárosabbá tette előtte ezt a szép fiatal
                  falatot. Közvetlen melléje egy karszék volt állítva. Nagy bátorító feléjehajlással
                  mondta:</p>
               <p>- Isten hozta, kedves Baczó, üljön ide mellém. Nagyon jól tette, hogy eljött. Sok
                  mondanivalóm van.</p>
               <p>Aztán parancsoló, már majdnem férfi-hangon kiáltotta a szobalánynak:</p>
               <p>- Liza, ne felejtse el, nem vagyok itthon senkinek. Hozzon teát és sonkát.</p>
               <p>Mózes leűlt. De úgy, hogy a széket akaratlanul tovább tolta egy pár arasszal.
                  Evelineből sugárzott a pártfogás, mint a megnyomott szódavizesüvegből a víz:</p>
               <p>- Nézze, kedves Mózes, ugye, megengedi, hogy így hívjam, tekintsen engem úgy, mint
                  nénikéjét, aki csak javát akarja. Olvastam több dolgát, határozottan nagy
                  tehetségnek tartom.</p>
               <p>Sajátságos, hogy Mózesben, aki oly gyorsfakadású volt minden feléje hajló
                  szeretettel szemben: most minél melegebbek voltak a szavak, annál inkább nőtt a
                  belső hideglelés. Egy kukkot sem tudott kidadogni.</p>
               <p>Evelinenek hizelgett a fiatalember zavara. A nagyhirű egyéniség és a nő kettős
                  hatásának tudta be. Közelebb húzta székét:</p>
               <p>- Magának sokat kellene hozzám járnia. Én ott volnék lelke minden mozdulásánál,
                  kisérném keze minden vonását és szeliden megfognám, ha félreficamodna.</p>
               <p>Lágyan, alig rászállón megfogta a fiatalember kezét. A forró fiatal kéz
                  érintésére, melyben lázasan keringett a tavaszi vér, a nő szeme kitágult beszívó
                  meleg női ágyékká. Ajkait elfolyta az élvezet zsirja, térdét térdeihez rontotta s
                  behajolva a fiatalember arcába, hogy orra majd annak a szemeibe ért, felforrósodó
                  hangon, melyben már kéjes elnyulás volt, sugta:</p>
               <p>- Maga, Mózes, olyan érzéki a verseiben.</p>
               <p>Mózes, akinek testében tényleg millió csira volt a csók felé, most e ráhajló csúf
                  öreg lány mellett egészen meghajadonult íjedtében. Most értette csak a római
                  Lukréciát s a tőr kivánatosabb menedékét. Elsápadt, fogai összeverődtek. Székét
                  jól tovább taszította és úgy dadogta íjedt-elhárítón:</p>
               <p>- De csak a verseimben.</p>
               <p>A mozdulatban olyan szervi visszaborzadás volt, a tavasznak, a fiatal csókra
                  termett fiatal testnek olyan vérszerű tiltakozása: hogy a nő azonnal megértette.
                  Az előbb nagyon nő volt s most egy pillantás alatt teljesen mássá változott. Alsó
                  állkapca előre tolult a dűh harapására, szája keserű férfiszáj lett, orra
                  fenyegető ragadozó-csőr, szemei vérmes-gőgös büntető férfiszemek. Arca zöld volt
                  átütő vörös foltokkal. Visszalökte székét, mintha az előbbi érintés véletlenes
                  lett volna. Szigoru hangon, melynek kicsattanó dühét lehetőleg mégis lefogta,
                  mondta:</p>
               <p>- Bizony, bizony, kedves Baczó úr, azt rosszul teszi, hogy éppen a verseiben
                  érzéki. Ilyen irodalommal nem lehet újjá építeni a keresztény Magyarországot.
                  Hagyjuk ezt a zsidóknak és a franciáknak. Ön teljesen meg van mételyezve a nyugati
                  méregtől. Hogy adjam én az ön verseit egy tizenhatéves lány kezébe?</p>
               <p>Szavai mind jobban átfültek a felizzó dühtől. Úgy lebegett tekintete a fiatalember
                  fölött, mint egy vérre részegült karvaly.</p>
               <p>- Én nem azoknak írok, - nyögte Mózes.</p>
               <p>- Nem azoknak ír? Hát kiknek? Talán a lupánárok szerencsétleneinek? Nem, édes
                  Baczó uram, még ott nem vagyunk, hogy ilyen nyavalyát fogadjunk be a lelkünkbe.
                  Hála istennek, még vagyunk egy páran, akik meg tudjuk védeni az ideálizmust és a
                  keresztény morált. És ha csak én volnék egyedül: egymagam odaállanék a destrukció
                  elé s csak a testemen keresztül törhetne tovább.</p>
               <p>Önvigasztalólag, keserű bosszuval: felmagasló és hős volt. Egy percig saját
                  szobrát űlte, aztán ügyesebbre fogta a hangját:</p>
               <p>- Én jóakarója vagyok, kedves Baczó úr, mert valószinű, hogy nem minden tehetség
                  nélkül való. Azért is hivattam el, hogy úgyis, mint magyar nő, úgyis, mint a
                  keresztény irodalom szerény munkása, kérjem önt: hagyja ott a szennyet, az érzékek
                  undorító gőzét, keresse a lélek tisztább virágait. Fájdalom, engem sok szempont,
                  sok lélek érdeke köt s tekintettel, hogy tegnap még olyan erőszakos jelenettel
                  rontotta a szerkesztőség jó hírét, a legnagyobb sajnálattal kell tudtára adnom,
                  hogy el van bocsátva. Azért hívtam ide, hogy lehetőleg kiméletes módon tudja meg.
                  Természetes, mivel az ön hibájából történt a dolog, semmi fizetésre igényt nem
                  tarthat. Higyje meg, fiatalember, én fájlalom ezt legjobban. De én nemzetemnek és
                  hitemnek vagyok felelős.</p>
               <p>Mózes felállott és tétován nézett az öreg könyvek sarkára. Ebben a percben lépett
                  be a szobalány, gőzölgő teás csészékkel és felszeletelt sonkával. Eveline arcán
                  kegyetlen mosolygás villant át:</p>
               <p>- Azért ihatik egy csésze teát, ha akar, - mondta hideg-gúnyosan.</p>
               <p>Mózes dadogta, hogy csak most reggelizett. Mikor, nem tudta, hogyan, künn volt s a
                  morcos öreg néni vezette vissza a kapuhoz, a vén érdes szemek megint
                  végigmérték:</p>
               <p>- Na, maga ugyan hamar künn van. Gyenge kis irodalma lehet.</p>
               <p>Még nem volt a Zárda-ucca sarkán Mózes s már édes kacagásba fakadt élete. Ez a
                  jelenet határozottan élővé frissítette. - Csakhogy nem vesztettem el a fiuságomat!
                  Hogy fog Zoltán kacagni, ha megtudja, - mondta magában. És élete minden csengője
                  összecsilingelt.</p>
               <p>Otthon a házmesterné egy kis levélkét adott át neki. Egy irka-lap volt levéllé
                  gyűrve:</p>
               <p>- Kedves Mózes, holnap nincs tanításunk. Ha ráér, reggel kilenckor legyen a
                  kapunknál, lógjunk egyet a budai hegyekben. Van két diós kiflim, elteszem
                  holnapra, az egyik a magáé lesz. Várja hugocskája, Katica.</p>
               <p>Mózes elgondolkozott. Tényleg: egy gyermek-lélekkel van dolga, vagy egy ügyes
                  férfifogó furfanggal? Aztán vállat vont: - Nekem úgyis mindegy.</p>
               <p>Este már aludt egy nótát, amikor egyszerre vad dörömbölés zúgatta az ajtót s
                  behasított a Zoltán hangja:</p>
               <p>- Eressz be, te marmota!</p>
               <p>- Éljen Konkoly Zoltán, a világ legnagyobb zeneművésze! - kiáltotta Mózes.
                  Ujjongva ugrott ki az ágyból, felgyujtotta a villanyt, ajtót nyitott. Széles kart
                  tárt eléje:</p>
               <p>- Csakhogy jössz, csakhogy jössz!</p>
               <p>Zoltán nagy jól eséssel morcoskodott:</p>
               <p>- Na, ne légy olyan bőven baráti, nem érdemes. A drága unokabátyámék nem voltak
                  otthon. Vácon voltak vásáron, látszik, hogy parasztok. Egy napot elkosztoltam a
                  birónál, akivel valami sógorságban vagyok. Már künn voltam az állomáson, amikor
                  meggondoltam, hogy zsákmány nélkül mégsem illik visszajönni. Újból bementem a
                  faluba, bemásztam a bátyám portájára s a tyúkok alúl kiszedtem a friss tojásokat.
                  Van vagy huszonöt. - És mindenik zsebéből tojásokat kezdett előszedni.</p>
               <p>Mózes rohanó újságolással mesélt el mindent. A Mátray unokahugát, a szerkesztőség
                  szörnyűségeit. Most már szinesen, eposszá szélesedve jött ki a tegnap és a ma
                  belőle. Mikor az Eveline hirtelen haragjához ért, percekig a hasukat fogták, úgy
                  kacagtak. Zoltánnak ködbe fulladt nap lett az arca s minden ere végén egy
                  guttaütés leselkedett. De rögtön felébredt az aggódása:</p>
               <p>- De hogy fogsz mármost megint kenyérhez jutni?</p>
               <p>- Hogy érted ezt? - kérdezte elámulva Mózes.</p>
               <p>- Hogy! Hát kirugtak a Nemzeti Zászlótól.</p>
               <p>Mózesben a dolog ez a része csak most lett tudatossá. Homlokára csapott:</p>
               <p>- Jaj, igaz! Jaj, igaz!</p>
               <p>Nyomban megfőztek egy nehány tojást s be az éjszakába beszélgettek, muzsikáltak.
                  Fiatal életüket áttavaszította az együttlét melege. És mikor lefeküdtek s az alvás
                  elvette tőlük a téres nyomoruságot, a két alvó arc: a gondok nehéz árnyékában, az
                  élet leskődése s az eldugott itélet előtt: mégis jó kacagást mutatott a feléjük
                  jövő álomnak.</p>
            <milestone n="5" unit="startSubChapter"/>
               <p rend="head">5.</p>
               <p>- Mózeske, Mózeske!</p>
               <p>A hang lágy kéréssel hajolt az alvó fiura, de az nem mozdult. Félkörbe fekve az
                  ágyon, kifelé hajolva, feje majdnem egészen lecsüngött. Olyan szomoru volt, olyan
                  anyától elszaladt ez az alvó fiu. Megnőtt hullámos haján még aranyi ott az
                  ifjuság. De az arca olyan sápadt volt, olyan megfogyatkozott. Csak a két pofacsont
                  körül volt két lázas folt. Olyan hullás volt fekvésében valami szomoru mélység
                  vonzása felé. Katica új ébresztéssel kérlelte: </p>
               <p>- Mózes, keljen már fel.</p>
               <p>A fiu mégsem mozdult. Behullva az álom mély hasadékaiba, a széternyedt lélek nem
                  akart visszatérni a nappal íjesztései közé. Pedig künn az áprilisi nap trombitált
                  s az élet nagy hadserege felmozdult nagyon élni. Katica most már gyengén
                  megérintette az alvót:</p>
               <p>- Mózeske, már nyolc óra!</p>
               <p>Az alvó vetett egyet magán. És mintha álmában visszamenekült volna a régi évek
                  pihés ölébe: első mozdulatára gyermek zökkent ki belőle. Kisfiusan dörzsölte meg
                  szemeit, aztán nagy kék bámulással nézett az előtte álló lányra. Amint a szemei
                  megmagyarázták befelé, hogy ki áll előtte, felkiáltott:</p>
               <p>- Katica! Katica!</p>
               <p>Nagy ölelés és a lezuhanásnak kapaszkodó két karja volt ez a kiáltás. A két fiatal
                  életben mély meleg barátság gyűlt fel, mely Mózesben néha egészen szerelem-féle
                  volt. Sokat volt Katicáéknál és különösen sokat kószáltak együtt. Az öreg
                  tábornok is nagyon megszerette, a lány pedig minden elrendeltetett jóságával
                  pajtása volt. De amint a végzet elébe tette ezt a tiszta lángu ember-mécsest,
                  gondoskodott arról is, hogy nehéz boru gyűljön a nem teherre született vállak
                  fölé. Nem tudott semmilyen álláshoz jutni. Igaz: hogy lótni-futni, kilincselni,
                  ajánlkozni képtelen volt. Minden este elepekedett sorsa fölött, ágyában az első
                  órát képzelete mindig hősi és nagyon gyakorlati megindulásokkal töltötte. És
                  másnap megint csak nem ment sehova, nem próbált semmit. Minél jobban közeledett a
                  végső csőd, annál képtelenebb volt tenni valamit az elhárítására. Mintha az inség,
                  mint egy végzetes szemű megrontó, előre eligézte volna az élet minden
                  mozdulatától. Ráadásul a Zoltán helyzete is teljesen elfeketült. Hogy - minden
                  segélyforrás híján - nem képezhette magát tovább a zenében, még kottákat sem
                  vehetett: a szükség az ő dühösen derült és makacsul fiatal lelkét is megnyomta.
                  Lassanként egy egész más Konkoly Zoltánná vadult. Haját, szakállát, bajuszát
                  éktelen bozontosra hagyta rengetegülni. Még mosdani is ritkán mosdott. Gallérja,
                  fehérneműje sírta a piszkot, nyakkendőt már nem is viselt. Ha a cipője fejbőre
                  kilyukadt: ujjával még továbbhasította, ha piszokfoltot kapott a nadrágja, azértis
                  hozzáfente a tintás tollát. A pianinóhoz napokig hozzá sem nyult. Ő, akinek a zene
                  volt étele, itala és levegője. Csak mogorván kerülgette, mint a kutya az esti
                  homályba merült ismeretlen alaku dolgot. Napról napra különösebb, házsártosabb és
                  távolibb lett. Vagy káromkodott mindenért, mint egy tyúkszemes vén kocsis, vagy
                  valami zord, dacos, elzárt hallgatásba fásult. Az utóbbi időkben már mindegyre
                  eltünt két-három napra. Az ilyen utakból rendesen késő éjjel vagy hajnalban tért
                  meg. Valószinűleg: Budapest vidékén kóborolt, mert szörnyű porosan s halálra
                  fáradva jött haza. Néha aztán két napig meg sem mozdult ágyában.</p>
               <p>Természetes, hogy barátjának ez a mássá idegenülése még súlyosította a Mózes
                  terheit. Nem érezte többé maga mögött az aggódó két szemet, a kinyujtott kart,
                  melyek mégis valami anyafélét jelentettek számára. Gyermekes, tudattalan önzésében
                  elhidegüléssel, önzéssel, hálátlansággal kezdte vádolni - ha még nem is szavakká
                  érve - barátját. Napról napra mind kevesebbet beszéltek egymással s beszédjük
                  rendesen veszekedés volt. És ezeket a veszekedéseket már nem követték azok a
                  meleg kibékülések, melyekben a Zoltán okos jósága még erősebbé tette barátságukat.
                  Minél nagyobb nyomoruság súlyosodott a két fiatalemberre: annál magánosabbak
                  voltak egymással szemben. Lassanként két puszta sziget lett a szoba, melyeknek két
                  koldus királya nem tudott többé egymásnak szivet mutatni.</p>
               <p>Az utolsó két hét aztán halálos vonaglás volt Mózesre. Zoltán mintha végleg eltünt
                  volna s ő teljesen magára volt hagyatva. Annyira félt, hogy az éhség már kilátszik
                  belőle s ruháján is oly hangosan sírtak már a megvert napok, hogy Mátrayékhoz sem
                  mert többé átmenni. Levelet írt Katicának, hogy valami nagyobb munkán dolgozik s
                  vagy két hétig nem veheti el magát a hangulat egységétől. De minden reggel jókor
                  felkelt, hogy felhajszoljon egy-egy csatangoló házalót. És elalkudozott vele jó
                  félórát egy kopott nadrág, egy ing, egy rossz cipő fölött, hogy legalább annak a
                  napnak meglegyen a betevő falatja. Néha két-három napon át csak száraz kenyeret
                  evett, néha azt sem. Aztán elfogyott minden eladhatója, csak az a
                  legszükségesebbje maradt, mely meztelenségét elfedte. Most már takarékoskodott a
                  mozdulatokkal, hogy az élet ki ne fogyjon izmaiból. Egész nap az ágyán feküdt,
                  aludt, megint aludt s közben nagy pohár vizeket ivott, hogy belső égését
                  oltogassa. Oh, hányszor járt most az édesanyja lázas szemei előtt, párolgó ételt
                  és puha foszló kalácsot tartva kezeiben, hosszu hívással betakaró meleg szemeiben.
                  De minél inkább sülyedt a visszahozhatatlan felé: annál inkább lehetetlen volt
                  megírnia haza a rég dugott vallomást, vagy kérnie valamit bárkitől is. Ha a
                  mostoha világ nem tud már csodát teremteni: találják ott holtan, ő nem viszi
                  vereségét senki szemei elé.</p>
               <p>A fiatalember arcán olyan nyilt beszéd volt a nyomoruság: meghúzódott vonásai,
                  elhalványult cserepes ajka, fehéressé világosult megnőtt szemei úgy sírták az
                  anyag elfordult csecseit, hogy Katica mindent tudott már. Hangosan
                  felkiáltott:</p>
               <p>- Szent Isten, hát ezt mivel érdemeltem! - és kibuggyantak a könnyei.</p>
               <p>- Mit? Mit? - kérdezte riadtan Mózes.</p>
               <p>- Mit, mit! Azt, hogy maga is csak olyan mint a többi, nem a lényeget nézi. Én nem
                  szégyeltem maga előtt a tíz deka zsirt, nem a fűtetlen szobát, nem semmi
                  nyomoruságunkat. És maga eltitkolta, előttem titkolta el, hogy szükségben van. És
                  éppen akkor, mikor a bácsi nyugdiját felemelték és az én fizetésemet is. Elbujik
                  előlünk akkor, amikor a leginkább lehettünk volna együtt. Milyen jó lett volna
                  magával megosztani, amink van, mennyivel erősebbnek érezné magát az ember. Megveti
                  a mi szegénységünket, nem adja meg neki azt az örömet, hogy magának segítségére
                  lehessünk. Kedvem volna a hátához verni a ridikülömet.</p>
               <p>- Dolgom volt, sokat kellett dolgoznom, - nyögte Baczó, de az arca már gyermekül
                  megváltó volt.</p>
               <p>- Dolga volt, pfuj, még most is hazudik. Ilyen hazugságok takarják el azt, ami a
                  legszebb az emberben, amiért érdemes, hogy van ember. Most bújjon ki az úrfi az
                  ágyból, mert nyakon öntöm. A két harmadik osztályt rám bizták, hogy vigyem ki
                  egész napi kirándulásra. Gondoltam, magát is magammal viszem, elég gyermek hozzá.
                  Kilenc órára várnak a gyerekek az iskola előtt. Gyorsan ugorjék ki és öltözzön
                  fel. Én még felszaladok, hogy összepakoljam az elemózsiát, várni fogom a ház
                  előtt. De Mózes, ha nem jön, nagyon utálni fogom. Undorodni fogok magától, mert
                  azt bántja meg, aki jó kis hugocskája akar lenni.</p>
               <p>Már rohant kifelé, már be is húzta maga után az ajtót. De megint bedugta a fejét,
                  most már kacagott:</p>
               <p>- Aztán nehogy megint valami sürgős dolga akadjon, a biblia letisztázása vagy
                  egyéb. Úgyis két bő étvágyra készitettem ennivalót. De bicskát hozzon.</p>
               <p>Mózes kiugrott az ágyból. Eleinte bizony megtántorodott, mint aki hosszasan feküdt
                  betegségben. Gyengének, lázvertnek érezte magát. De amikor a mosdótálba dugta
                  fejét, a víz mégis felmozdította fiatal vérét. Most már egyszerre lobogó kedve
                  volt. A tágas tavaszi nézés, a nap széles sütése már ott voltak szétölelkező
                  szivében. És már melegre nedvesedett szemekkel látta maga előtt ennek a jóságos
                  lánynak az arcát, aki olyan egyszerűen, olyan ős fakadással közelít szivet
                  feléje.</p>
               <p>Pár perc mulva már ott is állt a szomszéd kapuban. Nemsokára aztán, hasát kissé
                  előre tartva, egy éktelen, pokrócba pakkolt csomagot nagy átkarolással szorítva
                  melléhez, Katica jött lefelé a lépcsőkön. Csak nagy veszekedés árán engedte, hogy
                  Mózes elvegye tőle a pakkot. Az iskola jó messze volt, Buda tulsó felén. Nagy
                  diákos örömmel űltek villamosra.</p>
               <p>A villamos tele volt kenyér után siető emberekkel. Katica leűlt, nagy fényes
                  dicsőséggel nézegette Mózest, a pakkot és az embereket. Egyszer csak
                  felkiáltott:</p>
               <p>- Igaz, disznótepertőnk is van!</p>
               <p>Többen mosolyogva néztek oda, Mózes elpirult. Katica kissé elszontyolodva
                  mondta:</p>
               <p>- Lássa, maga elpirul az efélére.</p>
               <p>Az Erzsébet-hidnál két beszélgető úr űlt fel. Tanárféle emberek lehettek, mert az
                  arcukon ott volt az okosabbság biztonsága. Az egyik kezében újságot tartott. Mikor
                  leűlt, felnyitotta s alig olvasott belőle egy pár sort, odaszólt a másiknak:</p>
               <p>- Már megint ezzel a Boór Bálinttal van baj.</p>
               <p>A Katica egész teste megrándult, mintha egy előtte megütött gyermeknek a
                  segítségére akarna rohanni. Vézna kis melle előre domborodott, nyaka kétszer
                  akkorára egyenesedett, fejét úgy tartotta arra felé, mintha egy házra fellobbant
                  lángra ügyelne, szemei előre feszültek.</p>
               <p>- Mi van vele megint? - kérdezte a másik fölényesen, mint aki szokva van ahoz,
                  hogy katédráról hullassa le szavait.</p>
               <p>- A rendőrség valami szeméremsértő szobráért beidézte. Ő elment, de nagy hangon
                  kijelentette, hogy nem ismer semmilyen fórumot, semmilyen birót a művészete
                  fölött. Aztán sarkon fordult és otthagyta a rendőrbirót.</p>
               <p>A másik levette szemüvegét, úgy csattant fel:</p>
               <p>- Le is csukattam volna én rögtön. Jól mondta Maczuga méltóságos úr: ezek az
                  emberek már megint mindent mernek. Az uccán kellene leütni az ilyen embert, mint a
                  veszett kutyát.</p>
               <p>A másik már szájat nyitott a válaszra. De Katica felszökött a helyéről s közéjük
                  lobogott. Világos, bámuló szemei most sötétebbre lángoltak s a bámulat helyén
                  valami nagy haragos elszörnyülködés volt. Rendesen halvány arca most feltelt
                  vérrel. Odakiáltott az arcukba:</p>
               <p>- Kiről beszélnek így?!</p>
               <p>Azok meglepetve néztek erre a nekik viharzó úrilányra. Katica felemelte a
                  jobbkezét s kissé tanítónős mozdulattal rázta az egyik úr arca elé.</p>
               <p>- Boór Bálintról beszélnek így! Aki most Magyarország egyetlen büszkesége, aki a
                  legnagyobb magyar művész a honfoglalástól kezdve! Máshol aranyba foglalnák a lába
                  nyomát és maguk meg akarják gyilkolni. Pfuj, szégyeljék magukat, maguk
                  taplófejűek!</p>
               <p>Ez az utolsó jelző a legsúlyosabb szóbuzogány volt, melyet a gyermekek fejéhez
                  szokott vágni. Mózes, aki csak most ócsudott fel az ámulásából, kérlelve húzogatta
                  a lány karját:</p>
               <p>- Katica, az istenért, Katica!</p>
               <p>A lány nekitámadt:</p>
               <p>- Lássa, maga ilyenkor engem csitít, ahelyett, hogy velem kiáltana, mert ez az
                  igazság. Ezek tanárok, ezek magyar tanárok! Méregkeverők, nem tanárok.</p>
               <p>Mindenki odanézett. A legtöbben jóízűen mosolyogtak: ma mégis történt valami, amit
                  érdemes elmesélni. Mózes új rémülettel könyörgött:</p>
               <p>- Katica, Katica, mindjárt le kell szállnunk.</p>
               <p>- Mégis csak különös, hogy ilyen kitételeknek legyen kitéve egy úriember, -
                  háborgott az egyik tanár.</p>
               <p>De már akkor Mózes nagyon vitézi állásba állt Katica elé, aki visszaült helyére. A
                  két tanár újságjába mélyedt.</p>
               <p>Az iskola előtt nagy zsibongással már ott várt a két osztály, fiuk és leányok
                  vegyesen. Hátizsákban, táskában, zsirt verejtékező papirosban szorongatták kis
                  hasuk mára való örömeit. A Katica láttára az a sajátságos jó mosolygás jött
                  arcukra, mikor a gyermekek maguknál még gyermekebbet látnak. Nagy és fontos
                  mondanivalókkal és kérdésekkel tolongták körül. Egyszerre harminc nyujtogatta kis
                  mutatóujját az orra elé. Katica most már teljesen az övék volt. Úgy tartotta arcát
                  oda a feléje fakadó kis lelkeknek, mintha anyamadár-csőrrel fiókákat etetne. Végre
                  valahogy lesimította a ziláltabb lelkeket s kettős sorba állította őket. Maga
                  Mózessel a hadsereg hátvédének állt. Mikor megindultak, kissé hamis, kissé félénk
                  hangon adta meg a kezdést:</p>
               <p>- Szittya vitézek, a harc riadalma</p>
               <p> Ne rettentessen benneteket!</p>
               <p>A gyermekekben a világ minden cíntányéra egymásnak ütközött s úgy csörömpölt ki
                  belőlük. Katica előre nyujtott nyakkal, kissé hátra zökkent kalappal velük
                  énekelt. De egyszer csak leszakadt a nóta ajakáról. Felkacagott:</p>
               <p>- Jól megadtam nekik.</p>
               <p>Mózes bátyáskodva rázta a fejét:</p>
               <p>- Lássa, Katica, ilyent nem szabad tenni. Ha valaki szereti Boór Bálintot, én
                  szeretem. Talán az életet is csak miatta tudom becsülni. De mi lenne, ha az ember
                  minden szamár beszédre perpatvart kezdene. És mi lett volna, ha ezek az emberek
                  most durváskodtak volna magával?</p>
               <p>A lány csodálkozó komolysággal nézte:</p>
               <p>- Milyen furcsák maguk, hogy nem tudnak a valóságban élni. A látszat, mindig csak
                  a látszat. Így kellett tenni, ezt mondta a belső parancs. Mi lett volna, ha
                  durváskodtak volna? Maga jól megpofozta volna őket. - Aztán édes nevetéssel
                  csitította:</p>
               <p>- Ne féljen, nem lett volna nagy dolga velük. Mert én előbb kikapartam volna a
                  szemüket.</p>
               <p>Mózes elgondolkozott. A gyermekek már az „Egy szekunda nem a világ” ősbosszuját
                  énekelték előttük. A fiatalember mélyről felbuzgó meleggel mondta:</p>
               <p>- Tudja, Katica, hogy én sokszor elaggódom a maga jövőjén. Nem tudom,
                  gondolkozott-e maga rajta, hogy azzal a lehetetlen tiszta gyermekséggel, amilyen
                  maga, hogyan fog megélni a borzasztó emberek között?</p>
               <p>Katica úgy mosolygott, mint aki naiv gyermekokoskodást hall:</p>
               <p>- Ugyan, a jövőm! - Gundel Pista, töröld meg az orrodat! - Mit kell a jövőmön
                  gondolkodni? Most huszonhároméves vagyok, jövő évben huszonnégy éves leszek, aztán
                  huszonöt és így tovább. - Pap Mariska, húzd fel a harisnyádat! - A jövőt elintézi
                  az idő. A fő az, hogy az ember tiszta és jó legyen mindennap. - Kéry Feri,
                  nyaklevest kapsz, ha nem hagysz békét az Ilonkának.</p>
               <p>Derüsen, mint nem nagyon fontos dologról, beszélt s közben egy pillanatra sem
                  vette le gondját a gyermekekről, kik most már, a mező szabadságában, nagyobb
                  csoportokra töredeztek.</p>
               <p>Mózes erősen a lány szemébe olvasott:</p>
               <p>- Hát mondja csak, Katica, ilyen fiatalon őszintén meg van elégedve ezzel az
                  élettel?</p>
               <p>A Katica szemei új csodálkozás sátrát borították a fiatalemberre:</p>
               <p>- Ezzel az élettel? Nem értem magát, Mózes. Hát lehet boldogabb élet ennél? Pénz,
                  az igaz, lehetne több is szegény nagybácsinak, hogy kedvét tölthesse. De fél év
                  óta, hogy háztartást teremtettem köréje, ez sem olyan nagy tragédia. Én pedig már
                  semmi pénzzel sem lehetnék jókedvübb és boldogabb. A nagybácsi olyan jó, sokat
                  sétálok a szabadban és sok szép dolgot olvasok. Aztán ezek a gyermekek is nagy
                  örömeim és jól elfoglalnak. Nem bánt soha senki, mindenki mosolyog, ha lát.</p>
               <p>És mert a gyermekek torkából friss hullámmal csapott ki: - Árnyas erdőben
                  szeretnék lakni nyáron át, - kissé vékony, hamis hangjával ő is bekanyargott az
                  énekbe. Mutatóujjával tréfásan ingerkedve ütötte a taktust a Mózes orra elé.</p>
               <p>Mózes hosszan hallgatott. Talán nem is annyira a lányon töprengett, mint inkább
                  azt az új önmagát csodálta, akit ez a lány kiváltott belőle. Eddig bárkivel volt
                  bensőbb viszonyban, lánnyal vagy baráttal: sok felszivásu lángeszével, naiv
                  önszépséglátásával, hamar-gúnyos szemeivel rögtön a másik fölött érezte magát. Ő
                  volt, aki diktált, akihez alkalmazkodtak, aki nem törődött, hogy milyen
                  visszhangot ver fel. És most ez a sokszor majdnem együgyü lány átlendíti egy
                  egészen másik világba, ahol ő gyámoltalan, homályosan lát s a tükörben foltokat
                  pillant meg arcán. Most kezdte érteni a primitiv olasz művészek szent képeit: a
                  tiszta együgyüség éles meglátását a dolgok fölötti dolgokban.</p>
               <p>És ő, aki néha egy perc hatása alatt örök időkre odadobottnak érezte magát egy-egy
                  lány felé, most hosszu tünődéssel kérdezte magától: - Vajjon szerelmes vagyok-é
                  belé? Vagy csak szeretem? Vagy csak sajnálkozást érzek iránta?</p>
               <p>Felértek a Rókus-hegy tetejére, túl a Fillér-uccán, egy virágos füvű rétre, melyet
                  itt-ott virágzó fák lakodalmi bokrétája diszített. A gyermekek szétbimbózó
                  zsivajgással futottak a fűnek. Kis zsenge testükkel behemperegtek a virágok közé,
                  életmézes kis szájuk kikacagott a virágkelyhek közűl. Katica és Mózes egy nagy
                  virágzó fa alatt ütöttek tábort. Katicának első dolga volt, hogy rangos
                  büszkeséggel kipakkolja az elemózsia nagyszerűségeit. A jó paprikásszalonnát,
                  disznótepertőt, hideg bécsiszeletet, pogácsát, egy nagy üveg limonádét, két
                  poharat. Sovány nyaka felgolyvásodott az örömtől, amint kinálta Mózest. Biztatásul
                  maga már bele is kezdett a szalonnába. Mózes még e két szem egyszerű melege előtt
                  sem tudta elvetni a rátársadalmazott gyengeségeket. Mondta, hogy nem igen éhes,
                  csak éppen a forma kedvéért eszik s hogy Katicát ne haragítsa meg. De fiatalsága
                  őszintébb volt s a harmadik falatnál már oly mohón nekilendült, mint egy kergetett
                  kapás. Minden jó íznek mélyén, minden rágó izma tövén egy kis szív volt. És a
                  tavaszi nap roppant ragyogásában, a fa áldott bokrétája alatt, a gyermeklelkek
                  friss felbugyogásában: a jó étel szétterjedt benne és felbabrálta a jó-gyermek
                  Mózest. Minden kis szive egybe zengett. Nagy könny sötétítette el kék szemeit,
                  kicsordult az arcára s onnan leesett a paprikás szalonnára. Katica a maga falatjai
                  közül tág, meglátó szemmel nézte és édes gyönyörűséggel mondta:</p>
               <p>- Lássa, Mózeske, most megint nagyon szép.</p>
               <p>A fiatalember kezéből kiesett az étel. Rányomta fejét a lány térdére és omlósan,
                  szabadulón zokogott. Hulltak a rossz napok, hulltak a rossz arcok, a beteg
                  gondolatok, hulltak a félelmek fiatal életéről. Az örök virág teljes csokru kelyhe
                  nyilt fel benne. A lány arca olyan tiszta, olyan jó volt, mintha egy kis testvér
                  álmát vigyázná s annak alvó lágy lehellete tenné gyengén rózsaszínné meghajlott
                  arcát. Kezei nagy testvériséggel cirógatták a szőke fürtöket. A fiatalember
                  sírásba tördelte a szavakat.</p>
               <p>- Olyan jó itt maga mellett, Katica. Ne hagyjon el soha, legyen mindig mellettem.
                  Maga az erősebb, maga a bölcsebb, mert maga mer egészen gyermek lenni. Én már
                  bepiszkolódtam, én már öreg vagyok.</p>
               <p>Közben a gyermekek elvégezték a reggeli torkoskodást. Körbe álltak, forogni
                  kezdtek. Kis zsir-maszatos szájukról párolgott az ének:</p>
               <p>Zöld asztalon ég a gyertya;</p>
               <p> Barna kis lány koppangatja,</p>
               <p> Hol eloltja, hol meggyujtja,</p>
               <p> Csak a szivem szomorítja.</p>
               <p> Állj ki már,</p>
               <p> Nagy szamár.</p>
               <p>Katica az ételt visszapakkolta s a fa gyökerének hűsébe tette. Most szelid
                  elnyúlással, fejüket a tenyerükbe fektetve, nézték a játszó gyermekeket. Az ének
                  mindegyre megismétlődött az édes arcocskák forgásában. A frissen csorduló
                  gyermekhangok olyan puhán csókolták lelküket, mintha elsimuló galambszárnyak
                  verdestek volna rájuk. Olyan nagy valóság volt a tavasz az ég egész boldog sátra
                  alatt. A fák körül millió bogár élt: evett és szeretett. A csók fényes zápora
                  eltakarta a halált, a fájdalmat és a nyomoruságot. Most már ők is felugrottak.
                  Beálltak a gyermekek közé, hancuroztak a boldog lélegzet-vesztésig.</p>
               <p>Aztán, mikor a dél nagy komoly forrósága lesúlyosodott, a gyermekek megint
                  letelepedtek. Katica szétjárt köztük, segített nekik az ebéd okos elintézésében.
                  Ebéd után a zsenge tagokat elnyomta a meleg, a gyermekek elpilledtek egy kissé.
                  Katica és Mózes lassan beszélgettek.</p>
               <p>- Olyan régen nem volt ilyen napom. Kolozsvár óta. Olyan nyugodt vagyok, majdnem
                  kezdek hinni az életben. Ezt magának köszönhetem, - mondta Mózes.</p>
               <p>- Lássa, csacsi, minden napja ilyen lehetne. Csak akarni kell, csak merni kell.
                  Olyan, olyan nagy csacsik maguk.</p>
               <p>Nem magyarázta meg, miért. Talán nem is tudta volna. Elővett egy könyvet, malmot
                  rajzolt egy tiszta lapjára, a földön fehér és barna kövecskéket keresett.
                  Elkezdtek malmozni, veszekedtek, édes-nagyokat nevettek. De a lány félszeme
                  azért mindig a gyermekeken volt s mindegyre mellettük termett egy-egy elintéző
                  parancsa.</p>
               <p>Egyszer felszökött, két gyermek szörnyű nagy összekapását futott elintézni. Amikor
                  izzadt homlokkal visszafelé szaladt, előre kiáltotta Mózesnek:</p>
               <p>- Mózeske, keresse meg a zsebkendőmet. Ott lesz a ridikülömben.</p>
               <p>Mózes jó férfi-ügyetlenséggel kezdett kutatni s természetesen éppen a zsebkendőt
                  nem találta. Mint egy cséplésre hozott zsákot, kifordította az egész ridikül
                  titkát. A százféle apróság közül egy fénykép esett ki.</p>
               <p>Akaratlan mohósággal kapott utána. Boór Bálint közismert mellképe volt. A nagy
                  horizontnak felvetett fej, az előretorló mell tudattalan, természetes pátosza. Az
                  erő és géniusz forró sugárzása. Kérdezve tartotta a képet a lány elé.</p>
               <p>Katica elpirult. Talán most először, mióta őt Mózes ismerte. Mintha arca egy
                  pillanatra szomoruságra rezdült volna. De már mosolygott, ős fürdetésű tiszta
                  mosolygással:</p>
               <p>- Csodálkozik rajta?</p>
               <p>- Nem, nem, de...</p>
               <p>A lány közbevágott, mintha félne, hogy Mózes valami olyant mond, amit jobb nem
                  mondani:</p>
               <p>- Az ő képe mindenkinél ott lehet. Ő ma az élet, a jövő, az igazság. Tudja, Mózes,
                  kell valakit magunk fölött tisztelnünk, akiért szép feladattá lesz az, hogy
                  emberek vagyunk. Ma ő biztat és ő szenved.</p>
               <p>Szemei áttisztultak s mélyebb patakkal folytak a világ felé. Arca is olyan lehelt
                  tiszta volt: látni lehetett a vér csendes futását. Az ajakon testetlen tiszta csók
                  volt a lélegzet. A sovány, rendesen igénytelen arcra feljött mélyre dugott ős
                  szépsége. Mózes mély beivó szemekkel nézett rá:</p>
               <p>- Igaza van, Katica. Én is benne vagyok jobb és ha néha a jövő felé bizakodom,
                  tőle van az erőm, - mondta hosszas hallgatás után.</p>
               <p>Katica a homlokára csapott:</p>
               <p>- Oh én csacsi, legfőbb csacsi! Most jut csak eszembe, cigi is van.</p>
               <p>Azzal maga alá terített felöltője zsebéből előkurkászott egy rémesen
                  körülcsomagolt valamit:</p>
               <p>- Tessék úrfi, ezt a nagybácsi küldi.</p>
               <p>Mózes kibontotta végtelen pelenkájából a rejtett jót. Egy cigarettatöltő
                  acélhüvely volt benne a töltőszárral.</p>
               <p>Katica éktelen rémülettel kiáltott fel:</p>
               <p>- Jézus, mit pakkoltam be cigaretta helyett! De legalább van mivel tölteni.</p>
               <p>- Dohány és cigaretta-papiros nélkül.</p>
               <p>Katica nagyon elszomorodott:</p>
               <p>- Igaz, igaz, az is szükséges a dologhoz.</p>
               <p>Egy jó negyedóráig töprengve nézett maga elé. Csak a Mózes újból felcsapó
                  elevensége tudta visszahozni a jókedvéhez.</p>
               <p>Már délután öt óra mult, a nap nagyon meghajlott s még mindig nem tudták rászánni
                  magukat a takarodóra. A két nagy gyermek nem tudta elvenni száját a dús nap
                  emlőitől. Szívták, szívták a világ tejét s életük átölelte az életet. A gyermekek
                  kissé leárnyékulva komoly sorokba ültek és nagy áhitattal énekelni kezdték:</p>
               <p>- Alkonyodik már a nap...</p>
               <p>Lágy kezekkel, halkan osztogatták szét az éneket a levegő lányai. Mint gyönyörű
                  almát tették egymás kezébe, melynek érintése jó és illata hálára csiklandja a
                  szivet. Meghatott volt a levegő s úgy állott a virágos rét fölött, mint egy
                  csendes ima. Meghatottak voltak a horizont szélén álló hegyek. Lassu, sötét kék
                  búgással kisérték az éneket, mint jó, barna öregasszony az iskolából hazatérő
                  gyermekeket. Meghatott volt a nap s már nem lehetett tudni, hogy fény-e vagy csók
                  e nagy rezdületlen jóság. Ölelés volt az ég, ringó párna volt a föld.</p>
               <p>- Katica, lenne a feleségem? - kérdezte tikkadt gyorsasággal Mózes.</p>
               <p>Katica gyermek-ravaszul nevetett:</p>
               <p>- Hiszen csak ezt akartam. Tudtam, hogy meg fogom főzni, hogy meg fog kérni.
                  Lássa, én már ismertem magát jóval az első találkozásunk előtt. Sokat figyeltem,
                  hallottam is magáról. Meg aztán ott volt az arca és a szeme. És láttam, hogy mi
                  nagyon egyek vagyunk. Mindaketten nem valók vagyunk erre a világra, de teljesen
                  ellenkező értelemben. Mindkettőnkből hiányzik valami. És valamiből, de
                  másból-másból, mindkettőnkben túlsok van. Aztán édesen nevetett:</p>
               <p>- A vagyonunkat is könnyű lesz a telekkönyv egy lapjára írni.</p>
               <p>- Maga fondorlelkű, maga ős Machiavelli, - kacagott Mózes. Ráhajolt a lányra,
                  megcsókolta. Az visszalehelt egy csókot a fejére. A két csókba hulltak a fáról a
                  fehér szirmok.</p>
               <p>- Na, nézd te a betyárját, majd kitépi a haját annak a szegény kis lánynak!</p>
               <p>Ezzel a sikítással felugrott Katica a Mózes karjai közül. Nagy dárdás vitézséggel
                  odarohant egy nagyobbacska barna fiuhoz, aki egy szöszke kis lány hajfonatán
                  indult gyökér-tanulmányokat végezni.</p>
               <p>- Hát szabad így bánni a gyengébbel, egy kis lánnyal? Te szerecsen óriás, te
                  emberevő! Nesze, nesze!</p>
               <p>És könnyű kis kezeivel lezáporozott a megszeppent kis Kékszakál hátára.</p>
            <milestone n="6" unit="startSubChapter"/>
               <p rend="head">6.</p>
               <p>Bálint öltözését már bevégezte, de még egy negyedórát otthon akart várni, nehogy
                  igen korán érkezzék. Gondosan, a régi napok ölelő hiuságával csipte ki magát, hogy
                  ne legyen árnyék a fiatalok boldogságában. Mózes hivta meg az eljegyzési
                  ünnepélyére s délután három órára tűztek ki találkát a fogaskerekű állomáshoz. Ott
                  fogja már várni az egész társaság. Onnan mennek majd együtt a kis mezei
                  vendéglőbe, ahol a két nagy gyermek kiszemelte magának a legméltóbb keretet az
                  eljegyzéshez.</p>
               <p>Még alig volt negyedhárom s mégis már megszólalt a csengő. - Még vasárnap sem
                  hagynak békét, de repülni is fog a pasas, - morgott Bálint. Az előszobából
                  kikiáltott:</p>
               <p>- Ki az? Nem fogadhatok. El kell mennem hazulról.</p>
               <p>Elfogódott női hang válaszolt:</p>
               <p>- Csak rövid beszédem volna a mesterrel.</p>
               <p>Erre mégis ajtót nyitott. Harminc-harminckétéves nő jött be. Ruhája halványzöldje
                  sárgás arcát még vérszegényebbé tette. Szemeiből az idős lányok hosszu sóvárgása
                  nyúlt ki. Eltikkadó nagy tisztelettel nézett a művészre:</p>
               <p>- Mester, két napig utaztam, hogy önt láthassam. Hosszu évek vágya teljesedett
                  most be.</p>
               <p>Hangja tompa, fakó volt, mintha torka fel lett volna sebezve. Bálint udvariasan
                  mentegetőzött:</p>
               <p>- Tessék besétálni. De legnagyobb sajnálatomra csak öt percig lehetek
                  rendelkezésére. Egyetlen barátom eljegyzésére kell mennem.</p>
               <p>Az eljegyzés szóra súnyi öröm lobbant fel az éhes szemekben, mint aki egy fontos
                  vállalatra indulóban lópatkót talál az úton. Templomba menő áhitatos szétnézéssel
                  lépett be a műterembe:</p>
               <p>- Mennyi remekmű! - kiáltott fel vallásos elragadtatással.</p>
               <p>- Tessék leűlni.</p>
               <p>Leűltek. A nő, aki hosszu mondókákat készített a célja elé, most, hogy öt percre
                  volt ideje szabva, zavartan hallgatott. De a Bálint szemeiben olyan türelmetlen
                  sürgetés volt, hogy mégis szóra íjedt:</p>
               <p>- Mester, önt minden oldalról gyalázatosan üldözik.</p>
               <p>Bálint fitymálva legyintett a levegőbe.</p>
               <p>- Pedig ön ma az egyetlen európai nagysága a magyar szellemnek.</p>
               <p>- Ezt nálad nélkül is tudom, - dohogta a lelke zsebében Bálint.</p>
               <p>- Ön nehéz anyagi gondokkal küzködik, melyek még művészi alkotását is
                  megbénítják.</p>
               <p>Most már kilyukadt a Bálint türelmének a zsákja:</p>
               <p>- Ugyan, kérem, csak nem azért jött, hogy ezt elújságolja nekem. - És megnézte az
                  óráját.</p>
               <p>A lány sárga arca átvörösödött s így elpirulva egészen szeplős volt. Torkán
                  görcsös nyelések gyűrődtek le. El-elakadva beszélt tovább: </p>
               <p>- Külföldre sem mehetett régen. Pedig tudom, mennyire szeretett külföldön utazni.
                  Mester, ha akarja, én lehetővé teszem, hogy állandóan ott éljen, ahol akar és
                  többé semmi anyagi gondja ne legyen.</p>
               <p>Sóvár, velős-koncot szívó szemekkel nézte Bálintot. Térdei eltávolodtak egymástól,
                  szoknyája véletlenül térdig lebbent. Meztelenség villant ki. Látszott, úgy
                  készült erre a látogatásra, hogy nem vett alsó ruhát.</p>
               <p>A Bálint álla elszélesedett, két vízszintes barázda árkolódott rá. Orra tövén,
                  szája szélén alig látható mosolygás-erecskék folytak szét:</p>
               <p>- És hogyan jutok mind e földi jóhoz?</p>
               <p>A nő most már nekilendült eltökéléssel vágta ki:</p>
               <p>- Azt sem kivánom, hogy feleségül vegyen. Csak az oldala mellett akarok mindig
                  lenni. Ápoló, virrasztó szelleme leszek. Egy megértő lélek fogja kisérni minden
                  léptét. A mester mint férfi is olyan nagyszerű jelenség.</p>
               <p>Ez már a megáporodott vén szűz kiáltása volt. Bálint felállt. Nagyon komoly
                  udvariassággal hajtotta meg magát:</p>
               <p>- Nagyon köszönöm önzetlen szép ajánlatát. De lehetetlen elfogadnom. Különben sem
                  akarok külföldre menni. Anyagi gondjaim sincsenek.</p>
               <p>A lányba valósággal befojtódott minden élet. Nyaka megbicsaklott, arca túlzöldülte
                  a ruháját. Mikor az előszobában volt, mégis szembefordult a művésszel. Most már
                  felizzott arcát feldugta a férfi arcába s szemeiben az a kigomboló mosolygás volt,
                  melyet férfi nem érthet félre:</p>
               <p>- Most már látom, hogy sok valótlant mondanak a mesterről.</p>
               <p>- Például? - mosolygott Bálint.</p>
               <p>A lány mosolygása már az övén alul villant:</p>
               <p>- Hogy a nővendégeivel nagyon erőszakos s azok egy pillanatra sem léphetnek be
                  büntetlenül a mesterhez.</p>
               <p>Bálintnak csak most villant szemébe az előbbi szoknya-lebbenés. Nevetve hajtotta
                  meg magát:</p>
               <p>- Oh, én még a középkorból való vagyok. Én még oltáron látom a nőt.</p>
               <p>És nagy-szélesre kinyitotta az ajtót. A nő szemei zöld méreggel rontottak feléje.
                  Sarkon fordult, elment.</p>
               <p>- Hát van okom panaszra? Nem a legszebb jövő áll előttem. Még lehetek falu bikája,
                  - mondta a Bálint gondolata.</p>
               <p>Ez a jelenet nem volt egyedül álló s ehez hasonló az utóbbi időben gyakran
                  megismétlődött. Amint az egyetemes hajsza szétcsaholt az egész országban, a
                  lapokban üvöltő sorok agyarkodtak, az ellene indított pörök híre szétment s minden
                  társaság megvívta a maga külön Boór Bálint vitáját: mind több nőétvágy gerjedt e
                  nagyszerű vad felé, mely oly királyi nembánomsággal csörtette tovább életét egy
                  ország üldözése előtt. Gyermeklányok, elvirult vén szűzek, asszonyok a
                  legkülönbözőbb ürügy alatt jöttek: hogy a halálra kergetett férfi elé odatartsák
                  éhes vágyukat és a csók görcseiben érezzék az agyonhajszolt élet halálos
                  vonaglásait. A római hetajra beteg étvágya volt ez: megkóstolni a két halálos
                  küzdelem közt lihegő gladiátor utolsó öleléseit. Bálint most már sokszor igen
                  durva volt velük szemben és ezek a kidobott bestiák még növelték a furcsa
                  legendákat neve körül.</p>
               <p>A hajsza pedig, fáradhatatlan részletességgel, nőtt napról napra. És ha nem tudták
                  megsebezni személyében, ütöttek rajta azokban, akikhez ragaszkodott. Amint
                  Budapestre érkezett, rögtön megtudta a Bokody különös viselkedésének az okát.
                  Összekapdosott ürügyek alatt végleg elbocsátották a szinháztól. Könnyű volt
                  megértenie, hogy ez azoknak a kezeknek az ütése volt, melyek feléje akartak ezzel
                  bántani. És mert a házban még volt három lélek, melyek emberi meleget jelentettek
                  számára: Gergely bácsi, a felesége s a Lompos kutya, Homonnayék kitették az öreg
                  pár szűrét mindenestől. Azok, szegények, alig kaptak valami irgalom-barakot
                  Pest-Szent-Lőrincen. Ő maga is idézést kapott a lakáshivataltól valami tárgyalásra
                  május végére. A Homonnayék hadnagy sógora most széles fronton indította meg a
                  támadást. Egy negyvenkilós beadványt zúdított a művész ellen. Kérte rögtöni
                  kilakoltatását: hazaárulás, istentagadás, művész-álarc alá bújt pornográfia,
                  erkölcstelenség és más vétségek címén. A beadványhoz mellékelte mindazokat a
                  hirlapi cikkeket, melyeket valaha Bálint ellen írtak. Aki ellen ilyen cikkeket
                  írnak, az nem szennyezhet be egy tisztességes polgári házat. A beadvány lendületes
                  mondatait, hosszu éjszakákon keresztül, a kövér Homonnay Lajos fogalmazta, aki úgy
                  cipelte magával a régi önképzőkört, mint görény a bűz-erszényét.</p>
               <p>Egy régebbi szobra másolatát, mellyel akkor pályadíjat nyert, lefoglaltatták a
                  rendőrséggel a műkereskedőnél, mint köz-szeméremsértőt. Perei még mindig várandós
                  állapotban voltak. Alig volt nap, hogy ne kellett volna megjelennie a
                  Markó-uccában. Olyan terjedelmes volt az üldözés, hogy borbélya egy napon dadogó
                  szemérmetességgel állt eléje: Ő mindig nagyon büszke volt, hogy ilyen híres
                  művészt borotvált. És mégis könyörög, hogy ne tüntesse ki többé. Neki családja
                  van, szüksége van minden falatra. Úri vendégeinek nagy része pedig kijelentette,
                  hogy ők többé nem hozzák a keresztény szakállukat olyan üzletbe, ahova Boór Bálint
                  jár.</p>
               <p>Bálint most - miért, miért nem - maga sem tudta, annyira követte az ösztön vak
                  mutatásait: adta a beteget, a leomlottat, az élet küszöbére kiroskadtat. Ha
                  előszobája csengője szólt: előre szenvedő arcot vágott. Hatalmas tagjait a
                  fájdalom vonszolásával cipelte, beszédjében el-elakadt. Hol veséjét, hol tüdejét,
                  idegeit vagy szétomló emlékezetét siránkozta. A hozzá befürkésző szimatolóknak
                  iszonyu meséket mondott el éjszakai kínjairól, belső szétbomlásának jeleiről. És
                  mint minden nagy gyermek és nagy művész: meg is szerette szerepét. Jólesett neki
                  ez a halálosdi játék. Ténferegni az élet szélén, a nagy nyavalyák védelmében,
                  melyek mint nehéz ágyuk sora, megvédnek az élet gonoszaitól. Sokszor nevetve vette
                  észre magán, hogy már mikor egyedül van is: bánatos arccal mozgatja tagjait,
                  nyögdös és sajnálja magát. A színjátszás annyira sikerült, hogy tényleg megsápadt,
                  arcán fáradtság volt, szemeiben a halált látó révetegsége tágult. Kora
                  reggelenként lejárt az Erzsébet-hidfő Hungária-forrásához. És ott olyan elbúcsuzó
                  borulattal itta a forrás utálatos kénes, meleg vizét, hogy az emberek már mögötte
                  látták a temetkezési intézet fekete posztóját. A hatalmas szervezet halált mimelt
                  s koldus kezekkel könyörögte az emberek felé: - Ne bántsatok! Igaz, hogy lángész
                  vagyok, de döglődő lángész.</p>
               <p>És ez a kitartó játéka ennek a sok forrásu életnek, hadi fortélynak is jól bevált.
                  Amint a körülleskelődők napról napra vitték szét a készülő halál evangéliumát s a
                  közönségben is legendává lett betegsége: az üldözők okosabbjai meghökkentek. Mert
                  azt mindnyájan tudták: ha egyszer ez a test utolsót vonaglik, ha a karok
                  megdermednek, ha a halál behullja a világlátó szemeket, ha a megfagyott arc
                  felfoltosodik s az elnémult szájon kicsurog a halál írtózatos böfögése: ez a hulla
                  nagyhatalom lesz, a legnagyobb hatalom az országban. Sokan, akiknek ma még
                  fenyegető veszély vagy nehéz itélet: egyszerre meg fogják szagolni azt az üzletet,
                  melyet ez a nagy hulla jelent az apotheózis első felgyujtóinak. Aztán: a most
                  megfélemlítettek, az elnémított tiszták s a tömegek hallgató húrjait felzengeti a
                  halál ütése. Ezek az ügyes és jó szimatu emberek tudták, hogyan lesz a halott
                  hazaárulóból és destruktiv elemből egy pár nap alatt nemzeti hős és országos
                  szent. És tudták, hogy akkor soknak jó üzlete lesz, megmutatni a közönség sír
                  felé áradó szánalmának: kik voltak a felelősök e nagy fárosz kioltásában.
                  Felelősség! felelősség! Ez volt a közös íjesztő, melytől mindenkinek borsókázott a
                  háta. Hiszen ezek az apró gonoszkák még az otthon biztos egyedülvalóságában,
                  önmaguk előtt sem mertek felelősek lenni. Ezért a főhajszások lassítottak a
                  tempóban, mintegy dermedni hagyták az offenzivát. Minden puskát lövésre készen
                  tartva, de mégis várva, hátha a halál maga minden feltünő segítség nélkül elejti a
                  vadat. Sokan pedig, az előre szimatosok, a holnapra üzleteskedők, már jöttek
                  felmutatni ujjukat a holnap nagy halottjának: - nézd, drága haldokló, én jó fiu
                  vagyok. Légy tanu mellettem, hogy én, amikor tudtam, hogy biztosan meg fogsz
                  gebbedni, végső vonaglásodban nagy embernek tiszteltelek. Adj egy pár sor írást
                  róla, vagy egy szép dedikációs kötetet, vagy fényképeztesd le magadat velem. Aztán
                  halj meg, de tüstént, hogy megnyithassam a kegyelet és elégtételadás bodegáját
                  sírodon. - És mind több látogató nyitott be hozzá, a nemzeti fájdalom gyászával
                  arcán, a rajongás elrévülésével ajakán. Némelyik apró emléket kért. Némelyik
                  megelégedett autogrammal. Némelyiknek csak az kellett, hogy tudják, hogy ő most
                  Boór Bálint barátjától jön. Póstásék, akik biztos zúgból irányították a
                  vadászatot: nagy zajos nemeslelkűséggel kérvényt köröztek az írók és művészek
                  között, melyben az államfőt Bálint sajtóperének törlésére kérték. A kérvényt
                  megható lelki nagysággal elsősorban Póstás, Bingenheimer, König Lajos és Borkuthy
                  Eveline írták alá s közvetlen utánuk mindazok, akiknek titkos, suba alatti kezük
                  rászorult a művész torkára. Az ügyes fogásnak hármas haszna is volt. Először:
                  Hencidától Boncidáig folyt a nagylelkűségük, hogy ők vetik közbe magukat, ők,
                  akiket Boór olyan kegyetlenül bántalmazott. Másodszor: ha Bálint megújult harcban
                  feléjük legyint: mint a hálátlanság fekete szörnyetegét lehet átadni a jól
                  felszított közdűhnek. És végre: ha sikerül ledöfni a vadat: ők borulhatnak
                  legelőször a véres hullára s ők zokoghatják magukénak az apotheózis első
                  percentjeit.</p>
               <p>És Bálint, akit üldözés, erőszak és fortély nem tudott alárágni: e
                  hulla-részvényesek láttára néha tényleg beteg lett halálos undorodásában. Az
                  ilyenekkel szemben kegyetlenül durva tudott lenni s ez betegsége és
                  összeférhetetlensége legendáit még sötétebbé tette. És ez a nő is hányásra
                  ingerelte ínyét, mint egy beteg-zsiros étel. - Ma jó kedvem kell, hogy legyen, ma
                  a fiatal Boór Bálint akarok lenni. - És nehogy még egy ilyen látogató előre
                  megölje délutánját, gyalog indult meg a találkozóra.</p>
               <p>Mózesék már félháromtól kezdve vártak rá a Fogaskerekű-állomásnál. Mózes új
                  elegáns tavaszi ruhában volt, kifehérlő új fehérneművel. A fiatalember egész
                  öltözetén, haján, tartásán látszott, hogy megint két női szem vigyázásában, két
                  női kéz meleg gondozásában van. Egészen visszatisztult az édes anyja jófiu
                  Mózesévé. Csak a szemeiben volt valami, ami megmondta, hogy már felejthetetlen
                  szomoruságokkal és nagy íjedtségekkel nézett szembe. Három hét óta már megint
                  állása is volt. Katica, még a nyilatkozó nap után, nyakába vette a fővárost.
                  Elment minden bankba, szerkesztőségbe, minisztériumokba s a világ
                  legtermészetesebb hangján adta elő, hogy neki van egy jegyese, aki nagy lírai
                  tehetség és hogy gazemberek lesznek, ha ezt az értékes fiatalembert kenyér nélkül
                  hagyják. Természetesen: a legtöbb helyen szemébe mosolyogtak. Nem egy helyen
                  meglehetős érdesen voltak hidegek a különös lánnyal szemben. De Póstás, mikor
                  megtudta, hogy a híres Mátray tábornok unokahúgával áll szemben: értékesíthető
                  nemzeti viszonyt szagolt meg s Baczót felvette a Független Lap
                  szerkesztőségébe.</p>
               <p>Katica fehérben volt s egy éktelen nagy új ridikült lógatott kezében, melyet a
                  régi helyébe maga csinált. Valami rangos anyaság volt arca nagy ártatlanságán.
                  Mindegyre igazított valamit két fián: a tábornokon és Mózesen. Hol a
                  nyakkendőjüket igazította meg, hol egy hajfürtöt simított a helyére, vagy a
                  kézelőjükön babrált valamit becézgető fejcsóválással. A tábornok katonai díszben
                  volt s összes kitüntetéseinek jelvénye a mellére sorakozott. Az öreg úr messze
                  néző szomoruságán ma mégis nagy nyugodtság és mosolygó jóság szűrődött át. A nagy
                  vörös szőrcsomó mellettük, melyből két dagadt kék szem dühösödött ki: Zoltán volt,
                  akit nagynehezen lehetett megkeríteni a mai ünnepségre. És velük volt még Kassai
                  Molnár Pista. Mózes nagyon szerette és szánta ezt a posványba hullott
                  ember-meteort. Akarta, hogy egy falat és egy mosolygás neki is jusson a
                  boldogságukból. A legnagyobb feladat volt: olyan burkot keríteni a Molnár Pista
                  földi hüvelyére, melyben tisztességes emberek közé lehet vinni. Mózes, Zoltán és
                  Katica két napig jártak ebben az ügyben. A nadrág a tábornoknak egy polgári
                  hüvelye volt. Kabátot és mellényt egy jogász adott, akit Mindszenty Margit arra a
                  hétre vőlegény-jelöltjének nevezett ki. Kalap nem kellett, fehérneműt a Mózes
                  megújított ruhatára kölcsönzött. A szegény költőbe minden ruhadarabbal átment a
                  gazdájából valami. És ő riadt bizonytalansággal nézett ki soklelkű elegánciájából:
                  vajjon nem szünt-é meg teljesen Kassai Molnár Pista lenni?</p>
               <p>Minden közeledő villamos elé odahajoltak: nem látják-é rajta a Bálint kiötlő
                  alakját. Egyszer csak a Katica arcára mélyről jövő tűz égett fel:</p>
               <p>- Jön Boór Bálint, - mondta.</p>
               <p>Éppen egy villamos közeledett feléjük. Rákutattak a szemükkel. - Dehogy jön, csak
                  a szemed káprázik, pintyőkém, - mondta Mátray.</p>
               <p>- De igen, ott a sarkon, most fordult be a Retek-uccába.</p>
               <p>Mind elnevették magukat.</p>
               <p>- Talán telepátiás szemed van, mókusom, hogy oda el tudsz látni? Nagy szolgálatot
                  tehettél volna a háboruban.</p>
               <p>- Pedig jön, én látom. Meglátják, hogy mindjárt itt lesz, - felelt hitvalló
                  makacskodással Katica.</p>
               <p>Mindnyájan abba az irányba fordultak. Egy pár perc mulva a Városmajor fái mellett
                  feltünt a Bálint hatalmas alakja. Katica szétsugárzó diadallal kiáltotta:</p>
               <p>- Ugye, mondtam!</p>
               <p>- Furcsa, furcsa kis lány ez az én pintyőkém, - dünnyögött Mátray. - Vigyázz,
                  Mózeském, szegénykére.</p>
               <p>Bálint odaért. Mert kölcsönös megegyezéssel minden előzetes látogatást mellőztek,
                  csak most ismerkedett meg Mátrayval. A két férfi sajátos, mélyre ásó szemmel
                  nézett egymás arcába. Mintha kutatnák: azt a belső arcot találják-é mögötte,
                  melyet várnak. Meleg, jó kézfogásuk mutatta, hogy igen. Katica villámgyorsan
                  lehajolt s mint egy iskolás kislány, megcsókolta a művész kezét. Bálint
                  visszahökkent, Mózes elbiborulva hebegte:</p>
               <p>- Katica, Katica!</p>
               <p>A lány széles mozdulattal mutatta Bálintnak Mózest:</p>
               <p>- Lám, ilyen az én gyermek-vőlegényem. Mindent különösnek tart, ami természetes.
                  Pedig ő is szivesen megtenné.</p>
               <p>Mátray elnéző mosolygással mentegette:</p>
               <p>- Furcsa kis lány ez, művész úr. Furcsa, de nincs nála jobb lélek a világon.</p>
               <p>Kassai Molnár Pistát is csak most mutatták be a művésznek. Alig tettek egy pár
                  lépést a Fogaskerekű-állomással szemben hegynek menő lépcsőkön, hogy a
                  Fillér-uccába jussanak: Molnár Pista zord titokzatossággal érintette meg a művész
                  karját:</p>
               <p>- Mester, valami nagyon bizalmas közlenivalóm volna.</p>
               <p>Mózesnek a torkába dagadt a szive. Nem tudott mást gondolni, mint hogy a szegény
                  költő meg akarja pumpolni Bálintot. Zoltán is morgott egy vaskos - marhát - a
                  barbarossaságába. Bálint egy pár lépésre hátra maradt. Molnár Pista keserűn fakadt
                  eléje:</p>
               <p>- Mester, előttem már szar az egész világ. Még annál is undokabb. Csak a Mester
                  imponál nekem.</p>
               <p>Bálint mosolygott.</p>
               <p>- Mester, én egy undorító disznó vagyok. Ha én iszom, akkor elrontom ezeknek a
                  szegény embereknek a mulatságát.</p>
               <p>- Akkor ne igyál, fiam, - mondta szeliden Bálint.</p>
               <p>- Ne igyam! Itt kezdődik a bibi. Ne igyam! Megesküdtem, becsületszavamat adtam
                  magamnak, hogy nem fogok inni. De az én esküm, az én becsületszavam ennyi, ni!</p>
               <p>Előre hajolt, kiköpött. Lábával elsikálta és kezével elhárította homlokáról a
                  fürtöt:</p>
               <p>- Mester, ha más próbálja meg, hogy megfogja a kezem, hogy ne igyam, a fejéhez
                  vágok minden üveget, még ha a Krisztus unokaöccse is. Ha a mester a kis ujjával
                  megérinti a karom, nem fogok inni egész este. És talán holnap reggel egy percre
                  becsülni fogom magamat. Tessék elhinni, ezért is megéri.</p>
               <p>Bálint mély szánalommal olvasta magába ezt az elitélt életet. Kezet nyujtott:</p>
               <p>- Áll az alku. Csak vagy szembe, vagy közvetlenül mellém űlj.</p>
               <p>Visszatértek a társasághoz. Zoltán és Mózes íjedt szemmel kutatták a művész arcát,
                  de azon csak valami meghatott jóság volt. - Nem nyúlt a zsebébe - sugta Zoltán
                  Mózesnek -, még sem az lehetett.</p>
               <p>A társalgás eleinte nehezen indult. Bálint jelenléte, akaratlanul is,
                  elünnepiesedte a lelkeket. Bálint pedig érezte a saját súlyát ezekben az
                  elhallgatott emberekben s ez kissé őt is nehézkessé tette. De amikor a
                  Fillér-uccából egy üres házhelyen keresztül áttértek a Bogár-uccába s eléje
                  bomlott a roppant sugárzásban ringó város, egyszerre felvillanyozódott. A Bogár-
                  és Mák-uccák egybeszakadásánál nagy füves tér örvendezett. A tér közepén egy ókori
                  uccai petróleum-lámpa emlékezett. A lámpa oszlopát valamikor rossz kezek vagy
                  vihar kitörhették. Mert úgy volt újból feltámasztva a rosszul ásott gödörbe, nagy
                  nyers kődarabokkal. Így is féloldalra búsult az árva, mint egy öreg tüdőbajos
                  énektanár. És félre kornyadozott az üvegburában a lámpa tulipánja is. Mintha
                  csendesen sírdogálná nagyobb nénjének, a napnak: - Világítanom kell, jaj,
                  világítanom kell! - Bálint, amint megpillantotta ebben a rengeteg tündöklésben ezt
                  a közvilágítási búbánatot, felkacagva mutatott rá:</p>
               <p>- Ni, a Boór Bálint jól eltalált szobra.</p>
               <p>Ez a friss kacagás felszabadította a fiatalokban a megbújt gyermeket. Katica
                  odafutott s a ridiküljéből kiálló csokorból odatűzött a lámpa lábához egy szép
                  vérző rózsát. Paposan, misésen széttárta karjait:</p>
               <p>- Gloria Hungariae, Te laudamus! - kiáltotta széles lobogással.</p>
               <p>Zoltán pedig nagy karmesteri lóbálással állt az oszlop elé s pocakos
                  ünnepélyességgel énekelte:</p>
               <p>- Isten, áldd meg a magyart...</p>
               <p>Molnár Pista is tüzet fogott. Követelően kiabálta:</p>
               <p>- Én vagyok a polgármester, én vagyok a polgármester, helyet követelek!</p>
               <p>Ellökte Zoltánt a lámpa elől. Meghúzogatta a kabátját, igazított egyet a
                  nyakkendőjén, háromszor köhintett. Aztán, neki fordulva a bámuló városnak,
                  szónokolni kezdett:</p>
               <p>- Tisztelt közönség, kedves polgártársak, hazafiak! Ez a szobor a legnagyobb
                  művész és legnagyobb magyar: Boór Bálint emlékét hirdeti, akit meggyilkoltunk,
                  hogy szobrot emelhessünk neki. Mert hogyan lehetne szobrot emelni egy lángésznek,
                  aki még eszik? Az evés az egyszerű, mulandó emberek dolga, a zseni, az
                  halhatatlan. Mi egyszerű mulandó emberek vagyunk, mi eszünk, ez a mi mesterségünk.
                  Mi nem kontárkodunk a lángész mesterségébe: mi nem vagyunk halhatatlanok. De ha a
                  lángész belekontárkodik a mi mesterségünkbe és eszik: mi kupán vágjuk, hogy térjen
                  vissza a saját mesterségéhez és legyen halhatatlan. Mi, keresztény testvéreim,
                  Boór Bálintot kupán vágtuk, Boór Bálint halhatatlan. Éljen Boór Bálint, mert
                  meghalt! Éljen a király, éljen az oltár, éljen a haza!</p>
               <p>- Éljen, éljen! - zuhogott fel a jókedv a társaságból.</p>
               <p>Zoltán nagy vörös nevetéssel mondta:</p>
               <p>- Hat év óta ismerem Pistát. Még ennyi értelmes mondatot egyvégben nem hallottam
                  tőle.</p>
               <p>A jég meg volt törve. Most már egyik huncutság a másikat követte. A Mák-ucca
                  egyetlen házából két farkaskutya ugatott a kirándulókra. Molnár Pista és Zoltán
                  négykézlábra vetették magukat és olyan meggyőzően ugattak vissza, hogy a két
                  leversenyzett kutya elhülve fordult egymással szembe: - Te, nem is bolondság az,
                  amit ezek ugatnak, - morogta az egyik. - És tiszta irodalmi nyelven ugatnak, -
                  dünnyögte a másik és végignyalta nyelvét a száján. A Tövis-uccában Zoltán, aki
                  most már megint a régi sugárzásu Konkoly Zoltán volt, beletemetkezett egy
                  szalmakazalba. Mikor kihúzták onnan, abszoloni sörénye, szakálla, bajusza tele
                  volt szalma-törekkel. Az uccán ácsorgó gyermekek visítva futottak szét tőle.</p>
               <p>A Tövis-uccából kiértek az Eszter-uccába, faltalan mező-ucca. Már előttük
                  magaslott a Vérhalom, tetején a Gajdos József kis vendéglőjével. Ez a
                  Vörösmarty-eposzt zúgó név nagyon illik ehez a dombhoz. Ott áll a roppant horizont
                  közepén. Oldalairól nagy napos mezők szélesednek tova, melyeken mintha nehéz
                  vértezetű hexaméterek robognának. Látszik ide az egész város és komoly félkörben a
                  budai hegyek. Katica és Mózes egy vasárnapon nagy csavargásukban ide tévedtek. És
                  amint látták ezt a horizontot és az itt mulató népet: elhatározták, hogy itten és
                  vasárnap fogják megtartani eljegyzésüket. Hogy boldogságuk ezzel a nagy mellű
                  tágassággal bővüljön és egyesülésükben benne legyen ez a sok nevető arc. Hogy
                  azután bármikor látnak ilyen arcot, mondhassák: - Ez is a mi hervadhatatlan
                  csókunk része.</p>
               <p>És tényleg: a kocsma körül s messze elfolyva a domb elnyult lábainál: mindenütt
                  nyüzsgött a vasárnap. A füves réteken s a kis erdőcske szélén munkáscsaládok
                  százai szívták magukat az élet napos kebelére, hogy a hetedik nap irgalma
                  megfizesse a hat könyörtelen napot. És az élet jó volt a hozzá menekült nagy
                  gyermekekhez. Friss pázsittal, szétölelkező fákkal, nagy áldásu éggel ringatta
                  feléjük: érdemes élni, érdemes küzdeni, érdemes szenvedni. Jó a kenyér, jó a csók,
                  jó az élet zöld húsa: a világ.</p>
               <p>Néhol már, kisebb-nagyobb csoportokban letáborozva, ettek. A majszoló zsiros
                  szájakon kacagott a nap. Aztán megszámlálhatatlan csoportban játékokat
                  játszottak, egyszerűt, gyermekit, de amelyek az élet és a csók hosszu rezdületét
                  vitték a testbe. Egy helyen fiatal lányok és fiuk váltogatott köre forgott és
                  énekelte:</p>
               <p>Elvesztettem kiskendőmet, fáj a szivem érte.</p>
               <p> Megtalálta egy kis leány, csókot kiván érte.</p>
               <p> Szabad péntek, szabad szombat, szabad szappanozni,</p>
               <p> Szabad az én szeretőmnek egy pár csókot adni.</p>
               <p>És akkor mindenik fiu megcsókolta a párját. Aztán a forgás és az ének újból
                  kezdődött új csók felé. Ez volt az egész. Egyszerű és mély, mint az élet.</p>
               <p>A társaság vidám kiváncsisággal evezett szét a vasárnapozó tömegben. Amint az öröm
                  báránykái mind többszörös odasurlódásban melegítették lelkükhöz puha gyapjukat:
                  Bálintba már átlobbant a tömeg. Szemei lakodalmi sátrává tágultak minden örömnek,
                  minden szinnek és mozduló formának. Nézte ezt a tömeget s nagy eltéresedéssel
                  látta maga elé nyílni a jövő útját. Hogy tud játszani ez a munkás nép, még az
                  idősebbje is! Hogy tud odagazdagodni az apró örömöknek, milyen fiatal és dús az
                  élete. Mennyi nedv, mennyi sugár fut össze szövődő sudarába. És milyen tisztán és
                  természetesen közvetlen a nők viszonya a férfiakhoz, még erősebb tréfájuk is
                  milyen egészséges és földből fakadó. Semmi lelki önfertőzés, beteg agyvelősködés,
                  sápadt ténfergés. És most már egész világosan látta: hogy a mai középosztály csak
                  beteg átmenet a régi világ természetes egységéből; az úr-egységből az új világ
                  természetes egységébe: a munkás-egységbe. És a kacagó, lakomázó, játszó tömegben,
                  mint egy vajudó anyában, érezte vonaglani a jövő roppant csecsemőjét.</p>
               <p>Egy helyen barna csoportba állva, férfiak énekeltek. A körültolongó lányok és
                  gyermekek ezüsttel futtatták be a férfiak sötét hangját. Az éneklő munkások
                  meglátták Bálintot. Szemeikben az a sajátos fény lobogott fel: mint amikor
                  kibontott zászlót lát valaki, mely tűzhelyért, gyermekért, egybeölelő gondolatért
                  állta a vér záporát. Az ének letört ajkukról. Néma meghajlással szélesítettek utat
                  a művész elé. Akinek kalap volt a fején, levette. Hangtalan, önkényt felnyiló
                  tisztelet volt ez, a tömeg mély rátalálása a szimbólum-emberre. A szélen álló
                  fiatal lányok és gyermekek ajakán halkan, mint védő titok, forrón, mint új hit
                  szava, lobogott tovább: - Boór Bálint, Boór Bálint! - Katica kiszélesedő szemekkel
                  nézte a művész arcát. Némán, de végtelenbe nyíló jó mosolygással fogadta a
                  munkások üdvözletét. És ez az arc, mely oly kegyetlenül tudott cinikus lenni, most
                  megsápadt s minden visszatartó ereje dacára, meghatott volt. Van hát pillanat,
                  mely neki is fizet.</p>
               <p>Felértek a vendéglőhöz, a domb csúcsára. Itt is minden asztal körül volt űlve, a
                  tehetősebb étvágyak itt mulattak. De az udvar városra néző sarkán, egy kis nyitott
                  filagóriában, ahonnan legmesszebbre ölelő volt a kilátás, külön terített asztal
                  várt az eljegyzésre. A vendéglősné egy nagy mezei virágcsokrot is figyelmeskedett
                  az asztal közepére. Ma Katica és Mózes űltek az asztalfőre. Mátray és Bálint az
                  asztal két oldalán, Zoltán és Molnár Pista az asztal végén kaptak helyet. Molnár
                  Pista közvetlenül Bálint mellett.</p>
               <p>Mielőtt ételhez nyúltak volna. Mátray elővette a két gyűrűt. Csendes megindulással
                  mondta:</p>
               <p>- Itt vannak a gyűrűk. Húzzátok fel egymás kezére, kössétek meg egymást. Legyetek
                  boldogok.</p>
               <p>A fiatalok felhúzták a gyűrűket. Megcsókolták egymást és Mátray homlokon csókolta
                  őket. Bálint mosolygott:</p>
               <p>- Én hozomra adom az eljegyzési ajándékomat. Az első gyermeknek én leszek a
                  keresztapja és megmintázom.</p>
               <p>Katica a legnagyobb ártatlansággal fohászkodott fel:</p>
               <p>- De kár, hogy nincs meg az a gyermek, ugye, nagybácsi?</p>
               <p>Kacagtak. Az első áldomásivásnál Molnár Pista, mintha egy felajánlott koronát
                  taszítana el magától, lefelé fordította poharát:</p>
               <p>- Nem iszom! - mondta cézári eltökéléssel. - Ez az én eljegyzési ajándékom.</p>
               <p>- Pista, ha ikreket szülnél, nem csodálnálak jobban, - döfött feléje Zoltán.</p>
               <p>- Mester, nem akar megházasodni sohasem? - kérdezte Katica.</p>
               <p>- De igen, szivikém. Már csinálják a nászágyam a sümegi temetőben. Csak a
                  menyasszony még kelleti magát.</p>
               <p>A Katica arcára nagy árnyék esett. Úgy nézte a művészt, mintha egy gyermeket
                  ütnének a szemei előtt. Aztán egyszerre csak felkiáltott:</p>
               <p>- Lássa, mester, maga is csak egy tévelygő gyermeke Istennek.</p>
               <p>Ez a felkiáltás ezekről a gyermekajkakról olyan furcsa volt, hogy mindnyájukból
                  nevetés zökkent ki. Katica nem jött zavarba:</p>
               <p>- Igen, mert maga is a halált akarja. Pedig az élet az Isten akarata. Az élet
                  mindig szebb, csak nem akarják meglátni.</p>
               <p>A tábornok elrévedezve mondta:</p>
               <p>- Sok van ebben a kis lányban a Mátray-fajból. Ilyen volt az apja: a boldogult
                  öcsém is. Ő is mindig arról beszélt, hogy csak a lényeget kell nézni s még a
                  kabátját sem tudta begombolni. De itt az én életem is. Én csendes kis fűszeresnek
                  születtem. Mindig az volt az álmom: egy csendes uccacarkon sokféle jószagu dolgot
                  árulgatni. Öreg asszony ráncos tenyerébe ötre sót, tízre rizskását adni. Kis
                  lánykák, gyermekek apró kezeit, mint kis madárcsőröket, cukorkával, medvemézzel
                  tömni. Aztán egy kis kertben virágokat ültetni, öntözgetni. És addig szagoltam a
                  nem levő fűszereimet, amig tábornok lett belőlem. És most minden kirakatban
                  marciálisnak kell lennem, hogyha meg is szakadok belé. És ha ma-holnap meghalok,
                  úgy megyek a föld alá, hogy egy percig sem éltem azt a valómat, ami igazán vagyok.
                  Igaz, hogy így lődözni fognak a síromnál.</p>
               <p>Molnár Pista faragott egyet a keserű költőnek címzett szobrán:</p>
               <p>- Az élet a tisztelt végok furfangos szádizmusa. Minden születési bizonyítvány
                  utalvány egy pisztolyra, mellyel az ember agyonlője magát. A halál Isten egyetlen
                  mentsége.</p>
               <p>Bálint csendesen jegyezte meg:</p>
               <p>- Egy pici igaz van abban, amit mondasz, ha túlsok tintába is mártod. Talán minden
                  emberi jóságunk a haláltól van.</p>
               <p>Mózes különös rezzenéssel hallgatta ezeket a szavakat. Aztán majdnem síró
                  íjedtséggel szisszent fel:</p>
               <p>- Mindenki halálról beszél az én eljegyzésemen.</p>
               <p>- Éljen, éljen Mózes és a jobbik fele! Ma kirugjuk a ház oldalát! - kiáltotta
                  Zoltán.</p>
               <p>Összekoccintottak. Az udvaron egy öttagu cigánybanda játszott. Bár fáradozásuk
                  inkább sértő szándék volt, mint zene. De a vasárnapi közönségnek azért ez is vidám
                  csuhaj, könnyítő sírás, felfakadt csók: megnövesztő élet volt. A vendégség
                  fiatalja már egymásba karolt és táncolni kezdtek. Zoltán elvette a primástól a
                  hegedűt, odament a jegyesek mögé, elkezdte húzni. Nagy éljenzést kapott a
                  közönségtől s a tánc általános lett. Mátray Molnár Pistával tárgyalt valamit.
                  Katica pedig odahajolva Bálinthoz, lobogó arccal magyarázgatott. Mózes halkan
                  kérte:</p>
               <p>- Jőjjön, Katica, táncoljunk egyet.</p>
               <p>A lány nem hallotta. Tovább beszélt a művésznek. Mózes megint kérlelte:</p>
               <p>- Katica, jőjjön táncolni.</p>
               <p>A lánynak most sem volt füle számára. Mózes gyermek-szomoruan fakadt ki:</p>
               <p>- Katica, maga el is felejtette, hogy én is vagyok.</p>
               <p>A lány felrezzent. Nagy engeszteléssel simította kezét a Mózes arcához. Felkeltek,
                  táncoltak. Mózesen látszott, hogy ereiben a tánc ősi bora folyik és hogy a ritmus
                  benne volt az őt fogantató csókban. De Katica ügyetlenül, jobbra-balra hibázva,
                  nagyon tanítónősen rakta a lábait. Mózes egy pár nehéz perc után elcsüggedett:</p>
               <p>- Mégis, inkább űljünk le beszélgetni.</p>
               <p>- Jaj, de jó! Úgy nem állhatom a táncot. Különben is, ki tudja, mikor fogok még
                  Boór Bálint mellett ülni? - örvendezett a lány.</p>
               <p>Molnár Pista felugrott, felkért egy csinos polgárleányt. Eszeveszetten keringett
                  be a forró kavargásba. Az elitélt fiu táncában is volt valami halálba rohanás,
                  valami lázas önpusztítás. Nagy sötét szemei mint temetői fáklyák égtek, homloka
                  terítői fehér volt. Szinte látszott: hogy ez a lány neki most a megtagadott üveg,
                  a megnyargaló mámor, mellyel kilázasítja magán a halál felé zuhanás kéjét.</p>
               <p>Zoltánnak már majdnem leszakadt a keze. De úgy üvöltötték a hogy-voltot a táncoló
                  párok, olyan mámor jött a feléje fényesedő szemekből, hogy újból és újból,
                  szilajabban és szilajabban húzta. Nagy lombos feje olyan volt, mint egy szélben
                  rázott fa, vörös arcáról omlott az izzadság. Végre mégis le kellett tennie a
                  hegedűt. Hosszabb szünet halkult az udvarra.</p>
               <p>A társaság összehajolt. Most már nyugodtabban folyt a társalgás. Mindeniküknek
                  volt szavakba dugni való szive, felpáráztak mint átmelegedett földek. Bálint
                  hosszasan nézte a felduzzadó város roppant valóságát. Egyszer csak kifakadt
                  belőle:</p>
               <p>- Szép ez a város. A sok őrület, gonoszság és butaság közt, melyek egy idő óta
                  szétjárnak az országban, talán a legkiáltóbb az a tervszerű, rendszeres
                  szidalmazás, melyet csirkefogó prófétáink rádobálnak Budapestre. Igaz, én mutattam
                  rá először, hogy milyen fájdalmasan idegen ez a város a magyar paraszttal, a
                  magyar géniusszal, a magyar lélek sajátos arcával szemben. De ez más dolog. Ez
                  voltaképen nem a főváros bűne. Csak egy kórtünete annak az egyetemes nyavalyának,
                  mely az idegen dinasztia s idegen érdekű uralkodó osztályok történelem-csinálása
                  volt. De nézzétek ezt a várost. Lehet-e szebb műhelye az emberi munkának, szebb
                  ígérete az emberi jövőnek? Valami szimbolikus összefogás van ebben a városban.
                  Amint sikságok, hegyek s az óriási folyó idesietnek, hogy itt egy nagy emberi
                  otthont adjanak össze: mintha erős karok nyúlnának egymás felé: fogjatok össze,
                  legyen béke, munka és jóság a világ. Olyan ezerarcu ez a város és megtalálhatja
                  itt minden lélek a maga testhezálló otthonát. Ezer titkos bújással valótlan és
                  szép, mint az álom, erős és valóságos, mint a gyár. Hiába vonítanak Herman tata
                  keresztényei: ez a nagy csatatér, ahol a magyarság élet-halál kérdése eldűl. Azért
                  is fenekedik annyi étvágy körötte. Pedig ha kiszorítanak e város küszöbén kivül,
                  rögtön temetővé zuhanunk. A magyar honfoglalás nem volt meg. Árpád hódítói csak
                  ezeréves Kaliforniát teremtettek az országból, ahol a magyarság kizsákmányolt
                  kincse, igás barma és védő gládiátora volt a történelem idegen kalandorainak. A
                  magyar honfoglalás itt Budapesten fog eldűlni. Ha el tudjuk érni, hogy a mi
                  gondolatunk legyen formáló ereje, a mi munkánk élő lüktetése, a mi fajtánk eleven
                  húsa Budapestnek: megnyertük a kétségbeesett csatát. És nézzétek milyen jó, milyen
                  szelid kacagásu ez a nép, Budapest népe. Hányféle faj öntötte ide ezt a tömeget s
                  e sok fakadásu élet öröme most mégis a magyar nyelvben, a magyar dal ritmusában
                  kap formát. Ez a nép Európa legemberibb városi népe, nem volt soha tigris, még a
                  történelmi hisztéria pillanataiban sem. Mit lehetne alkotni ezzel a néppel a
                  magyar gondolat egységében! Csak, csak...</p>
               <p>Elhallgatott. Keserűen legyintett a levegőbe. Mindnyájan előre hajoltak, minden
                  lélek bemártódott e kiomló hatalmas élet árjába, mint szomjas lombok az elfutó
                  folyóba. Hogy hangja elállt, majdnem hátra kapták fejüket, mintha feszült húrt
                  vágtak volna el előttük. Bálint odakoccintotta poharát. Katica a megkezdett
                  kinyilatkoztatás gyönyörűségével kérte:</p>
               <p>- Beszéljen tovább, mester, beszéljen!</p>
               <p>Bálint most már kötekedett:</p>
               <p>- Timafalvi szegelet,</p>
               <p> Feltúrták a bivalok.</p>
               <p>- Na nem így, úgy ahogy az előbb beszélt, a lelkéből, - könyörgött a leány.</p>
               <p>- A lelkemből? Hát van nekem lelkem? - Aztán, mintha észrevette volna, hogy a
                  rossz Boór Bálint szabadult elő, tréfás panaszkodással mondta:</p>
               <p>- Hiszen ez a szép vers volt a lelkem minden butorzata.</p>
               <p>Molnár Pista nála szokatlan nyugodt komolysággal szólt:</p>
               <p>- Én elnéztem a mestert, amint előre hajolva beszélt. Ez volt Boór Bálint, az
                  igazi, Boór Bálint sub specie aeternitatis. Boór Bálint, az emberi evangéliummá
                  fakadó magyar ige. Így állítanám a szobrát az országház elé.</p>
               <p>- Nem, nem! Bálint bátyámnak álló szobor kell, előre lépő lábbal, ütésre emelt
                  öklökkel, az örök Toldi Miklós legfelsőbb megvalósulása. És a szobornak ott kell
                  állania Budapest valamelyik kapujában, - mondta Mózes.</p>
               <p>Konkolynak is volt véleménye:</p>
               <p>Én a Kálvin-tér közepén emelnék szobrot a mesternek. Egy roppant sziklatömegből
                  híva elő alakját. Hogy együtt mutassa az erőt és a gondolatot, az ösztönt és a
                  formát.</p>
               <p>Katica nem vette le szemeit a művész arcáról. Elhomályosodó szemmel kérdezte:</p>
               <p>- És a mester hogy képzelné el a saját szobrát? A mester kétszeresen is a
                  legilletékesebb a dologban.</p>
               <p>Bálint ki akart térni a kérdés elől:</p>
               <p>- Kis furfangos, így akar kibújni a dolog alúl, de nem menekül. Hogyan képzeli
                  maga? Ha már minden áron szobrot akarnak nekem emelni az eljegyzésükön.</p>
               <p>- Oh, én arra való vagyok, hogy higyjem a kredót, nemhogy én csináljam, -
                  duzzogott szemrehányón Katica.</p>
               <p>Bálint mosolygott. Mutatni akarta, hogy csak játszik a többi kedvéért. De nagy
                  messzeség tágult a szemeibe:</p>
               <p>- Hát jól van, gyermek, vállalom a megrendelést. Szobrot emelek Boór úrnak. Hát én
                  például nem szeretném, ha nekem itt is, ott is szobrot emelnének az országban,
                  minden rendezett tanácsu város valamelyik uccasarkán. Utóvégre a magukat három
                  lábra rögtönző kutyák támaszkodjanak máshoz, ne hozzám. Nekem egyetlenegy emlékem
                  legyen: egyetlenegy szobrom a Gellérthegy keleti szikláin, Budapest élete fölött.
                  Ott álljak mint örök pásztora egy örök szerelemnek. Onnan szálljon végtelen
                  hívásom az elszéledő nyáj árvái felé. És ne legyen az országban olyan gyermek,
                  akit legalább egyszer fel nem hoztak hozzám. Ott értse meg, mit jelentettem én
                  ennek az árva fajnak. Mert akkor látni fogja elrendelt útját. Legyen május elseje
                  az én napom, az én búcsum, akkor jőjjenek hozzám az élet szomjazói. Hogy dermedt
                  kezein mégis áradó élettel mutassa Budapest roppant műhelyét: Gyertek dolgozni,
                  gyertek összefogni, gyertek teremni. Hogy a magyarság járjon az emberi barázda
                  elején, a magyarság jelentse a legemberibb szabadságot, a legméltányosabb jogot, a
                  legtöbb életet adó tudást.</p>
               <p>Akaratlanul belekomolyodott a beszédbe. Szavai széles szárnyakkal verték a
                  lelkeket. Észrevette magát s tréfásan kiáltotta önmagára a közismert adoma
                  szavait:</p>
               <p>- Szállsz le, Móric, arról a szoborról!</p>
               <p>Egy percig hallgattak. Mintha tünő suhanások lettek volna a levegőben. Aztán
                  Mátray révedezett:</p>
               <p>- Én is elengedném a síremlékemről a csákót, a kardot és az ágyut. Egy kinyújtott
                  gyermektenyeret szeretnék rajta, melybe egy rücskös jó öreg kéz két krajcárra
                  sárga cukrot tesz.</p>
               <p>Édesen nevettek. Katicának is volt sírra való kivánsága:</p>
               <p>- Nekem elég lesz, ha fű nő a síromon. De szeretném, ha nádas szélén állana. Úgy
                  szeretem elhallgatni a békák énekét. Olyan hosszu tünődés van a hangjukban.</p>
               <p>- Kvak, kvak, kuruty, kuruty! - mókázott Zoltán.</p>
               <p>A Mózes szemei megint felpanaszoltak:</p>
               <p>- Már megint temetőben vagyunk!</p>
               <p>- Megyek, elmuzsikálom a halált, - ugrott fel Zoltán. A zene és tánc újból
                  megkezdődött.</p>
               <p>Szürkülni kezdett. Itt is, ott is társaságok szeszpetelődtek s külön nótával
                  indultak hazafelé. Mindenfelé nevek szálltak a levegőbe édes hívással: - Ilonka,
                  Ilonka! - Pista, hol vagy? - Mariska, szedd a lábadat! - A hangok hosszu rezgéssel
                  szőtték át a tavaszi estét. Egy helyen, a kis erdőcske szélén egy társaság tüzet
                  rakott. Hervadt füstje ideszállt s szelid melankólia lett a lelkekben. A lángot
                  pedig körülállták, énekelni kezdték:</p>
               <p>- Éj van, csend és nyugalomnak éje.</p>
               <p>A nóta nagy, sötétkék harangvirága belenyilt a leszálló estébe. A tánc megszünt.
                  Most már szomorkodni valót húzott Zoltán a cigányok kíséretével. Messzi zokogással
                  hívta elő a Bálint kedves nótáját:</p>
               <p>- Ki tanyája ez a nyárfás?</p>
               <p>Mind többen mozdultak hazafelé. Az este megsűrűsödött. A szomszéd asztal mellett
                  egy bölcsőben felébredt a gyermek és sírta éhségét. Éktelen búbánattá muzsikálta a
                  gömbölyű világot. Anyja, egy fiatal gyermekszemű nő, felvette. Kibontotta
                  pelenkájából, hogy kis tagjai szabadon rugdalózhassanak. Aztán odabontotta neki
                  mellét. A gyermek szívta, falta az anyai emlőt, hogy egy emberi fájdalommal több
                  duzzadjon be a világba.</p>
               <p>Már éjszakává komolyodott a világ. A távolban egymásután nyitotta fel szemeit az
                  óriási város. Nagy komor lángok: dühösek és bozontosak, apró kis fénybimbók:
                  mosolygók vagy panaszosak, és széles sátru láng-ernyők véreztek fel a sötétbe.
                  Áhitat és jóság állt az ég elsápadó boltjai alatt. Az öreg Mátray, akit a
                  szokatlan bor megelevenített, lefojtott hangon emlékezett:</p>
               <p>- Nem a zimankó, nem a hó, a szél, a fagy volt a legnehezebb a háboruban. Hanem az
                  ilyen esték. Amikor mindenkinek a szájára visszajöttek a régi csókok, amikor
                  mindenki ölelésre, jóságra, családra nyillott: akkor tartani őket percre-készen a
                  gyilkolásra. Mikor az ember maga is azt vezényelné: - Csókolj, ölelj, szeress,
                  vess új magot az emberbarázdába! És azt kell üvölteni: ölj, lőjj, mérgezz, vágj,
                  harapj, tégy nyomorékká, csinálj árvákat, özvegyeket, tedd temetővé a szántóföldet
                  és hullává a szántóvetőt! Őrültség, gazság, halálos tébolyodás!</p>
               <p>- De azért hőssé lett a tábornok úr, - mondta Zoltán, aki már visszaült a
                  társasághoz.</p>
               <p>Az öreg úr kilökte mellét mint egy felajánlt bizonyságot:</p>
               <p>- Én azért lettem hős, mert nagyon szerettem.</p>
               <p>Mózes közelebb húzódott Katicához. Hallgatott. Lelke belemélyült a mélyülő
                  éjszakába, az elfeküdött évekbe. Életének minden íze visszajött szájába. Olyan
                  halálosan keserű és olyan végtelenül édes volt és mégis félt valamitől, boldog
                  volt és mégsem tudta hinni. Lefogott, forró hangon kérdezte Katicától:</p>
               <p>- Katica, igazán szeret?</p>
               <p>A lány egész hangosan, majdnem szórakozottan felelte:</p>
               <p>- Csacsi, hogy kérdezhet ilyent? Én mindig szerettem magát, ugye, bácsika?</p>
               <p>Mózes köré, valami alaktalan nagy szomoruság ködlött. A régi menekülő szó felnyilt
                  lelkébe, mint sötét zugban felejtett virág: - Anyám, édesanyám!</p>
               <p>Már alig volt vendég a kocsmában. Az erdőcske szélén még lobogott a láng. A
                  körülülők homályalakjai iderajzolódtak. Még szállt az ének belőlük:</p>
               <p>Maradt itthon kettő-három nyomorult,</p>
               <p> Rátok lányok még az ég is beborult.</p>
               <p>- Talán már mi is mennénk haza, - szólt Mátray.</p>
               <p>Készülődni kezdtek. Akkor vették észre, hogy Molnár Pista már rég eltünt. Zoltán
                  felugrott, hogy felhajkurássza, de Bálint magára vállalta a dolgot.</p>
               <p>Szétjárt az udvaron, de sehol sem találta a fiatalembert. Gajdosné aztán
                  megkérdezte, kit keres:</p>
               <p>- Olyan lógos fürtű, sötét szemű volt?</p>
               <p>- Az, az, - felelte Bálint.</p>
               <p>Gajdosné nevetett:</p>
               <p>- Az két liter bort kért és odament vele a kertbe, ahul ni.</p>
               <p>Bálint bement a kertbe. A kert füves lejtőjén, egy bokor mellett feküdt Molnár
                  Pista. Az egyik üveg már üresen hevert lábainál. A másikat most szívta halálos
                  hosszu hozzátapadással.</p>
               <p>Bálint lehajolt, megérintette a boldogtalant:</p>
               <p>- Fiam, hát csak ennyire tudtál erős lenni?</p>
               <p>A fiatalember odahajította a kiürült üveget egy fatuskóhoz, hogy az visítva repült
                  darabokra. Aztán sötét fejét részeg, öklendező zokogással furta a földbe:</p>
               <p>- Meghalni! Oh, meghalni, meghalni!</p>
         </div>
         <div>
            <head>
               MÁSODIK KÖNYV: A MEGTALÁLT SZOBOR
            </head>
            <milestone n="1" unit="startSubChapter"/>
               <p rend="head">1.</p>
               <p>A fiatal Kapcsos szőkesége vörössé ízzott a vitában:</p>
               <p>- Már nekem akármit beszéltek: nekem zászló kell, nekem elv kell, melyben higyjek
                  és kitartsak mellette. Vele vesszem, vagy vele győzzek. És akinek mindegy, milyen
                  zászlót, milyen elvet szolgál, az erkölcstelen újságíró.</p>
               <p>Az egész szerkesztőség kacagott. A vörhenyes, szeplős Hanák epésen mondta:</p>
               <p>- Kapcsos szűzességi filmet játszik. Ötszáz méter, csak ma látható.</p>
               <p>Az öreg Maday megsimította őszes kecskeszakállát. Bágyadtan csitított:</p>
               <p>- Hagyjátok, szegény Grätchen, higyje még ma azt, hogy a gyermekek attól
                  születnek, hogy a szerető szivek elrebegik a házi áldást. Mihelyt első találkája
                  lesz a nyomorusággal, máskép fog beszélni.</p>
               <p>Kucsera nagy kerek fejével belehajolt a Kapcsos arcába. Komázó könnyedséggel
                  magyarázgatott:</p>
               <p>- Kedves fiókám, szamárságokat beszélsz. Ezért ma te fogod kifizetni a sörömet a
                  Zenélő Pokolban. Azt szavalod: erkölcstelen újságíró. Drágám, tudod mi az a
                  pleonázmus? Ez archi-pleonazmus. Valóságos koca-pleonázmus tizenkét malaccal, te
                  vagy a tizenharmadik. Annyi, mintha ezt mondanád: palacsintát sütő palacsintasütő.
                  Szűzikém, jártál-e már konyhában? Láttad-é azokat a pléh-formákat, melyekkel a
                  tésztának alakot ad a szakácsné? Az egyik csillag, a másik kifli, a harmadik
                  félhold és így tovább. Vegyük a te kedvedért a csillag-formát, ez elég magasztos.
                  Rányomod a tésztára, a tészta csillag lesz. De ha egy darab sárra nyomod, azt is
                  csillaggá teszi. És - bocsáss meg, ideális barátom, ha egy ekszkrementumra nyomja
                  rá: abból ekszkrementum-csillag lesz. Ilyen forma az újságíró, a te kedvedért
                  legyen megint csillag. Kommunizmust gyúrsz belé, formál vörös csillagot,
                  klerikálizmust: kész a betlehemi csillag. Mi most konzervativ és legitimista
                  tésztát teszünk csillaggá. És ez az igazi újságíró, mindenki más kótyagos
                  műkedvelő. Formák vagyunk, kikben a szervezkedett étvágyak, pártok, érdekcsoportok
                  formálják a napok tésztáját. Az azonban igazán megvigasztalhat, hogy azok még
                  erkölcstelenebbek, akik velünk nyomkodnak, mint mi, akik nyomkodunk.
                  Végeredményben mi teljesen ártatlanok vagyunk, amint a forma nem felelős azért az
                  anyagért, melynek csillagformát ad. Többet mondok: mi a szépség és örökkévalóság
                  munkásai vagyunk. Mert mi a formáé az ekszkrementum-csillagban? Az ekszkrementum?
                  Nem, azért ő nem felelős. Hanem a csillag-forma, mely tiszta és szép. Tehát ő még
                  ennek az ocsmány anyagnak is, hogy a te kedves jelződdel éljek, magasztos formát
                  ad. Mi a történelem-ekszkrementumnak adjuk a szépség formáját. Amit a politika
                  nagy rablói és kis csirkefogói otrombán és csúful akarnak: mi annak a forma
                  kárpótló szépségét adjuk. Tehát voltaképen mi vagyunk a történelem szépsége.
                  Látod, fiacskám, a legitimizmus és az a konzervativ politika, melyet mi csinálunk,
                  pocsék egy disznóság. De élvezetes és szép, ha én vezércikkbe formálom. Egy korsót
                  és egy vágást fogsz fizetni.</p>
               <p>- Éljen! éljen! - viháncolt az egész szerkesztőség.</p>
               <p>- Jankó, ezért kapsz egy tormás virslit a Zenélőben, - kiáltott a hosszu
                  Kozma.</p>
               <p>Az elegáns, barna Pásztory, aki a szerkesztőség Don Juanja volt, ráhelyeselt:</p>
               <p>- Teljesen igaza van Jankónak. Mi vagyunk a kápitálista kor spadasszinjei, vagy ha
                  zengzetesebben tetszik: a sajtó-condottierik. Ha a borbély bármilyen nézetű
                  embert, aki megfizeti, kiszolgál a borotvájával és nem erkölcstelen, miért volnánk
                  mi erkölcstelenebbek, mert ugyanezt tesszük a pennánkkal? Mindakettő vágó
                  szerszám. Csakhogy a mienk jobban vág és jobban nyúz.</p>
               <p>A fiatal Kapcsos még olyan közel volt az önképzőkörhöz, hogy egész harmatos
                  undorodással kezdte idézni:</p>
               <p>- Im, nagy Isten,</p>
               <p> Tekints le és pirulj, mi nyomorult,</p>
               <p> Akit remeknek alkotál, az ember!</p>
               <p>Most már harsogó kacagással dűltek egymásba. A kis halvány Mráz Ilona, akinek már
                  minden budapesti lap szerkesztőségében megbocsátottak, mert mindenütt nagyon
                  szeretett, csinált lobogással tárta karjait a fiatalember felé:</p>
               <p>- Tölts vélem egy éjjelt, nagy férfiu!</p>
               <p>Erre aztán üvöltve kacagtak, mint napos tisztásra bukkant farkasok. Kucsera
                  pártfogó hangon rémítette Kapcsost:</p>
               <p>- Na, fiatal barátom, ne gondolja, hogy ez Ilonkánál klasszikus idézet. Ezen a
                  felhíváson mi is átestünk pályánk kezdetén. Ő az újságírók erotikájában az alfa és
                  az ómega. II faut passer par là.</p>
               <p>- Szemtelen, - nevetett Ilonka, - mikor te kezdted a pályádat, nekem még a
                  tervrajzomat sem készítették el.</p>
               <p>- Jó kedvük van az uraknak, - mondta egy hang.</p>
               <p>Póstás állott a főszerkesztői szoba megnyilt ajtajában. Kezében a Független Lap
                  legutóbbi száma volt. A sötét barna arc fehérre ízzott a haragtól. Szemei majdnem
                  bandzsallá sötétedtek és sajátságos apró, aládöfő pillantásokat szúrtak szét. A
                  fiatal Kapcsos beletemetkezett az írásba. A többi is észrevette, hogy tengeri
                  zivatar van a kis fekete mosdótálban. A Kucsera arca fájdalmas érdeklődésre
                  részvétesedett:</p>
               <p>- Mi baj van, Lajoskám?</p>
               <p>Póstás előre tartotta a lapot, mint egy véres lepedőt. A karja tövestől
                  reszketett. Szemeit körül jártatta s az arcok úgy érezték, mintha egy rossz
                  bélyegző kerekje marna rájuk. Elrekedt hangon kérdezte:</p>
               <p>- Ki írta a tegnapi számba a Mai nap nevezetességei című rovatot?</p>
               <p>- Maday tata, - mondta Hanák.</p>
               <p>Maday hanyagul javította ki:</p>
               <p>- Rajtam volt a sor, de én a kis Baczó Mózes nyakába varrtam. Különben elolvastam
                  az írását, de nem láttam semmi szerencsétlenséget benne.</p>
               <p>Póstás felhörcsökösödött:</p>
               <p>- Nem láttál! Persze, hogy nem láttál. Mert nektek mindegy a lap ügye, hiszen
                  mindenért csak én szenvedek. Ilyent írni a mi lapunkba!</p>
               <p>És olvasni kezdte:</p>
               <p>- A mai napon, június huszonötödikén tölti be Boór Bálint, a nagy magyar művész,
                  negyvennegyedik életévét.</p>
               <p>Megint körülnézett a teremben, mintha valami végitélet lezuhanását várná. Maday
                  könnyedén kérdezte:</p>
               <p>- Hát ebben mi van?</p>
               <p>- Mi van benne! Neked semmi sincs benne. A te gázsidból azért egy fillért sem
                  vonnak le. De mit szól ehez Füley gróf, mit Habina, mit a többi? Mit szól az egész
                  arisztokrácia, a klérus? Hogy mi ünnepeljük ezt a gazembert!</p>
               <p>- Tényleg disznóság, - helyeselt Kucsera.</p>
               <p>Hanáknak minden szeplője kis súnyi mosolygás lett az ártás örömétől:</p>
               <p>- Hiszen, kérlek, főszerkesztő úr, nem tudtad? Baczó belső embere Boór Bálintnak.
                  Boór volt a tanuja az eljegyzésén is, Boór, akit soha senki semmilyen alkalomra
                  nem tud megnyerni. Valószinű, hogy kémkedésre juttatták be ide.</p>
               <p>- Ki is fog innen repülni. De hát hol is van? Már féltizenkettő és még nincs itt!
                  - fortyogott Póstás.</p>
               <p>- Szerelmes ember, nem csoda, ha késik, - mentegette Kozma.</p>
               <p>- Nem bánom, ha kidobjátok. Nagyon hallgatag, behúzódott ember. Az ilyen mellett
                  mindig úgy érzi magát az ember, mintha egy vizsgálóbiró két szeme nézné. Jól
                  járnánk mi, ha itt vizsgálóbirói szemek nézegetnének bennünket! - vigyorgott
                  Kucsera.</p>
               <p>- Én sem állhatom, olyan elhúzódó, hogy valósággal hajadonnak érzi magát mellette
                  az ember, - sóhajtotta Mráz Ilonka.</p>
               <p>Ez már megint kacagást csalt elő. Még Póstás is elmosolyogta magát. Kucsera a
                  levegőbe csettintett ujjaival:</p>
               <p>- Tudod mit, Lajoskám? Ha már kidobjuk, élvezzünk is valamit azért az árért.
                  Dugjuk el az asztalát s a székét és tegyünk ugy, mintha sohasem láttuk volna. És
                  ha makacskodik, kivezettetjük, mint egy idegent.</p>
               <p>A Póstás arca egy pillanatra a csirke nyakát elharapó görény arcává kegyetlenült.
                  De aztán visszakomolyodott magára szoktatott méltóságához:</p>
               <p>- Nem, ilyen tréfát én nem engedhetek meg magamnak. Szabályszerűen el kell
                  bocsátanom.</p>
               <p>Hanák talált közvetítő tervet:</p>
               <p>- Te méltóztass csak bemenni, főszerkesztő úr, mi majd elszórakozunk vele. Mikor
                  aztán elég lesz a muriból, én a csengővel jelt adok és te meg méltóztatsz jelenni,
                  mint a tragédia ötödik felvonása.</p>
               <p>Mózes az egyik ablaknál dolgozott, egy külön kis asztalon. Mohó örömükben még
                  szolgát sem hívtak. Kucsera és Hanák fogták az asztalt és a széket, elrejtették
                  egy mellékhelyiségbe. Az előszoba szolgájának pedig meghagyták, értesítse őket, ha
                  jön Baczó. Póstás bement a szobájába.</p>
               <p>Pár perc mulva a szolga berohant:</p>
               <p>- Jön a Baczó úr!</p>
               <p>Mindenki írásba dugta a fejét és nagyon elmélyedő arcot vágott. Baczó szokott vak
                  nézésével jött be, mely a külvilág mindennapi dolgait meg sem látta. Ez a befelé
                  fordított nézés egy idő óta mind jobban elhatalmasodott rajta. Már egy hónapja
                  voltak jegyesek Katicával. A lány nagyon testvér, nagyon jó volt hozzá, de Mózes
                  mégis érzett valami ürességet viszonyukban. Mintha ez az egyszerű üveg-lélek mégis
                  homályos volna, mégis minden percben kisiklana a kezei közűl, mégsem volna az övé.
                  Mindenképen furcsa volt ez a lány. Néha majdnem együgyűnek látszott, néha -
                  hosszu percekig -, mintha értelem és lélek elköltözött volna belőle s csak egy
                  sajgó üresség volt a fiatalember mellett. Mózes lassanként mind fájdalmasabban,
                  mind didergőbben érezte egyedülinek és elhagyottnak magát mellette. Anélkül hogy a
                  legkisebb panasza lehetett volna ellene. Aztán a szerkesztőségi munka is
                  undorította. Nem tudott betörni ezek közé az emberek közé, ebbe a salakos
                  feladatba. Az édesanyja is nyomta, mint egy kisiklott rázuhant vonat. Valami baj
                  is lehetett otthon. Most már alig kapott írást hazulról. Akkor is csak egy-egy
                  levelezőlapot és anyja rendesen másra bízta az írást. Most már végtelenül vágyott
                  haza, ha csak egy pár napra is. Kerített is már útlevelet és meg sem írta anyjának
                  eljegyzését, mert maga akarta levinni a hírt. Sírni egy nagyot, zokogó
                  megvallásban omlani az anyai térdekre: talán ez megvált, talán ez új életre
                  fürdet. És egészsége sem volt valami fényes. Esténként furcsa lázai voltak,
                  köhécselt. Néha olyan ernyedt volt, hogy a pennát is alig bírta. Arca meghúzódott,
                  szemei megnőttek. Valami halálos nagy szomoruság és téveteg keresés volt
                  tágasságukban. Csak haja fiatal fényessége volt még a régi. És mindennek
                  ráadásául, ami talán a legtöbb bántással ásott benne: Holló hétről hétre
                  halasztotta versei kiadását. Az utolsó találkozáskor pedig kijelentette, hogy -
                  mert a papiros ára és a munkabérek felszöktek - egyelőre szó sem lehet róla.</p>
               <p>Mózes gépiesen leköszönte a mindennapit s észre sem vette, hogy nem felelt senki
                  rá. Az eféle különben sem volt kötelező a szerkesztőségben. Egyenesen kiszabott
                  helyére ment. Lelke úgy elúszott gondjaiban, annyira csak a külső, testi élete
                  volt itt: hogy kinyújtotta a kezét a székért s már meg is tette a leülő
                  mozdulatot, mikor észrevette, hogy a szék és az asztal nincsenek a helyükön. A
                  teste leesésre rándult, de hirtelen kiegyenesedett. Az írás felé hajló arcok
                  kiduzzadtak a kacagás visszanyelésétől. Mózes még most is tétova nézéssel
                  kérdezte:</p>
               <p>- Hol az asztalom?</p>
               <p>Senki sem felelt. Egy arc sem mozdult feléje. Csak a Hanák szemei lopakodtak az
                  áldozat arcához, mint két vércsefióka, hogy éhes csőrrel lessék a kibuggyanó
                  vért.</p>
               <p>- Kucsera úr, kérem, hova lett az asztalom? - kérdezte Mózes.</p>
               <p>A Kucsera nagy gömbölyű feje a teli hold lassuságával emelkedett fel az asztaltól.
                  Úgy tett, mintha a kérdésnek csak neszét és nem a szavát értette volna. Hideg
                  udvariassággal kérdezte:</p>
               <p>- Kit tetszik keresni?</p>
               <p>Most már a többi is felnézett eltávolító idegen arccal. Mózes neszezte, hogy
                  valami tréfa fő a dologban. Szomoruságán megható volt a jó-gyermek mosolygás:</p>
               <p>- Hova tették az asztalom?</p>
               <p>Mráz Ilonka utánozta a fiatalember hanglejtését és úgy kérdezte:</p>
               <p>- Kihez van szerencsénk?</p>
               <p>Mózes nevetett, mint aki belemegy a tréfába:</p>
               <p>- Nem bánom, megkeresem. De legalább mondják, hogy forró, ha közel járok
                  hozzá.</p>
               <p>Hanák kicsattanó szemtelenséggel támadt rá:</p>
               <p>- Kicsoda az úr? Mégis különös, hogy egy holt idegen itt elkezdjen kedélyeskedni.
                  Kit keres?</p>
               <p>- Jól van, jól. Ha csak azt akarják, hogy keressem, hát legyen. - Benyitott egyik
                  mellékszobába. Hanák rákiáltott:</p>
               <p>- Kérem, mindjárt hivatom a szolgát. Vagy mondja meg, mit akar, vagy
                  kivezettetjük.</p>
               <p>Mózesnek kissé türelmetlenre borult az arca:</p>
               <p>- Kedves kolléga, a tréfa csak úgy jó, ha nem hosszu. Hol van az asztalom?</p>
               <p>Hanák megsokasodott:</p>
               <p>- Micsoda kolléga? Nem vagyok én a maga kollégája. - Aztán a többihez fordult:</p>
               <p>- Ez a szerencsétlen bolond. Azt hiszi, hogy itt asztalosműhely van.</p>
               <p>Ilonka elvicogta magát, de rögtön eldugta az arcát. Mózes arcára már láng csapott
                  ki:</p>
               <p>- Nézze, Hanák, ez már kezd otrombaság lenni. Folytassák most mással. Adják elő az
                  asztalom.</p>
               <p>Kucsera becsengette a szolgát:</p>
               <p>- Ferenc, ez az úr itt vagy beteg, vagy botrányt akar csinálni. Vezesse ki.</p>
               <p>- Ferenc, adja elő rögtön az asztalom, - parancsolta Mózes.</p>
               <p>- Tessék távozni, tisztelt úr, - mordult rá a szolga.</p>
               <p>Mózes most már kirobbant:</p>
               <p>- Ferenc, ha nem adja elő rögtön az asztalom, úgy pofonütöm, hogy felfordul.</p>
               <p>A főszerkesztői szoba megnyilt. Kilépett Póstás. Most már hideg-nyugodt volt, mint
                  egy döfésben biztos kés. Lábujjhegyre állott. Úgy nézte végig tetőtől talpig a
                  fiatal embert.</p>
               <p>- Az ön asztalát? Hol van itt önnek asztala? - kérdezte gúnyosan.</p>
               <p>Mózes kiszélesedő kékséggel nézett a kis emberre:</p>
               <p>- Hát akkor hogy dolgozzam? - nyögte majdnem gyermekes panasszal.</p>
               <p>Póstás úgy mondta a szavakat, mintha ízletes, bőlevű kolbászkákat harapdosna:</p>
               <p>- Kedves uram, nekünk tényleg volt egy Baczó Mózes nevű munkatársunk, aki
                  kötelezte magát, hogy rendes munkaidőben, déli tizenegy órakor mindig pontosan
                  megjelenik. Ez a Baczó Mózes kilépett a szerkesztőségből, amit azzal adott
                  tudtunkra, hogy egyszerűen nem jött el ebben az időben. Egy másik háromnegyed
                  tizenkettőkor betérő Baczó Mózes úrral nincs módunkban szerződést kötni.</p>
               <p>- Az orvosnál voltam! - mondta hangjában felszökő sírással. És megint
                  elpirult.</p>
               <p>- Kedves Baczó Mózes úr, a betegeknek a szanatóriumokban van helyük és nem a
                  Független Lap szerkesztőségében. Nagyon örvendtünk a rendkivüli szerencsének, de
                  ha a kötelességét elhagyta, hagyja el a helyiséget is.</p>
               <p>Mózesből kijajgatott a megrugott igazság:</p>
               <p>- De hát ez mégis lehetetlenség. Egy félórái késés miatt így bánni az
                  emberrel!</p>
               <p>A fullánk most jött ki a Póstás hüvelyéből:</p>
               <p>- Hiszen így jobb lesz Baczó úrnak is. Több ideje lesz vigyázni a Boór Bálint
                  életének évfordulóit. Akár ki is adhat egy Boór Bálint kalendáriumot.</p>
               <p>Most már nyers, piszkos, hulladékos kacagás buggyant ki az embercsatornákból.
                  Mózes megértett mindent, amint a homlok megérti a nekizuhanó követ. Az
                  igazságtalanság, a becstelenség, az emberi kegyetlenség mint részeg szüretelők
                  rátiportak a szivére s minden könnyet a szemei felé sajtoltak. Sarkon fordult, úgy
                  rohant ki, nehogy kibuggyanó könnyeit lássák.</p>
               <p>Az uccán aztán már nem érzett sem dühöt, sem elkeseredést. Végtelen üres
                  fáradtságba zsibbadt. Aludni, aludni! Elfutni az álomba, mint egy hűvös
                  sötétségbe, mely mindent eltakar, mindent elcsitít. Majdnem lefeküdt egy
                  kapualjába. Alig tudta hazavonszolni magát. Rádűlt az ágyra. Bután, elólmosodott
                  fejjel aludt délután három óráig.</p>
               <p>Akkor felkelt s csak mikor a mosdótálból kiemelte elsúlyosodott fejét, zökkent rá,
                  hogy megint elkésett. Egy idő óta majdnem minden délután nagy sétát tettek a
                  jegyesével és Bálinttal. A művész nagyon megszerette ezt a két életbe tévedt
                  valótlan lelket s ezek a kószálások felfrissítették. Alkotó erői is megmozdultak:
                  keresni, tervezgetni kezdett. Ez a két lélek volt most minden ember: az ember
                  számára. Rendekyékhez nem járt többé. Úgy érezte, hogy az az utolsó jelenet
                  Ildikóval a lehető legszebb befejezése volt viszonyuknak és kár volna csúnyábbra
                  rontani az utóízét. Úgy látszik, Ildikó is másfelé hullámzott, mert ő sem adott
                  életjelt magáról. Azok pedig, akik lakásán felkeresték, nem emberi arccal mentek
                  hozzá.</p>
               <p>Mózes már a kapuban találkozott Katicával. A lány tanítónős-komolyan szidta:</p>
               <p>- Ugyan, Mózes, hogy tud ilyenkor elkésni! Már éppen jöttem, hogy elverjem. Ha
                  engem várat, az nem baj. De Boór Bálint csak nem várhat ránk. Az istenért,
                  siessünk!</p>
               <p>Már jó messze haladtak a villamoson, mikor a leány meglátta a szomoruság új
                  sápadását Mózes arcán és észrevette a rásúlyosodó hallgatagságot. Megbabrálta
                  ujjaival a fiatalember arcát:</p>
               <p>- Mózeske, magának valami baja van.</p>
               <p>- Egy kissé fáj a fejem. Az éjszakám volt kissé nyugtalan.</p>
               <p>Katica mosolyogva érintette meg a Mózes orra hegyét:</p>
               <p>- Nincs hazugság nélkül? Puha az orra.</p>
               <p>Aztán be sem várva a Mózes feleletét, messze aggódó szemekkel tünődött:</p>
               <p>- Még Boór Bálint azt hiszi, hogy nem fogunk jönni. Csak várna meg!</p>
               <p>Még alig hagyták el a Palota-tért, Katica, aki egész csipőig hajolt ki a
                  villamosból, összetapsolta kezeit:</p>
               <p>- Ott van, ott van, még vár ránk! - és arca kilobogott az örömtől.</p>
               <p>A Krisztina-téren, a farkasréti villamos végállomásánál várta őket Bálint. Katica
                  még a mozgó villamosból ugrott ki:</p>
               <p>- Mester, az istenért, ne haragudjék. Ez a rossz fiu késett. Fáj szegénykének a
                  feje.</p>
               <p>Bálint ránézett a fiatalemberre. Összehúzódtak a szemei:</p>
               <p>- Öcsém, neked valami komoly bajod van.</p>
               <p>Mózes elpirult. Könyörögve tartotta szemeibe szomorúságát, mint egy kötényt: ne,
                  ne akarjatok meztelenül látni, tele vagyok varral, véres sebekkel, ütésekkel.
                  Nem akarom szánalommal verni meg a sziveteket. - Nehezen erőltette ki:</p>
               <p>- Egy kissé fáj a fejem.</p>
               <p>Bálint most már mélyen nézett a szemeibe. Benyúló, megfogó nézéssel. De nem szólt
                  semmit.</p>
               <p>Felszálltak a farkasréti villamosra. A kocsiban nem igen beszéltek. Mindahárom
                  maga elé nézett. Mintha mindenikük félt volna a másikra nézni, mintha egy
                  pillantás leejtett függöny lett volna. Csak Katica kiáltott fel egyszer:</p>
               <p>- Jaj, elfelejtettem cigarettákat tölteni a nagybácsinak. Mindennap úgy várom ezt
                  a sétát, hogy elvesztem a fejem belé. Olyan jó nagyon várni valamit. Ugye,
                  Mózeske?</p>
               <p>Mózes valami nagy sülyedésből rezzent fel. Olyan eleven fájdalom nyilt az arcára,
                  hogy az majdnem segítségkiáltás volt:</p>
               <p>- Én! Jaj, vagy igen, persze, - mondta s igyekezett egy mosolygással mindent
                  elseperni az arcáról.</p>
               <p>Tegnapi megbeszélésük szerint a temetőnél szálltak ki. Szétődöngtek a nagy napos
                  temetőben. A juniusvégi napban a sírok, mint csókra gerjedt mellek, lihegték a
                  forróságot. A levegőbe felizzott a virágok szaga s a kövek és fejfák lángolása, a
                  megöntözött por párája. Nehéz és részegítő volt a nyár bora a temető fölött. Ez a
                  különös zsúfolt-fűszerű temető-mámor forgóvá tette a levegőt, a sirokat, a
                  dombokat. Mintha földbe le, földből fel forró zúgásu keringéssel vitte volna őket
                  az élet-halál bomlott körhintája. Mózes halálos sápadt volt és majdnem tántorgott
                  a lábain. Mintha mélyre ásott borpince nehéz levegőjében volna.</p>
               <p>Mikor a temető felső részéhez értek, mely már hegynek mászik s melyet ujabban
                  toldották a kenyér földjéből a halottak kertjéhez: a frissen hantolt, kis-fejfás
                  sírdombok iskolás sorai előtt egy öreg-öreg temető-őr űlt egy széken. Arccal a
                  sírok sorai felé fordult. Olyan öreg volt, hogy ragyogó ezüst haja, ezüst
                  szemöldökei, ezüst bajusza és szakálla csillogó mohának látszottak. Szemei vak,
                  behallgató bámulással néztek be a napos levegőbe. Szája félig nyitva volt.
                  Mosolygott. A végtelenség nagy ürességének anyagtalan mosolygásával. Mosolygott
                  két arca is. Kezében ostorrá hajtott fűzfavesszőt tartott s meg-meglegyintette.
                  Mintha öreg pásztor volna s vigyázná a mulandóság apró juhait, a sírokat. A nap, a
                  tér, a levegő: olyan elmélyült nagy csendesség volt az öreg körül. Mindhármukat
                  megütötte ez a sajátságos kép. Egy percig hallgatagon nézték. Bálint szólt:</p>
               <p>- Jónapot, öreg.</p>
               <p>Az öreg meg sem rezzent. A mosolygások érintetlenül tovább ragyogtak rajta.
                  Szakálla, szemöldjei, bajusza folyó ezüst voltak a napban. A vessző csak
                  lóbálózott a föld juhocskái felé.</p>
               <p>Bálint megismételte:</p>
               <p>- Jónapot, öreg. Mit csinál? Hogy tud így ülni ebben a nagy hőségben?</p>
               <p>Az öreg mozdulatlan maradt. Földsüket volt. Úgy űlt ott temetői trónján, mintha
                  behallgatna az örökkévalóságba s hallaná a sírok kipárázó énekét. Bálint és Katica
                  tovább mentek.</p>
               <p>Már a temető hátsó kijárásánál voltak, mikor észrevették, hogy Mózes hátramaradt.
                  Visszakeresgéltek a szemükkel. Mózes ott állt az öreg mellett. Nagy, halálos
                  italt ivó szemekkel nézte az öreget s a csendes sírok nyáját. Az arca olyan volt,
                  mint egy gyermeké, ki most juhászodik vigasztalásba valami keserves nagy sírásból.
                  Bálint megcsóválta a fejét. Katica odakiáltott:</p>
               <p>- Mózeske, hát magát még a halál is elcsábítja tőlem?</p>
               <p>Mózes odaébredt, futólépésben érte el őket. - Csak a halál, - mondta különös
                  nevetéssel.</p>
               <p>Kimentek a temetőből, felténferegtek az egyik hegyi útra. Ma nagyon kevés szó
                  történt köztük, mintha esőre csüngő nehéz felhő lett volna mindhárom lelke. Már
                  majdnem a hegy tetején voltak, mikor egy fa-csoport mögül egy kis cserkészcsapat
                  jött feléjük. Tizennégy-tizenötéves fiuk lehettek. Peckesen, fegyelmezett sorban
                  lépkedtek, igyekeztek jól megdöngetni lábukkal a vén termő hátát. A kis mellüket
                  nagy toldimiklósosan odafeszítették a világnak. Rózsás arcukon, mint friss
                  gyümölcs tövén a volt virág csészéje, még látszott az édes csók, melyből fakadtak.
                  Meztelen térdük előre villant a parádés lépésben és fénylapokat vetett szét.
                  Közvetlen Bálinték mellett mentek el. Amint vezérük, egy-két évvel idősebb deák,
                  meglátta Bálintot, friss csóku arca gyűlöletre borult s egész hallhatóan morogta
                  oda a fiuknak:</p>
               <p>- Ez a hazaáruló Boór Bálint, az istentagadó.</p>
               <p>Mindenik kis arc Bálint felé fordult. És játékos kezük már ököl volt, az anyát
                  látó szemekben kést mutatott a felbántott lélek, a csókos arc ütő férfivá
                  sötétült. Olyan becsületesen, olyan buzgó fakadással, olyan gyermek hősiességgel
                  gyűlölték ezt az ismeretlen nagy férfit és vakon neki mentek volna, hogy kis
                  kezeikkel széttépjék. Az egyik, mintha nem is tudná, ki van közelükben, tüntető
                  kihívással eresztette ki friss hangját, mint egy újan font ostort:</p>
               <p>Magyar cserkész, te véded meg a várat,</p>
               <p> Azt kövessed, ki szereti hazádat.</p>
               <p> Hallgass apánk, Füley gróf szavára,</p>
               <p> Habinára, Plachotára és másra,</p>
               <p> Kik szebb jövőt hoznak szegény hazánkra.</p>
               <p>Nem ejti meg a mi lelkünk a méreg,</p>
               <p> Melyet Adyk s Boór Bálintok beszélnek,</p>
               <p> Árulóknak nem hallgatunk szavukra,</p>
               <p> Magyar cserkész, jól vigyázzunk magunkra,</p>
               <p> Kössünk inkább kötelet a nyakukra.</p>
               <p>A második szónál már vele énekelt az egész. Kihívó daccal, az igazságot tevő friss
                  lélek lobogásával. A Bálint nevét s a „Kössünk inkább kötelet a nyakukra” sort
                  kilüktették, mintha kis öklük hajolna ki a nótából, hogy kiüsse a szivük haragját.
                  Mózes Bálintra nézett. Minden szeretete felgyűlt abban az íjedelemben, melyet az
                  erős férfi látása okozott. A művész arca zöldre sápadt, vonásai szétestek. A
                  szájához vivő hatalmas izmokon néma sírás vonaglott. Szemei szürkére fakultak,
                  kinőttek üregeikből s úgy néztek valami rémre, mint egy vízből felmerült nyitott
                  szemű hulla. Lesúlyosodó homlokán apró cseppek gyöngyöztek ki.</p>
               <p>- Bátyám, bátyám, hiszen gyermekek, nem tudják, mit beszélnek, - kiáltott
                  Mózes.</p>
               <p>Bálint nem felelt. Kivette zsebkendőjét, homlokát törölgette. Katica hátra maradt.
                  A majdnem együgyű gyermek-arc most végtelen fájdalommal mélyült. Ajkai mozogtak,
                  mintha sírást nyelnének le s kezeit összetördelte.</p>
               <p>Eredeti tervük szerint visszatértek ozsonnázni a Döntő Ferenc kis kocsmájába. A
                  hegyoldalon, boldog almafák alatt áll a kis vendéglő. Előtte, körötte a mélyben,
                  mint egy faltalan álomban, sugárzik a temető, az egész élő Budapest és vidéke. Már
                  közel voltak a kocsmához, mikor Bálint, teljesen önmagának beszélve, mondta:</p>
               <p>- Megöltek, megöltek még a jövőben is. Minden hiába volt.</p>
               <p>A kocsma kapujában már megpróbált erős lenni. Maga előtt engedte a két
                  fiatalt:</p>
               <p>- Menjetek előre, fiacskáim, én csak elefánt vagyok. - És irtózatos erőfeszítéssel
                  mosolygott hozzá:</p>
               <p>Leűltek. Csend volt. Egyik sem merte szavakkal lökni meg ezt a felmart sebű
                  fájdalmat. Bálint sűrűn törülgette a homlokát. Az evésnél aztán egy-két falat után
                  felállott. Ujból tudott mosolyogni:</p>
               <p>- Ugye, megbocsáttok, fiacskáim, hogy magatokra hagylak? Ma nagyon öreg vagyok s a
                  ti fiatalságotok még öregebbé tesz. Holnap majd megint találkozni fogunk.</p>
               <p>Kezet fogott velük. Katicának lágyan, alig-érintőn megcirógatta a haját. Alig tünt
                  el alakja, Katica megpillantotta a padon a művész ottfelejtett zsebkendőjét.
                  Rávetette magát s viharos zokogással csókolgatta:</p>
               <p>- Oh, hogy szenved, hogy szenved s én nem vehetem el tőle a fájdalmat! -
                  fuldokolta.</p>
               <p>Mózes lezuhanó szívvel íjedt a síró leány felé:</p>
               <p>- Katica, Katica, maga szerelmes Boór Bálintba!</p>
               <p>A lány elvette arcától a zsebkendőt. Nagy fájdalmából megint kikandikált az
                  együgyűen csodálkozó gyermek:</p>
               <p>- Hát ezt csak most veszi észre? Én azt hittem, hogy mindig tudta.</p>
               <p>Mózes hallgatott. A lány arcán most már felgyúlt máglya világolt. Úgy mondta el
                  hitvallását:</p>
               <p>- Szeretem őt végtelenül. Mióta őt szeretem, kiesett belőlem az isten, mert nem
                  fért el mellette. Szeretnék föld lenni előtte, hogy engem tiporjon. Szeretnék
                  cselédje lenni, hogy rajtam verje ki, ha bántja az élet. Szeretném cseppenként
                  odaadni neki a vérem, hogy hosszu haldoklásban érezzem, hogy neki adom az életem.
                  Oh, Mózeske, ha meghalhatnék érte, hogy ne szenvedjen, hogy magammal vigyem minden
                  fájdalmát!</p>
               <p>A fiatalember hallgatott. Nézett, nézett, szemeiből kicsordult egy könny. Oh,
                  milyen egyedül volt minden fájdalmával, minden szeretetével. Katica egy pár perc
                  mulva megenyhült, már evett is. Szemgolyója még nedvességben úszott, de már
                  mosolygás duzzogott ki a falatok közül:</p>
               <p>- Nem is vigasztal a szenvedésemben. Haragszik?</p>
               <p>Mózes megcirógatta a lány fejét. De a szólásra képtelen volt. A lány a homlokára
                  ütött:</p>
               <p>- Jaj, igaz! Hiszen maga a jegyesem, magának én ezzel szomoruságot okoztam. Ugye,
                  nem haragszik? Ugye, nem esik rosszul? Hiszen én azért magát nagyon szeretem.
                  Tudja, az a másik szerelem úgyis olyan, mint ha valaki a tengert vagy a csillagos
                  eget szereti. Ezt el kell néznie nekem, enélkül nem tudnék élni. De éppen ez a
                  szerelem tesz jóvá és magát is annál jobban szeretem, mert Bálint is szereti. Ugye
                  nem fáj?</p>
               <p>- Milyen különösen legeltette az az öreg ember a sírokat, - mondta kitérőleg
                  Mózes.</p>
               <p>- Lássa, én is olyan furcsának találtam. És mikor ilyen furcsákat látok, el is
                  mondom nagybácsinak, de ő mindig azt mondja, hogy kis bolond vagyok. Mintha ezzel
                  el volna intézve a dolog. Ugye, nem vagyok bolond?</p>
               <p>Mikor hazaérve elváltak, Mózes hosszan ölelte magához a lányt és mély, lelket
                  átvivő csókot adott neki. A lány mégegyszer belenézett a szemeibe:</p>
               <p>- Ugye, nem haragszik? Ugye nem fáj?</p>
               <p>Aztán, mikor Mózes tett már egy pár lépést, utána kiáltott:</p>
               <p>- Tudja, Mózeske, én is sancta simplicitásnak születtem. De én magamat rakom a
                  máglyára.</p>
               <p>Mózes odamosolygott az estéből kihajló gyermek arcnak s betűnt a kapu
                  sötétségébe.</p>
               <p>Zoltán már az ágyban olvasott, ing nélkül, meztelen felső testtel. A szobában
                  nehéz volt a benrekedt meleg. A nyitott ablakon bejött a kis udvar
                  rosszakarata.</p>
               <p>- Szervusz öreg, - erőltette ki magából Mózes.</p>
               <p>Zoltán felnézett erre a sajátságos, idegen hangra. Írtózatos szenvedés volt
                  barátja arcán. Földhöz verte a könyvet, egyenesre űlt ágyában. Vörös
                  bozontosságából kiszúrta a mondatot:</p>
               <p>- Mózes, mi bajod?</p>
               <p>Mózes felelni akart. Lezuhant az egyik székre, betakarta karjaiba fejét, nehéz
                  csuklással sírni kezdett.</p>
               <p>- Reggel jókor utazom Kolozsvárra, - fuldokolta végre.</p>
               <p>- Csak nem a mamáddal történt valami!</p>
               <p>Mózes tagadásra rázta a fejét. Egy pár percig úgy űlt ott hallgatva, könnyesen,
                  fiatal fejét félrehajtva, mint esős fűzlombot. Zoltán váró aggódással nézte. Aztán
                  Mózes az asztalhoz tántorgott, leűlt, levelet írt Katicának:</p>
               <p>- Kedves Katica, nem volt bátorságom megmondani, hogy egy pár napra leutazom
                  szegény öreg édesanyámhoz. Maga tudja, hogy milyen régen nem láttam s újabban hírt
                  sem kapok felőle. Elmegyek, hogy az áldását kérjem ránk, különösen a maga kis
                  gyermekes szöszke fejére. Nagyon szeretem, Katica, a tegnapi nap után még jobban,
                  mint eddig. A Boór Bálint szeretete ma Magyarországon vallás és így egy hitnek
                  rajongói vagyunk s annál közelebb vagyunk egymáshoz. Gondoljon sokat rám, akinek
                  már csak magában van értelmem.</p>
               <p>A levelet átadta Zoltánnak.</p>
               <p>- Nagyon kérlek, holnap reggel minél hamarabb vidd át ezt a levelet
                  Katicáékhoz.</p>
               <p>Zoltán dülledtre íjedt néma szemekkel nézett e roppant szenvedés felé. Mózes
                  látta, hogy barátja magyarázatot vár. Nagyon jó szelidséggel kérlelte:</p>
               <p>- Tudom, Zoltikám, hogy mindent el kellene mondanom neked. De most képtelen volnék
                  rá. Rám jönne újból minden szenvedés és már nem birnám ki. Ugye, nem haragszol?
                  Majd levélben, vagy ha hazajövök.</p>
               <p>A két fiatalemberről leesett minden rossz szó, minden hidegség, amit a rossz
                  napokban egymásra nehezítettek. A szenvedés és géniusz ős testvériségében
                  visszataláltak egymáshoz.</p>
               <p>Az egész éjszakát átbeszélgették. Zoltán eljátszotta dalait, különösen zsoltárát
                  ismételte meg sokszor. Mózes állandóan a gyermekkoráról, a kolozsvári napokról
                  beszélt.</p>
               <p>A vonat reggel jókor indult Kolozsvárra. Mózes az utolsó percben némán megölelte,
                  megcsókolta Zoltánt. Felszökött a megránduló vonatra.</p>
               <p>Zoltán futva ment ki a perronról, nehogy ott elríjja magát. Nagy világomlásában
                  nekiment egy elegánsan lépkedő úrnak s jól ráhágott a lábára. Ráadásul még ő
                  ordított rá:</p>
               <p>- Úgy pofonvágom, hogy felkarikázik! Éppen ilyenkor! Éppen ilyenkor! - Nagy dühös
                  kék szemeit elöntötte a könny és ráfolyt szakálla vöröses szálaira.</p>
            <milestone n="2" unit="startSubChapter"/>
               <p rend="head">2.</p>
               <p>Ment a vonat, ment az örök fájdalmak földje felé. Ment és már nem volt vonat. A
                  földre súlyosodó vas, a síró láncok, a zakatoló kerekek, a mozdony lihegő melle:
                  Baczó Mózes fájdalma voltak az élet rohanásában. Mert amint az első
                  elzsibbadástól visszaéledt szenvedéseihez: az egész rohanásra gerjedt vas behemót
                  eggyé húsosodott az életével. Az ő idegei futották át az egész szörnyű testet,
                  izmai belefeszültek roppant mozdulásaiba és rohanása az ő két kétségbeesetten
                  kitárt karja volt az anyai arc vigasztalása felé. Az egész vonatot Baczó Mózes
                  sajgotta, vonaglotta, nyíllallotta át a megterített országon keresztül.</p>
               <p>Mert, mintha az élet ki akarta volna venni a halál kezéből a beárnyékolt fiu
                  lelkét: nagy ünnepre terített asztalt az elnyúlt földeken. Az aratás javában
                  folyt az egész Alföldön. Csókból fakadt emberek hívó énekkel borították hosszu
                  rendekbe a csók felszító parázsát, a kalászokba bújt kenyeret. Ez volt a csók nagy
                  ünnepe: a föld átlényegülése emberi csókká. A romokba zuhító, vérivó vak golyó
                  öléből ma mégis diadalmasan merült elő az emberi csók. Az elhajló kalász bújt
                  aranyában már ott reszketett az ágyék melege, a felgyult szivek hosszu rezgése, az
                  ölelés és a dal nagy menekülése, a tűzhely ömlő boldogsága. A föld odatartotta dús
                  emlőit az elrohanó fiunak: - Jer, fiacskám, én megverem benned a halált s erőd és
                  hited leszek. - A nászra érett élet barna melléből kalászt, kenyeret, napot és a
                  folytatás csókénekét dalolta a húllottlelkű fiunak, hogy forró hívásával
                  visszahozza a napsütötte partokhoz. És amint a fiatalember szemei kitágultak a
                  vágtató vaslóból: felkeringtek a mezők, nehéz lódulással megindultak a rendek,
                  rohantak a buzakeresztek, vágtattak az osztagok. És mint olvadt arany ős özönét: a
                  föld minden kalászát bezuhogtatta a futó vonat ablakain, hogy megtöltse a fiu
                  lelkét kenyérrel: erővel, hittel, diadalmas élettel.</p>
               <p>És a külön szakadt patak, a vér, megértette az ős anyatenger bezuhogó beszédét.
                  Mint korai rögön serkedő búza zsenge zöldje, mint fiatal lány lenge szőkesége
                  tavaszi kert ajtajában: megállott a remény a Mózes lelke küszöbén. Félénk kis
                  kezeit előre nyújtotta s ujjainak érintése olyan jó volt, mint jó öreg édesanyja
                  szemének barna melege. Énekelni is kezdett, szerényen és félve, mert roppant
                  dermedt kutyák tátott vörös szemekkel nézték. Éneke lágyan mosta a sebeket, mint
                  lányhaj szelid suhogása a feléje hajló lelket. - Oh, lesz számomra még élet, nem
                  veszhetek el ennyi ízével a világnak, - mondta magában a megfutott nagy gyermek.
                  És két kitágult kék szeme forró ölelés volt az élet, a munka, a jövő felé: -
                  Szeretlek, szeretlek, szeretlek!</p>
               <p>A román határon, mikor a vámvizsgálat és útlevélbemutatás miatt ki kellett
                  szállnia a vonatból: döbbent először a valóságra, hogy hazamegy. Meg is íjedt, nem
                  is akarta hinni. De minden szenvedései mögött s a lezuhant évek romjain valami
                  nagy ujjongás forró tiprásait érezte. Titkos, vak remény kelt föl benne, hogy az a
                  Baczó Mózes, akit az utolsó évek hazudtak össze az ő mindennapi sajgó énjévé: a
                  visszamerülő város első érintésére szétbuborékol. És ő újból az a szűzi hősi
                  gyermek lesz, amilyennek az édesanyja csókjából fogant.</p>
               <p>A vonat, közbejött akadályok miatt, több órát vesztegelt a határállomáson. Már
                  permetélt az este, mikor a Királyhágó sziklái közé jutott. A mély vágásu
                  völgyekben nagy zokogás volt a rohanó vonat s mint óriási özvegyek sirató
                  csoportja, keringtek utána a hegyek. Csodálatos este volt: a hold a völgy mélyén
                  futó folyócskát elszélesítette nagy parttalan szőke világossággá. És Mózes
                  érezte, hogy szétpárázik, mint hulló zuhatag vize. És ő lesz a csend, lesz a
                  hallgató erdő, a titokzatos sziklák: a világ.</p>
               <p>Aztán, mintha a vonat teste érezné a benne fokozódó lázt: mind gyorsabban
                  hallszottak egymásután az ismert állomásnevek: Csucsa, Bánfihunyad, Magyarnádas.
                  És amikor Bácsot elhagyta a vonat: széles karéjba lendülő mozdulással, az
                  éjszakában, a holdvilágban, lámpái fellehelt fényében közeledett feléje a
                  csodálatos város. A Mózes egész élete annyira odafeszült a közeledő végtelen
                  szerelem fölé, vére, idegei, húsa: egész test-lelke annyira előre dobódott már az
                  időben: hogyha megszurták volna, nem érzi s talán vér sem fakad az előre rohant
                  életből.</p>
               <p>Amint leszállt a vonatról, az első léptei tántorogtak, mint a hosszas nagy betegé,
                  akit először vesz körül a nap és a nagy levegő. Pakkját betette másnapig a
                  ruhatárba. Gyalog indult neki az éjszakában alvó városnak.</p>
               <p>Közel az állomáshoz, az ucca széles nyílásában még egy bomlott zenekar
                  összezsufolt zűrje kábított. Gyalogjárók mohó rohanása sepert el mellette, autók
                  és kocsik zakatoltak a hangos köveken, viszontlátások sikoltottak, gyermekek
                  sírtak és hordárok káromkodtak. Egy vörös ablaku sarki lebujból, honnan valami
                  piszkos zene löcsögött ki, egy ember tántorgott az uccára. Annyi lelke még
                  kiúszott az italból, hogy egy vak kiáltássá ágaskodjék, melynek már nem volt
                  értelme. Talán a zuhanó segítségkiáltása volt, vagy a megbánás utolsó csuklása.
                  Aztán előre, arcra bukott a gránitköveken, hogy majd szétloccsant a feje. Úgy
                  maradt mozdulatlanul, hangtalanul, kitárt karral a földön, mintha visszamenést
                  könyörögne a kilökő rögöktől. Mózes meglassította lépteit. Hagyta, hogy muljanak
                  el a megérkezés hullámai.</p>
               <p>Mikor aztán a széles Ferenc József-út közepéig ért: már csend volt, éjszaka és
                  holdvilág. Léptei, mint elmaradt gyermekek, kiáltozva jöttek utána.</p>
               <p>A házak hallgatag sora fehér volt a holdban. És ő már lelke szűzen maradt
                  rengetegében Toldi Miklós volt, ki az alvó Nagyfalu széles uccáján megy a
                  fájdalmas anya felé. A Wesselényi-uccában egy helyen akaratlanul megállott. Egy
                  könyvkereskedő kirakata előtt volt. Itt volt ez a bolt régen is: itt vette az első
                  francia könyvet, melyet már egy nyelésben el tudott olvasni: a Daudet Belle
                  Nivernaisét. Testében érezte a mese felé hajlás édességét, szemeiben a szánalom
                  könnyes tágulását, szivében a kacagások jó ízét. Már hajós volt ő is: lomha barna
                  vontató hajón csendesen úszott el a napos vizen. A hajó végén, mint lengő kelyhű
                  virágcsokor, egy vörös szalagos kis lány állott.</p>
               <p>Megérkezett a Mátyás-térre. És egyszerre roppant szárnyak bomoltak ki életéből az
                  éjszakába. Melle feldomborodásában ott volt a Mátyás-szobor világnak torló daca. A
                  székesegyház belőle ívelődött fel, az ő lelkének szárnyas áhitata volt az élet, a
                  szépség az emberi ölelés felé. És az egész tér: a holddal elfolyt kövek, a nehéz
                  nyugodtságu házak ott voltak benne. Hányszor hallotta sétálni szomoruságát a
                  felpanaszló köveken.</p>
               <p>A Jókai-uccában egy egyemeletes ház földszinti, rácsozott ablakai előtt megint
                  megállott. Itt valaha valaki lakott, aki nagyon megbánthatta Erdélyt. Nem tudta:
                  kicsoda, nem tudta: mivel. Második elemista volt, hazament az iskolából. Kis lelke
                  éppen az Ontárió fűzei közt ballagott: hallgatta az utolsó mohikán gyászdalát a
                  kipusztult faj fölött. Egyszerre csak itt nagylángu vörös zsivaj lobbant eléje.
                  Fiatalemberek nagy csoportja s a hozzájuk ragadt nép dobálta a rácsozott ablakokat
                  és „hazaáruló”, „magyarfaló” és más kiáltásokat szúrt a levegőbe. Ő nem tudta,
                  miről van szó. De kis testét átlobogta a tömeg, kezecskéi beleöklösödtek a zúgó
                  igazságtételbe, nagy rohamtrombitává feszült s kiharsogta: - Éljen Kossuth Lajos,
                  a magyar nemzet megváltója! - Egy rendőr, aki egy nagy sárga lovon éppen a válla
                  fölött őrizgette az államrendet: lesajnálkozott két lógó bajusza közül: - Ugyan,
                  taknyos, menj haza az anyádhoz és válts pelenkát. - Oh, hogy megverték, hogy
                  megsározták akkor ezek a szavak. Hát a benne feldübörgő igazságtevő eposzt így
                  intézheti el valaki a bajusza végéről! És az ő öklei, az ő dárdát rántó, vágtató
                  lelke nem tehetnek semmit ellene. Ez volt első találkozása az élet nagy
                  lehetetlenségeivel és sebe sohasem hegedt be egészen. Otthon pedig jó darabig
                  nagyon szomorkás volt. De sajátos szégyenkezése még anyjának sem engedte
                  bevallani a nagy vereséget.</p>
               <p>A Szentgyörgy-téren halkabb nyirettyűvel játszott rajta az örök ígézetű város. Itt
                  látta meg először tizenkétéves korában Adriennet, egy táblabiró kis lányát, aki a
                  Májális-uccában lakott. És ez a fehér-szirmu kis arc, a nagy tiszta homlok, a
                  meleg érintésű nagy barna szemek lettek hosszu esztendőkre a világ titokzatos
                  értelme. Minden olvasott könyv, minden vers és rikkató történet, az átkóborolt
                  erdők, a végigmerengett falvak s a roppant ég lobogó világai: mind, mind arravalók
                  voltak, hogy élőbbre domborítsák lelke falain ezt a tiszta harmatu arcot. Nagy
                  boldog véletlenből három év mulva együtt konfirmáltak Adrienne-nel a farkasuccai
                  öreg templomban. És mikor az ünnepség végén ki kellett menni a nagy fogadáshoz és
                  az életbe indító áldáshoz: Adrienne vezette a lányokat és ő a fiukat. A lányka és
                  ő voltak az első térdeplő pár, az ő fejükön pihentek meg először a konfirmáló pap:
                  az ősz Herepey Gergely kezei. És akkor, ott, az öreg pap kezei alatt a kis lány
                  feléje fordította arcát. És ő belenézett szemeibe, melyek mélyek voltak, mint
                  tavasszal az esti mezők. Oh, volt-e két tisztább lélek az öreg barna padok közt?
                  Vajjon azt a másik életet is így szétpazarolta a sors?</p>
               <p>Befordult a hegynek vivő Trefort-uccába. Bár az idő sokat rontott és sokat épített
                  a szegény-népű uccán: itt megnyiltak az ismerős dolgok s hű ölük mélyén jó
                  kacagások, apró sírások, rettegések, álmok, piros kiáltások voltak. Úgy öntötték
                  elő gyermeknapjait, mint mély fakadásu friss vizet s megfürdették vele. Egy
                  rozoga, gólyalábra rokkant egyemeletes ház előtt kiborsózott a háta. Itt lakott
                  Zabola bácsi, a részeges cigánykovács, aki mint egy szörnyű arcu felhő nyomta meg
                  gyermekképzeletét. Hogy a torkába, dobogott a szive, mikor ez előtt a ház előtt el
                  kellett mennie. Egy másik, nagy sárgásbarna sarokházból mintha rozsdás ének ütötte
                  volna meg a füleit:</p>
               <p>Fel, fel a magas hegyekre,</p>
               <p> Látni lenn a völgyeket!</p>
               <p>Itt lakott valaha Orbán tanító, a bor és a dal elgurult szeretője. Egész délután
                  ivott, egész este verte a feleségét. De egész délután, egész este, éjszaka és
                  mindig: dalokat komponált és nehéz borízű hangján rezegte ki az ucca
                  csodálkozásába. Egy polgári dalárda elnöke is volt, de elcsapták a részegsége
                  miatt és mint tanítót is nyugdíjazták. Ez végkép meglökte a leomló embert. Most
                  már csak ezt az egy nótát üvöltötte mindig, volt dalárdája minden hangján. Egyszer
                  aztán olyan lendülős pofont adott a feleségének, hogy a lelke is gyökerestől vele
                  szakadt. A nyújtóztatók alig tudták betörni az örök békébe, örök pofonra dermedt
                  kezét. A ház előtt egy kis sikátor nyúlik a Cigány-patak felé. Ennek a mélyén
                  lakott Lugossy Pista bácsi, az édesapja barátja, az egyetlen ember, akivel az öreg
                  elpolitizált. Különös, másféllelkű ember volt ez a Lugossy bácsi. Régi nemesi
                  családból sarjadt s elrendeltetett úr volt élete minden rezdületében. Még gyermek
                  fővel kiszökött Olaszországba, Garibaldi eposzába és ott kapitánnyá tudta
                  kitüntetni magát. Aztán hazajött, végezte tanulmányait s Kolozsvár főjegyzője
                  lett. Valami nagy igazságtalanság kivette ezt a kenyeret a kezéből s ez az akkor
                  még fiatal férfinak örök végzete lett. Nem panaszkodott, nem tiltakozott, eljött
                  ide, az öreg apai házba, melyet óriási vadkert vett körül. Itt élte le hosszu
                  életét a borospohár s egy szétmálló testű román gazdasszony közt. A városba soha
                  le nem ment, egyetlen útja havonta egyszer Mózesékhez vezetett, hogy az öreg
                  Baczóval megszellőztesse a politikai véleményeit. Később, amint az idő behavazta
                  fejét, a bor és a magánosság megzavarták ezt a páratlanul nemes agyvelőt. Őrült
                  szerelmes lett a gazdasszonyába s a szomszédok irtózatos meséket tudtak: hogyan
                  táncolnak együtt meztelenül az elvadult kert görcsös fái közt. Mindenét
                  ráköltötte, maga koplalt is érte és rongyokba züllött. De a rongyok alatt is, a
                  piszokban is megmaradt három lépésre visszatartó igazi úrnak. Már a hetven felé
                  járt, mikor a konyha-Dulcinea otthagyta egy őrmester erősebb öleléséért. Az öreg
                  úr egy pár napig tébolyodottan futkosott kertjében, borzadalmas üvöltésekkel híva
                  vissza szeretőjét. Aztán meghalt s a házat és a vén kertet ráhagyta a más
                  ölelésébe futott nőre.</p>
               <p>Fennebb egy földszintes kis zöld ház nézett rá az éjszakából. Itt volt az
                  Osztermanné fűszeres boltja, ide futott ő néha öt krajcárra sóért, két krajcárra
                  sárgacukorért, háromra szekfűszegért, kis markában szorongatva a kincses dolgok
                  árát. A titokzatos fiókok, a vitorla-bontó illatok, az apró anyagok zsúfolt
                  mitológiája nagy messziségeket tágították lelkébe. Vidám hajón volt duzzadt mellű,
                  erős parancsu kapitány s ment titkos sziget rejtett kincsei felé. A ház
                  szomszédjában most az őrültek házának egyik épületszárnya hűvöslött feléje.
                  Akkor még itt a Meskó-ház volt, nagy nyilt udvarával, mélyén egy kertre búslakodó
                  kis házzal. Itt lakott gyermekkora hervadhatatlan barátja, valami Dezső, kék
                  tó-szemű, ezüst haju, lobogó lelkű gyermek hős. Együtt jártak az iskolába,
                  osztálytársak voltak. Együtt barangolták az erdőket s együtt éltek ezer mesét,
                  hogy kis szivük torkig itassák a szépség, az igazság mámorával. Dezsőnek is olyan
                  jóságos, nagy barna szemű édesanyja volt, mint neki. Hova lettek? Milyen sírás
                  lett belőlük a lezuhant időben?</p>
               <p>A Trefort-ucca tetején, a Holdvilág-ucca széles torkában megállt és visszanézett
                  az alvó városra. A holdvilág szétoldotta a dolgokat, az uccák, a házak, a
                  Fellegvár körvonalait s az egymásba ködlő házsorok mintegy ringtak a hold
                  felemelő vizében. Fényes fehér selyemkendő mosdatta az alvó város fáradt arcát.
                  Mintha az egész város kiszálló ringó álma volna az elzsongított földnek, a szépség
                  és a halhatatlan fájdalmak álma. Olyan könnyű és fehér volt az egész város, mint
                  szőke hattyu úszása átfénylő vizen. Csak itt-ott hallgatott hűvös árnyék,
                  lecsúszott terítő az éjszaka ravataláról. Fellehelt szelid sírás volt a város,
                  tűnő hattyu énekelte a múlás ezüst sírását: Jaj, elomlik a hab, leomlik a gát,
                  mindent elborít a barna halál. - Komolyan, mint megfogant szűz, áhitattal, mint
                  sírboltot nyitó fiu: a bontott haju éjszaka odaűlt a századok hárfájához s Baczó
                  Mózesben énekeltek az ódon arcu évek.</p>
               <p>A Holdvilág-ucca már majdnem falu. A kis fehérfalu házikók csurogtak a holdtól.
                  Most már űzött-gyorsan siettette lépteit, mintha kergetné valaki, mintha elkésne
                  valamiről. Oh, rádobódni az anyai térdekre, befúrni fejét az életadó mellbe,
                  fogni kezeivel az édes öreg kezeket, érezni haján a barna szemek meleg sátorát és
                  sírni, sírni, elsírni mindent, ami megvert, ami megpiszkolt: az egész világot. Már
                  sokasodtak a könnyek lelke ereszén, már ölelt karjában az ölelés és csókolt
                  ajkában egy soha mástól nem érintett csók. És mégis, mintha valami hideg
                  árnyékokat dobna rá: minden lépésre nagyobb félelmet érez. Úgy visszafagy a
                  lélegzete, úgy döbbenti a szive dobogása. Mintha egyetlen hangjára, egyetlen
                  kinyúlására valami irtózatos történnék az éjszakában.</p>
               <p>És végre a fehér házsor végén, messze fenn az erdők lehellete felé: ott állott a
                  csodálatos kert, régi nehéz barna kapujával s benne az öreg Baczó ház. Folyton ezt
                  várták a szemei és most mégis úgy ütött a szivébe, mintha anyját látná a
                  ravatalon. Olyan csend volt a kertben, úgy hallgatott a ház és úgy megsúlyosodott
                  az éjszaka. Egy percre jött, hogy fellármázza a szomszédokat. Hogy felgyujtott
                  lámpák lobogásában, felriadt arcok kiáltásai közt közeledjék a házhoz, melynek
                  borzadalmas csendjében anyja alszik.</p>
               <p>A kertajtó zárva volt, de ismerte jól a fortélyát. Benyúlt kezével és félretolta
                  az öreg tölgyfareteszt. Nyikorogva, hosszu jajgatással nyilt meg a nehéz
                  ajtó.</p>
               <p>- Jaj! Jaj! - mondta az öreg cseléd a hazatérő fiunak.</p>
               <p>Lassan, fennakadt szivvel, alig érintve a földet, ment a ház felé. És mégis úgy
                  csikorgott a kavics, és mégis feldobogott a kert alvó szive. A jegenyék körül
                  különös susogás támadt, mint egy neheztelő kérdés. A ház nagy barna tetője olyan
                  súlyos volt a reszkető sápadt falakon. Az ablakok mélyre néző szemrehányó szemek
                  voltak. A ház előtt egy ott felejtett balta feküdt. Fényes lapja úgy átvágott a
                  lelkén. Már felemelte ujját, hogy kopogtasson és úgy vacogta a lelke: - Jaj, mit
                  hoztam haza, elátkozott fiu! Fekete zsákot tele sírással.</p>
               <p>Kopogtatott. A csend visszaütött, mint egy jeges kéz. Várt. Semmi mozdulás. Most
                  jobban verte meg az ablakot. A megbántó hangoktól nagy döbbenet feszült az
                  éjszakára. A rémület roppant kutyája felűlt s feléje forgatta szemeit. Mintha a
                  hold gyult fáklyájával egy nagy temetésre idézne. Nem mozdult mozgás a csendbe
                  fagyott házban.</p>
               <p>Most már őrült rémület kergette fel vérét. Odament az ajtóhoz, rázta, rugta,
                  ökleivel verte és majd szétszakadt a szive. Egyszer csak megállott. Valami
                  csoszogás hallszott belülről. És egy hang - ó ez a hang, hogy megverte szivét! -
                  félénk ébredéssel kérdezte:</p>
               <p>- Kopogtat valaki?</p>
               <p>- Anyám, édesanyám, én vagyok, Mózes, - kiáltott és hangja fekete sírás omlása
                  volt.</p>
               <p>A csoszogás odaért az ajtóhoz. Megint szólt a hang, de már nagy döbbenés volt
                  benne:</p>
               <p>- Kopogtatott valaki?</p>
               <p>- Mama lelkem, én vagyok, Mózes, - sírta újból a fiu.</p>
               <p>Csend lett. De érezni lehetett a halk öreg lehelletet az ajtó másik felén. -
                  Anyám, miért nem nyit ajtót? - könyörgött Mózes.</p>
               <p>Újból, lassu vontatással csoszogtak a lépések, de már távolodtak az ajtótól. Mózes
                  tébolyodott íjedtséggel rázta meg az ajtót:</p>
               <p>- Mama lelkem, nem hallja? Nyisson ajtót, én vagyok, Mózes!</p>
               <p>A léptek visszajöttek az ajtóhoz. - Én Istenem! - hullatta az öreg hang, mint egy
                  bánatos fohászkodást. Aztán hallani lehetett a retesz félretolását. Most már a vén
                  kulcs is megfordult a zárban és ez is bejajgatta a Mózes vérébe: jaj! jaj!
                  jaj!</p>
               <p>Megnyilt az ajtó. A hold ráesett a barna küszöbre. Egy behavazott fejű öreg
                  asszony állt Mózes előtt. Az arc megsoványkodott, beesett. A nagy barna szemekben
                  valami idegen tágasság. A széles ajkakon reszketett az öreg fájdalom.</p>
               <p>- Ki az? Mit akar? - kérdezte az öreg asszony és nagyot nyelt, mint aki fél.</p>
               <p>A Mózes megtaposott szivéből mint freccsentett vér szökött ki: - Anyám, édesanyám!
                  - Ráomlott az öregasszony kezeire és fergetegesen sírni kezdett.</p>
               <p>- Ni, ni, ez Mózes, ez csakugyan Mózeske. Vacsoráltál, édes fiam? - mondta öreg
                  motyogással az anya.</p>
               <p>- Mama, édes mama, mi baja van? Jaj, hogy megváltozott! - zokogott a fiu.</p>
               <p>- Beszélj, fiacskám, hangosabban. Majd minden hallásomat elvesztettem. Azt is
                  elvesztettem. Várj csak, fiam, van még jó hideg tejfeles fuszulyka és sajtos
                  tészta. Már csak meggyujtom azt a lámpát.</p>
               <p>Eltipegett a síró fiutól, meggyujtotta a lámpát. Most volt számadó nagy perce a
                  messze futott fiunak. A mennyezet barna gerendái, a régi arcu butorok, a bágyadt
                  fényű lámpa megkövezték a meztelen lelket. Éles, mérgezett durva kavicsokkal
                  dobálták véresre: - Itt is az anyád szenvedett, ez is az anyád nélkülözése, itt
                  sóhajtott az anyád, itt sírt hiába utánad, rajtam reszkettek feléd karjai, itt
                  marták le szép arcát a bánat kutyái, melyeket te kötöttél el, rossz fiu, szivtelen
                  fiu.</p>
               <p>Mózes odatántorgott az öreg divánhoz. Befúrta magát ványolt húsába és görcsösen,
                  tépőn, összeomlón sírt. Az öregasszony nem látta fia szenvedését. Kezei, lábai,
                  mint szoktatott kezesállatok, a régi anyai gondok után matattak. Fehér abroszt,
                  kenyeret, sót, tányért, kanalat, villát tett az asztalra. Egy öreg rozsdás ollóval
                  megigazította a füstöt síró lámpát. Egy kék lábasban előhozta a hideg
                  zöldbablevest, valami újságpapirt tett az abroszra, úgy tette rá a lábast. Ő is
                  leűlt az asztalhoz, ölébe tette kezeit. Úgy szólt rá fiára:</p>
               <p>- Gyere, fiacskám, egyél.</p>
               <p>Mózes odaámbolygott, leűlt a fehér tányér elé. De amint a lámpa világában ráesett
                  édesanyja arca, újból, nőtt zivatarral szalad ki belőle a sírás. Az öregasszony
                  kinyújtotta kezeit, reszketve simogatta végig a könnyektől csurgó arcot. Bölcsőre
                  hajló becézgetéssel mondta:</p>
               <p>- Te sírsz, Mózeske. Mi bajod van, fiacskám? Várj csak, hogy nézzelek meg
                  jobban.</p>
               <p>Felkelt. Széttipegett a szobában. Ide, oda, keresett a kezeivel. - Ennye na, hova
                  tettem az ókulárém? - zsörtölődött öregesen. - Talán az ablakpárkányon lesz.</p>
               <p>Odament az egyik ablakhoz. Nagy fehérvirágu szegfű volt ott egy cserépben. Csendes
                  töprengéssel mondta:</p>
               <p>- Ezt a virágot sem öntöztem meg, szegényt. Az én öreg fejem is mindennap egy
                  nótát felejt.</p>
               <p>Kicsoszogott a konyhába, vizet mert egy kádból, ráöntötte a virágra. Mózes halálos
                  odahajlással nézte a mozdulatait. Az öregasszony letette az edényt. Most már
                  csendesen, magának beszélőn dünnyögte:</p>
               <p>- Ideje már lefeküdni. Eloltom ezt a fene lámpát, úgyis drága a petróleum.</p>
               <p>A lámpa felé ment. Ott meglátta fia feléje nyiló kétségbeesett arcát. Csendesen
                  elnevette magát:</p>
               <p>- Nó, lásd csak, Mózeske, már elfelejtettem, hogy hazajöttél. Bizony az én öreg
                  fejem már nem ér egy batkát sem. Mindegyre elfelejtek mindent. Különösen, ha
                  megzavarnak. Igaz, az ókulárét kerestem.</p>
               <p>Nagy nehezen előkereste a fekete pántlikával megtoldott szemüveget, feltette:</p>
               <p>- Mit is akartam, ni? Jaj, igaz, már csak megnézlek, fiacskám.</p>
               <p>Levette a lámpáról a tulipánt, hogy a fény erősebb legyen. Odaült egészen
                  Mózeshez, hogy öreg térdei érintették a fia testét. Két remegő keze közé vette a
                  fiu arcát, úgy tartotta a lámpa világa felé. Mózes hagyta, hogy tegyen vele, amit
                  akar. A sírás rázta mellét, de szája visszaharapta a hangokat. Szemeiből néma
                  ömléssel dagadtak ki a könnyek. Az öreg asszony nézte, nézte a síró fiut. Ujból
                  szemüvegéhez nyúlt, még jobban arcához közelítette az arcot. És mintha a fiu
                  sírása odahullott volna az idő elé s a visszatorlott évek betörtek volna az
                  elhomályosult életbe: a régi anya visszatért az elomlott életbe. A nagy barna
                  szemekbe visszajött a régi meleg, a sápadt arc vonásai megelevenültek és mondták
                  a régi szeretetet. A széles száj elgörbült s keserves nagy ölelés zokogása tört ki
                  rajta:</p>
               <p>- Mózeske! Mózeske!</p>
               <p>A fiu sírása visszarántotta a lelket a megürült házba és ebben a hangban már benne
                  volt az egész édesanya. A két fej összehullott, kétségbeesett, odaszorító, nem
                  engedő ölelésbe csapzottak össze. A két sírás összefolyt árja eggyé mosta a két
                  életet.</p>
               <p>- Fiam, fiacskám, olyan egyedül voltam, olyan rég várlak, - tördelte az anya. Öreg
                  kezei, mint vihartól vert virágágyásban, szétmatattak a meghervadt fiatal arcon.
                  Aztán, mintha segítségül hívná bánatukhoz a földdé omlott öreg társat, csendesen
                  sóhajtotta:</p>
               <p>- Szegény apád, szegény édesapád.</p>
               <p>A jó sírás átmosta a megölelt fiut. Mint tavaszi havak patakjai, szétfutotta az
                  egész életet, előgördített minden bibit, vereséget, tövises napot. Nehéz panaszu
                  felgyűlt szavakat vett árjára s hozta ki a vonagló ajkakra:</p>
               <p>- Oh, mama lelkem, mennyit szenvedtem, milyen irtózatos az élet.</p>
               <p>Az öregasszony látta, hogy a fia szája mozog. Régi cirógatásokkal babrálgatta a
                  fiu haját:</p>
               <p>- Nem értem, fiacskám. Beszélj egy kicsit hangosabban. Jaj, látod, a zöld
                  fuszulykáról egészen megfeledkeztem. Ni, még hozzá sem nyúltál, lelkem gyermekem.
                  Egyél valamit, ne menj üres gyomorral az ágyba. Igaz, megvetem az ágyadat. Jaj, de
                  öreg haszontalan asszony lettem, azt sem tudom, hol áll a fejem.</p>
               <p>Mózes úgy érezte, mintha az előbbi ölelésből valami hideg verembe zuhant volna.
                  Odaténfergett az asztalhoz s magába erőszakolt a hideg levesből egy-két
                  kanálnyit. Az öregasszony megvetette az ágyat, mely ott állott a régi helyén:
                  fejjel az ő ágyának. Közben-közben mondogatott valamit:</p>
               <p>- Csakhogy már elvégezted azt az egyetemet.</p>
               <p>- Nem képzeled, lelkem, milyen drágaság van most, négy lejt elvesznek egy rongyos
                  tojásért.</p>
               <p>- Hidd meg, hogy a szomszéd Séráék lopják a veteményt a kertből. Tegnap is
                  hiányzott négy fő kalarábé. Meg is kérdeztem a vén Séránétól: jól esett-é a
                  töltött kalarábé? Nagyot is nézett a vén boszorkány. Hogy az ilyent nem égetik el
                  borsószalmán. Bizony már elkelne egy kis eső.</p>
               <p>A felömlő panasz, a megszabadító sírás visszahúlltak Mózesbe, mint meszes kövekkel
                  maró lugos patak. Az anyai mell nem visszhangzott szivet többé, a két drága barna
                  szemben nem volt szem az ő szenvedése számára. Hiába jajgatná életét ebbe az
                  összeomlott öregasszonyba, mint egy süket barlang vak vermébe: annak már nem tud
                  sírása lenni az ő sírása, az már nem tud anyja lenni az ő lelkének. - Jaj, jaj,
                  itt is egyedül vagyok, itt vagyok a legfájdalmasabban egyedül! - kiáltozott; egy
                  sírás a gazdátlan gyermekben.</p>
               <p>Az öregasszony ravasz mosolygással jött feléje:</p>
               <p>- Tudod, mit csináltam? Négy fő kalarábét behintettem kénporral a levelek alatt.
                  Hadd forduljon fel a gyomra annak a vén hárpiának tőle. Akkor tagadja majd, hogy
                  lopja az enyimet.</p>
               <p>Mózes nagy könyörgéssel hajolt föléje:</p>
               <p>- Mama lelkem, hát eféléről beszél most nekem? Hát nem kiváncsi, hol jártam, mit
                  tettem négy év alatt? Ha tudná, édes mama, hogy szenvedek.</p>
               <p>Megint kiverte szemeit a belső verejték. Az öregasszony csitítgatva mondta:</p>
               <p>- Jó, jó, fiam, majd azt főzök holnap délre. Ha nem mondtad volna is.</p>
               <p>Mózes felriadt:</p>
               <p>- Miről beszél, édesanyám?</p>
               <p>Ezt meghallotta az öregasszony. Gyermekhez lehajlón mondta a jóízű titkot:</p>
               <p>- Hát az olaszkáposztás csirkéről és a csokoládés rizskásáról. Holnap délben azt
                  kapsz Mózeske. Látod, fiam, a legnagyobb bajban is mindig tartottam egy pár
                  csirkét, hogyha hazajössz, legyen meg a kedves ételed.</p>
               <p>Mózes lehajlott az öregasszony kezére és rácsókolta könnyeit. Mintha koporsóra
                  hajolt volna örök búcsuzásra, hogy a messze induló csolnakban mégegyszer rálehelje
                  végtelen szeretetét a régi édesanyára. - Nagyon fáradt vagyok - mondta - és
                  összevacogtak a fogai.</p>
               <p>- Feküdj le, fiókám, megviselt ez a sok utazás. Nem ért semmi baj az úton?</p>
               <p>De feleletet már nem várt. Odament az asztalhoz, kezdte elrakosgatni a feltálalt
                  dolgokat. Mózes levetkezett, lefeküdt. Az öregasszony odajött, ráült az ágya
                  szélére:</p>
               <p>- Szoktál még imádkozni, fiam?</p>
               <p>Mózes egy nehéz mosolygást álcázott újból feltörő zokogása elé. Az öregasszony
                  megfogta fia két kezét, összetette:</p>
               <p>- Úgy mint régen, Mózeske, mondd utánam, - és öreg hangja tördelte, mint jó
                  kenyeret:</p>
               <p>- Miatyánk, ki vagy a mennyekben.</p>
               <p>Mózes utána mondta:</p>
               <p>- Megszenteltessék a te neved.</p>
               <p>A fiu ezt is ismételte. Az öregasszony elhallgatott, maga elé töprengett, mintha
                  valami mély kút mélyén keresne vizet. Aztán megcsóválta a fejét:</p>
               <p>- Ej, ej, az én rossz fejem. Nem tettem a cseberbe vizet. Maholnap szétesik, úgy
                  kiszárad.</p>
               <p>Kitipegett a konyhába, vizet öntött az edénybe. - Én istenem, én istenem! -
                  sóhajtott, mikor visszajött. Eloltotta a lámpát és lefeküdt.</p>
               <p>Mózes a párna alá temette fejét, hogy elfojtsa fergeteges sírását. Vagy két óra
                  mulva, hogy felérzett a fájdalom bódultságából, az a fattyu gondolata támadt: hogy
                  az egész utazás és minden, ami történt: egy vad láznak az íjesztései voltak. Hogy
                  otthon van az üllőiúti szobában és a Zoltán alvása piheg mellette. A sajgásig
                  beszorított szemhéjakkal űlt fel az ágyban. Lassan, lassan nyitotta fel szemeit. A
                  szive vert, mint egy halálra kongatott harang.</p>
               <p>A hold jött be az ablakokon s mintha hallgató fehér arcok nézték volna egymást a
                  barna árnyékok közt. Oh, ez az a ház, ezek a butorok, ahol felnőtt a fájdalmas
                  emberpalánta. De most mégis olyan idegen csendű, mintha halott feküdnék a
                  szobában. Mózes felszökött az ágyból. Odament az édesanyja ágyához.</p>
               <p>Kifelé fordulva, aludt az öregasszony a hold terítője alatt. Megnyilt ajkai
                  súlytalan álmot pihegtek. És mintha a ráhajló fiu arca átszívódna álmába,
                  álom-szépült öreg vonásaira megint visszajött a régi édesanya. Mintha az álom nagy
                  adakozásában, ebben a behavazott ember-rögben megint lélek lett volna a fia
                  számára.</p>
               <p>Mózes, lehellet-könnyen, hogy meg ne roncsolja az álom szárnyait, leült az ágy
                  szélére. És a mozdulatlan éjszakában kitátott szemekkel, néma sírással
                  virrasztotta a lehunyt szemű édesanyát.</p>         
            <milestone n="3" unit="startSubChapter"/>
               <p rend="head">3.</p>
               <p>Hajnalban fázott fel rövid álomszerű zsibbadásából. Halkan felöltözött. Nagy
                  óvatosan kinyitotta az ajtót, kilépett a kertbe. Még nagy szürkeségek bolyhozódtak
                  a horizont szélén s hűvös volt a levegő. A virágok, a fák lombjai könnyektől
                  csurogtak. Fáradt sírás és nagy szomoruság volt az éjszakából felmerülő világ.</p>
               <p>Fázott. Szürke ólom-börtön volt az élete, ablaktalan, mint egy őrült zárkáé s ő
                  zsibbadt aláhullással nem akart már rést törni homlokával, szivével a tág
                  levegőre. - Hűvös van, hűvös van, - mondta gépiesen.</p>
               <p>A küszöb előtt volt egy nagy fatuskó, régi ismerőse. Ráült. A lábánál a porban egy
                  hangya mozdult tova. Hosszan nézte, amíg betűnt a porszemek rengetegébe.</p>
               <p>Az idő telt s a nap mégsem jött. Mert lassanként nagy kékes-barna felhők űlték meg
                  a levegő vállait. Üres felhők: a zivatart kirázták magukból más aratások fölött,
                  ide csak a bánatukat hozták. És hallgatag borujok nagy emberi szomorusággá
                  mélyítette a kertet.</p>
               <p>És tényleg: a kert csak úgy szűrődött lelkébe, mint egy nagy elszomorodás. A
                  szemeibe nem ment belőle semmi. A remegő szemek nem merték köszönteni az ismerős
                  dolgokat. Jaj, hátha felverik a régi napokat s azok mint büntető poroszlók fekete
                  vesszőkkel jönnek megverni a szivét.</p>
               <p>Egy szekér ment el az uccán. Nagy nyikorgó döcögéssel törtetett az új nap kenyere
                  után. Bakján egy öreg ember aludt, alvó kezében aludt a gyeplő. De a lovak mentek,
                  mintha nyitott szem vigyázná őket, mintha éber lélek parancsolna nekik.</p>
               <p>Aztán itt is, ott is felmozdult az élet. Valahol egy kapu csapódott be. Valahol
                  egy kutat rángattak s az árva nyöszörgött, mint egy megapadt lélek. A kakasok
                  kukorékoltak. Hosszu emlékeztetéseik áthúzták a szomoru reggelt, mint őszi mezők
                  ökörnyálai.</p>
               <p>A szomszédban valami állati vakkantás hallszott. Egy női hang meleg csordulással
                  mondta: - szegény kutya! - Ez a hang olyan jólesett fázásának s ráfacsarodott
                  lelke mint félő gyermek az anyai kézre. - Csak sütne fel a nap, csak sütne fel a
                  nap! - ismételgette benne egy gyermekszemű rimánkodás.</p>
               <p>Egy kéz nyúlt be a kertkapu repedésén, félretolta a reteszt. Öreg, rovátkolt,
                  bütykös asszonyi kéz. Mózes odaíjedt szemmel várta: jaj, mi fog következni, milyen
                  arc fog bejönni a tragikus kertbe? A kapu szélesre nyilt egy csizmás láb
                  lökésétől. Egy öreg paraszt-féle asszony jött be, fején deszkadeberke, benne tejes
                  köcsögök. Mózes felkiáltott:</p>
               <p>- Ferenc néni!</p>
               <p>A régi jó tejesasszony volt, aki pendelyes korában annyiszor itatta meg a friss
                  tej fehér örömével. Az öregasszony megállott, csipőjére tette kezeit. Úgy
                  összehúzta a szemeihez futó rovátkákat, hogy a szemgolyói alig látszottak. Úgy
                  nézte felszúró nézéssel Mózest. Akkor szépen leemelte fejéről a deberkét, letette
                  a földre. Most már szétlökte karjait s kanyargóan nyujtott hangon ádázkodni
                  kezdett:</p>
               <p>- Édes jó megsegélő szent Istenem, ne hagyj el! Hiszen ez a Mózes úrfi. Itt
                  szakadjak meg, ha nem a Mózes úrfi. Én édes mindenható Istenem, hát már ilyent ki
                  gondolt volna.</p>
               <p>Mózes odaugrott, átölelte az öregasszonyt s vörös arcát, melyet az idő ráspolya
                  feldurvított, megcsókolta. Egészen a régi gyermekszemeivel nézett az
                  öregasszonyra. Úgy ismételgette:</p>
               <p>- Ferenc néni! Ferenc néni!</p>
               <p>Az öregasszony titokra sunyította a fejét, lehalkított hangon kérdezte:</p>
               <p>- Alszik még a tekintetes asszony?</p>
               <p>- Alszik, - mondta Mózes és megnedvesedtek a szemei.</p>
               <p>Az öreg asszony látta a megvonagló arcot és egyszerű szive értett mindent.
                  Zavarodott ténfergéssel motyogta:</p>
               <p>- Bizony, nagyon megváltozott itt minden. Hát maga hogy jött haza, lelkem?</p>
               <p>Mózes legyintett a kezével. Az öregasszonyból kibővült a lélek:</p>
               <p>- Mindig csak magát emlegette, mindig csak magát várta. Sokszor még enni sem mert,
                  mind az úrfinak tette el a falatjait: hátha éppen ma jön, mondogatta. A gyümölcs,
                  a vetemény ott rothadt sokszor a fán vagy a földben, mert várta, hogy akkor szedi
                  meg, mikor a Mózes úrfi hazajön. Hányszor mondta: - Na, Ferencné lelkem, ma
                  biztosan megjön a fiam, az éjjel megálmodtam. - Egyszer szegény még egy fejkendőt
                  is adott nekem örömében. Aztán az úrfi csak nem jött.</p>
               <p>Verték, ütötték, áztatott kenderkötéllel verték az egyszerű szavak a megidézett
                  fiut. Ha szétomolhatott volna bűnbánó sírássá, beszivódhatott volna a földbe,
                  szétáradhatott volna az otthoni rögök közé! Hogy az ősi kert minden fájában,
                  virágjában, minden életében nyujtsa ki könyörgő kezeit: - Irgalom, bocsánat, add
                  vissza, élet, az én egyetlenegy anyámat, akit megöregítettem, akit holttá tettem.
                  Eltűrök mindent, nehéz vezeklés lesz minden percem, csak az anyámról muljék el,
                  amit én szereztem rá.</p>
               <p>Az öregasszony egy percre elhallgatott. Lehajolt, igazított valamit a tejes
                  köcsögökön. Nem mert a fiura nézni, szégyelte egyszerű lelke, hogy azt az ő szemei
                  előtt veri ki a bűnbánat. Talán várt is valami szót. Aztán mégis folytatta:</p>
               <p>- Aztán folyvást betegeskedett is. A nehéz idők, a gondok is nagyon megviselték.
                  Különösen a föld elvesztése fájt szegénynek. Mindig csak azt mondta: - Ferencné
                  lelkem, úgy érzem, mintha boldogult férjem testét adtam volna el. - Néha napokig
                  enni sem tudott. Olyanná lett szegény, mintha csak az árnyéka járna s testi
                  valósága nyugodnék valahol a földben.</p>
               <p>Itt megzokogott az öregasszony hangja is. Felemelte felső szoknyáját, törült egyet
                  az orrán és szemein. Tovább mondta:</p>
               <p>Egyszer csak ágyba verte a nagy bánkódás. Engem hívott ide, három hétig én
                  viseltem a gondját, én láttam el a ház dolgait, ahogy öreg fejemtől tellett. A
                  Mihály László doktor úr, áldja meg az isten a jóságát, minden nap eljött, néha még
                  kétszer is. Egyszer még öt üveg jó vörös bort is hozott. Azt mondta szegénynek,
                  hogy nincs semmi baja, csak pihennie kell és nem szabad búsulással rontani magát.
                  De nekem megmondta a tekintetes doktor úr: - Ferencné lelkem, maga jó asszony,
                  vigyázzon jól erre a szegény öregasszonyra, mert hamar eltörhet az olajos lámpája.
                  - Én kérdeztem tőle, mi baja van szegénynek, tekintetes doktor úr? - Hát, - mondja
                  -, nincs annak semmi különös baja, de baj neki az egész élet. Nagyon egyedül van s
                  valami nagy bánat rágja szegényt. Ezért aztán hamar eltelt az idő felette s olyan
                  öregségi gyengesége van, amilyen csak a nagyon öregeknek szokott lenni. Pedig az
                  ideje nincs meg hozzá. Haza kellene hozni a fiát. - Mondtam én is neki: - Bizony,
                  tekintetes doktor úr, ez volna az egyetlen orvosság.</p>
               <p>Mintha az egyszerű jó öregasszony helyett vörös ruhás, zúzókaru hóhér sujtott
                  volna háromszor a fiuhoz, majd szétfreccsent a vér belőle. Oh, hogyha valaki
                  megtaposná, ha súlyos vashengerek zúznák el minden tagját, hogy megtörjék,
                  széttiporják, megsemmisítsék a fájdalmat benne. Az öregasszony egy percre
                  hallgatott. Aztán egy nagy széles szomorut lendített a levegőbe:</p>
               <p>- Aztán csak felkelt, de a betegségétől fogva egészen mássá lett. A hallása is úgy
                  megromlott, hogy csak nagy nehézséggel lehet szót értetni szegénnyel. De az még
                  csak megvolna, megesik az más ember gyermekével is. De szegény néha olyan, mintha
                  nem volna otthon a lelke. Csak elbeszélget néha, olyan okos a szava egy darabig,
                  mint régen volt. Aztán egyszerre, mintha, kiköltöznék a lélek belőle, azt sem
                  tudja, miről esett szó. Ne hagyja el többé, Mózes úrfi, a szegény tekintetes
                  asszonyt. Halálában sem lesz nyugta szegénynek, ha nem az úrfi kezei fogják le a
                  szemeit.</p>
               <p>Megint szotykosak lettek a szemei, az orra hegye. Megtörölte őket. Kitöltötte az
                  idejáró tejet, betette a konyha ablakán. Aztán meggondolta magát:</p>
               <p>- Adjon még egy csuprot, Mózes úrfi, mérjek többet egy félliterrel, most az úrfi
                  is itthon van.</p>
               <p>A kapuból még visszafordult:</p>
               <p>- Holnap hozok gyenge ordát az úrfinak, ha most is úgy szereti, mint régen. Csak
                  legyen jó fiu a szegény tekintetes asszonyhoz.</p>
               <p>Mózes visszatántorgott. Leűlt a konyha küszöbére. Élete nem mert gondolatba,
                  érzésbe, szavakba nyúlni, nehogy a fájdalom új mozdulással őrültté tegye. Belülről
                  csendes hívás hallszott:</p>
               <p>- Mózes fiam, Mózeske!</p>
               <p>Bement. Amint belépett, a sápadt öreg arcot megsugározta az öröm. Oh, milyen
                  szomoru volt az öröm ezen az arcon.</p>
               <p>- Csakhogy igazán itt vagy! Már azt hittem, fiam, hogy csak álmodtam az
                  egészet.</p>
               <p>Mózes odafutott az ágyhoz. Karjai átölelték az öregasszonyt, feje lehullott az
                  életadó ölbe. Az öregasszony megölelte, megcsókolta. Ravasz nevetéssel
                  kérdezte:</p>
               <p>- Emlékszel, rajkó, az öreg fakanálra?</p>
               <p>Most már Mózes is mosolygó arcot tartott édesanyja felé. Az majdnem dicsekedve
                  mondta:</p>
               <p>- Látod, még most is őrzöm. Menj csak, húzd ki annak a kasztennek a középső
                  fiókját, mi van benne.</p>
               <p>Mózes odafutott, kirántotta a fiókot. Egy valamikori fakanálnak barna, kopott,
                  fejetlen nyelét vette ki belőle. Az anya és a fiu édesen összenevettek s nevetésük
                  mint régi arany csengett.</p>
               <p>Ez a fakanál volt az anyai szigoruság egyetlen emléke. Harmadik gimnázista
                  korában, a kamasz ösztönök feszítő gazdagságában, a kis Mózes osztálytársaiból
                  titkos rablóbandát szervezett. Ő volt Rinaldo Rinaldini, a nők szerelme, a férfiak
                  réme. A stilusegység kedvéért meg is esküdött, hogy a Török igazgató kis Annuska
                  lányát el fogja rabolni, beront az öreg Herepey tiszteleteshez, mellének szegzi
                  pisztolyát s úgy kényszeríti, hogy rögtön eskesse meg őket. Minden rendben volt
                  már. Bandáját titkos összejövetelekben a Hója- vagy a Feleki-erdő titoktartásában
                  gyakorolta be szörnyű támadásokra. Csak az a kutya pisztoly hiányzott a drámához.
                  A próbákon még csak lehetett az elsikkasztott nagy kapukulccsal helyettesíteni, de
                  azt mégsem lehetett várni az öreg Herepeytől, hogy egy kapukulcstól pisztolylövést
                  rémüljön. Végre leghívebb hadsegédének, az öreg Györke csizmadia fiának sikerült
                  elkölcsönözni hazulról egy elég rémes pisztolyt két bő-zsebnyi kápszlival. Ez már
                  valóságnak is elég íjesztő volt, mert a kápszlik akkorát puffantak, mint egy ágyu:
                  az elpattantója rázkódott össze a legjobban. Roppant ordasra hízott örömük, hogy
                  ők most milyen rettenetesek. Minden este külön puffantó összeesküvésre gyűltek
                  össze a temető mellé. De a végzet előre megfontolt külön furkálásokkal áskálódott
                  Rinaldini ellen. A temető-őr csirkéi napról napra idegesebbek lettek az öreg
                  Herepey leendő rémületétől s a temető-őr panaszt tett a kolégyom igazgatóságánál.
                  Szegény Rinaldót bezárták egy egész vasárnapra bandájával együtt, kettesével
                  egy-egy terembe, egy darab cipóval és egy kanna vízzel. Haza meg zord hírnök ment,
                  hogy Mózes ilyen meg ilyen szörnyűségekkel tette lógóvá az erkölcsi világrendet,
                  tessék szigoruan megfenyíteni. Az édesanya, aki soha még rossz szóval sem
                  érintette a kékszemű rajkót, nagykeservesen elhatározta, hogy most döntően szigoru
                  lesz. Vette boldogult férje öreg botját, odatette az ajtó mellé, hogy kéznél
                  legyen, ha hazajön a zsiványfőnök. Aztán csak nézte, nézte a botot. Jaj, de
                  vastag, jaj, de súlyos, még vasalás is van a végén. Hogy megzúzná gyenge húsát,
                  szép patyolat bőrét hogy megroncsolná, talán még a csontokban is kárt tenne.
                  Utóvégre is csak gyermek. Olyan jó gyermek. Hiszen még az okos öregek is félre
                  lépnek egyszer-máskor. Fogta a botot, eldugta az egyik derékalja alá, nehogy
                  kezeügyébe essék. Kiment a kertbe, fiatal bokorról gyenge vesszőt vágott.
                  Letisztította a levelektől, a levelek szárát körmeivel lecsípdeste. Ezt a vesszőt
                  tette az ajtó mellé. Aztán csak nézegette a vesszőt is. Jaj, de szívós, jaj, de
                  suhintó. Milyen csúf vörös vonalakat mar a drága zsenge bőrre. Aztán mindig
                  másfelé hajlik, mint ahová akarják s még kárt tehet a gyenge részekben. Fogta a
                  vesszőt, összetörte, bedobta a konyha tüzébe. A gyalázatos, még az ő fiát akarja
                  bántani. Ennye, mivel is verje meg azt a rossz kölyköt! Csak úgy kézzel nem
                  akarta. Mindig ott volna az ütések fájása a kezében. Meg aztán az nem elég
                  rettenetes. Ott volt egy doboz makaróni. Talán egy makaróni szállal? Nem, az
                  rögtön eltörnék és a betyár még csúfolkodnék. A konyha asztalán egy öreg fakanál
                  búsult. Tünődött: fakanál-é még vagy csak kulturtörténeti emlék? Mert a kanál
                  része már kisded legyezővé kopott, a nyakát meg félig átrothasztotta a sok nedves
                  teremtménye az istennek. Az özvegy meglátta a fakanalat. Milyen barna, milyen zord
                  s azért mégsem bot, nem is vessző. Kinevezte lángpallósnak. Azzal állt a
                  paradicsom küszöbére s várta a félrelépett Ádámkát.</p>
               <p>Rinaldo Rinaldini jött. Szemei nagy kék szepegéssel kandikáltak az anyai felhő
                  felé. Baczóné tragikus-zord volt, mint a végitélet:</p>
               <p>- Hát nem sülyedsz a föld alá? Nem szakad le a kiterjesztett erősség fölötted?
                  Szegény anyád mindent elkövet, hogy embert faragjon a fiából és te tönkre akarod
                  tenni az egész világot. Adok én neked Rinaldo Rinaldinit, hogy még az unokád is
                  megemlegeti.</p>
               <p>Lecsapott, lecsapingált, lecsapocskált a fiu vállára. Hát az öreg fakanál
                  megragadta ezt a pátétikus alkalmat s bús szökéssel elvált a nyelétől. Kitört a
                  nyaka. Az anya ledobta a nyelét is, két rohanó karja közé szorította a kis
                  börtönviseltet:</p>
               <p>- Jaj, Mózeske, nem akartam. Édes kis fiam, csak ne sírj. Gyere be, egyetlen
                  szivecském, főzök csokoládés rizskását. Ugye, éheztettek azok a rossz tanárok?
                  Volt lelkük az istenteleneknek éhen-szomjan tartani az én gyermekemet. Szegény
                  kis fiam nem evett egész nap és én még rudakat török el a hátán. Pedig szegényke
                  nem is csinált semmit, csak híres ember akart lenni. Nem lehet mindenkinek az a
                  vágya, hogy fényes fenekű szürke tanár legyen. Gyere, szegény kis árvácskám, ha
                  már apád nincs, legalább az anyád ne emésszen.</p>
               <p>A kis Mózes számára nagy tőke lett a fakanál. Hosszu hetekig, ha korholta az
                  anyja, vagy valamit akart, vagy nem akart: csak tapogatni kezdte kis karját: -
                  Mama, úgy fáj, ahol megütött, - és meglett minden kivánsága. A szegény asszony
                  pedig örök példára eltette a fakanalat. És ha néha méregbe hozta fia, mint
                  ciliciumot tette maga elé: rossz anya, emlékezz bűneidre.</p>
               <p>Mózes visszaűlt az ágy szélére. Baczóné édes visszahívással kérdezte:</p>
               <p>- Emlékszel, Mózeske, mikor ötéves korodban sült pityókát loptál? A pityóka
                  égetett a zsebedben és sírva vallottad meg a dolgot. Szegény apád kikergetett a
                  sötétbe, te pedig úgy sírtál, hogy összeszaladt az egész szomszédság. Hogy fájt
                  akkor a lelkem érted. Sokszor még most is hallom azt a sírásodat.</p>
               <p>Az emlékezések megindultak s a két lélek mind szorosabbra ölelkezett egymáshoz az
                  elmult napokkal. Az öreg asszony úgy nézte a fia száját, hogy a saját szájával
                  utána mozogta annak mozdulatait és inkább így értette meg fia beszédét. Mózesben
                  egy pillanatra felömlött, hogy most mondja el minden panaszát, most sírja el
                  életét a kitárt karu szivnek. De nem akarta elfelhősíteni ezeket a derűs perceket.
                  A legrégibb dolgokról, gyermekkora édes apróságairól beszéltek. Az öreg asszony
                  bámulatosan emlékezett mindenre, visszalátott minden rebbenő kis mozdulatot,
                  visszahallotta a régi napok minden kis neszét. Mintha egészen a régi ős gazdagságu
                  édesanya volna. Egyszer csak Mózes kérdezte:</p>
               <p>- Tényleg lopják Séráék a kertünket?</p>
               <p>Az öreg asszony nagy szemei elkomolyodtak. Megcsóválta a fejét:</p>
               <p>- Ugyan, fiam, hogy mondhatsz ilyent azokról a becsületes emberekről? Ha nem
                  tudnám őket itt a szomszédban, talán nem is tudnék itt megmaradni magamban. Még az
                  öreg Séráné szokott kisegíteni, hol egy tökkáposztával, hol egy cső gyenge
                  kukoricával. Hogy juthatott eféle az eszedbe?</p>
               <p>Mózesben megint megfagyott a vér. A pillanatra napos lélek elborult. Mély
                  nyeléssel mondta:</p>
               <p>- De hiszen mama panaszkodott tegnap, hogy lopják a karalábét.</p>
               <p>Baczóné elüresedett szemekkel nézett fiára:</p>
               <p>- Én panaszkodtam? Ugyan már, édes fiam, hogy mondasz ilyeneket! Én panaszkodtam!
                  Van azoknak több kalarábéjuk, nem szorulnak az enyémre.</p>
               <p>Mózes hallgatott. Baczóné nézte fia elárnyékosodott arcát. Az üres szemekbe valami
                  félelem lopózott és kémlelt a fia lelke felé:</p>
               <p>- Tudod, fiacskám, esténként minden rám nehezedik. Lehet, hogy néha ott is
                  panaszkodom, ahol nincs ok rá. Öreg szék minden érintésre nyikorog. Nem kell ám
                  mindent felvenni, amit az ember beszél. - Aztán gyengéden eltaszította fiát:</p>
               <p>- Menj, lelkem, menj a kertbe. Ideje, hogy felkeljek én is. - Aztán egy nagyot
                  sóhajtott:</p>
               <p>- Csak az a szegény Mózeske jönne már egyszer haza!</p>
               <p>Mózes őrült rémülettel kiáltott fel:</p>
               <p>- Anyám, anyám lelkem, hát már elfelejtette újból, hogy itt vagyok!</p>
               <p>Baczóné különösen, elfordult lélekkel nevetett:</p>
               <p>- Dehogy felejtettem, szivem. Ugyan, hogy tudnám elfelejteni. Csak éppen, hogy
                  kijött ez a fohászkodás belőlem. Nagyon megszoktam már, nehéz volna
                  visszatartani.</p>
               <p>Reggeli után Mózes elköszönt anyjától: megy, ebédig megjárja a rég nem látott
                  várost. Egymásután ődöngte végig az uccákat és tereket. És minden lépésére inkább
                  nőtt egy nagy hideg sajgó üresség benne. Jaj, milyen idegenek lettek az arcok,
                  hogy nem látja meg senki a visszatért fiut, hogy nem mozdul egy sziv sem
                  sebesebben attól, hogy ő itt van. Még mintha a házak, a kövek is elidegenültek
                  volna. Sehonnan nem nyúlik ki az a várva várt kéz, mely élete összes harangját
                  megkondítaná. Hát nem facsarja, nem lugozza, nem mossa újjá életét a hálátlan
                  város! Még csak egy könnyet sem sajtol a szemébe. Ez is idegen lett már, ez sem
                  látja az ő szenvedéseit.</p>
               <p>A Hunyadi-téren megállott. Hova menjen? Ahol ismerik, ahol jó hangok hajolnak
                  élete felé, ahol meleg szem néz rá, mert fáj, fáj ez az elidegenült város. Oh,
                  megfojtotta valaki az elmult napokat s azok nem jönnek vissza, hogy melegükkel
                  újra élővé sugározzák az elhomályosodott fiut. - Felmegyek a kolégyomba, - mondta
                  benne a legbátrabb félénkség.</p>
               <p>A kolégyom öreg nagy zöld kockája ott nyomtatta még a Farkas-ucca egyik sarkát.
                  Kapujában az öreg viharvert szolga, Józsi bá fogadta. Nyersen koppant neki:</p>
               <p>- Kit keres az ifju úr?</p>
               <p>Mózes fájdalmas szepegéssel kérdezte:</p>
               <p>- Hát nem ismer meg, Józsi bácsi?</p>
               <p>- Ismeri a Krisztus. Van itt nekem elég ismerni valóm.</p>
               <p>- Én vagyok, Baczó Mózes, ezelőtt négy évvel érettségiztem itt.</p>
               <p>Az öreg egy nagy üres kört kanyarított a levegőbe:</p>
               <p>- Tesz itt érettségit minden évben egy csomó. Azért kolégyom, vagy mi a fene.</p>
               <p>Mózes szivéig nyelte le a nyálát. Mennyi kedves emlékkel körülködölve hordta ő ezt
                  a ravasz vén csontot magában és ennek még egy jó mosolygása sem maradt az ő
                  gyermekarca számára. Elszontyolodva kérdezte:</p>
               <p>- Csiky tanár úr fel szokott jönni a vakáción a kolégyomba.</p>
               <p>- Fel az, csak hogy azzal is szekáljon. Most is ott űl a könyvtárban, mint egy
                  téli bagoly. Nekem kell lesni, mikor méltóztatik jönni, mikor méltóztatik elmenni,
                  aztán takaríthatom utána vakáció derekán az egész könyvtárt. Még a szivarcsutkáját
                  sem tudja rendes helyre dobni. A dolgot szaporítani tudják, de a fizetés mindig a
                  régi marad.</p>
               <p>Mózes felment az első emeletre. Végigment a folyosón. A felriasztott csend, mint
                  egy nyárra alvó öreg medve, felűlt és léptei után köhögött. Üresek, szomoruak,
                  lehullók voltak köhögései. Hová lettek azok a felszökő apró csengő hangok,
                  felnyiló vörös hang-rózsácskák, melyek régi léptei nyomán fakadtak?</p>
               <p>Megállott a könyvtár vasajtaja előtt. Hallgatott a nagy öreg épület. Nem látta meg
                  a visszatért fiut, nem volt ölelkezés a hűvös vén falakban. Sajátságos félelem
                  töltötte meg Mózest. Már vissza akart térni, már bánta, hogy eljött. De mégis csak
                  bekopogtatott.</p>
               <p>Csíky tanár egy kisebb asztalnál űlt. Előtte egy félig teleírt ív várt. Hátra
                  dűlve székében, cigarettájából felhőzött. Barna sörtés, csak itt-ott őszes haja,
                  erős, csontos arca majdnem eltűnt a füstben. A Mózes köszönésére kihajlott a
                  felhőjéből:</p>
               <p>- Kit tetszik keresni?</p>
               <p>A Mózes hangjára kirezgett a fájdalom:</p>
               <p>- Nem ismer meg a tanár úr?</p>
               <p>Csíky a papirosok alúl előmatatta a szemüvegét. Feltette. Parancsolt mosolygással
                  mondta:</p>
               <p>- Ön az, Baczó ur? Igen jeles dolgozatokat írt. A versei sem voltak rossznak
                  mondhatók, de volt bennük valami, amit nem szerettem.</p>
               <p>- Hát már nem tegez a tanár úr! - kérdezte Mózes mély, segítségre hívó hangon.</p>
               <p>Csíky tanár éveken át osztályfőnöke volt. A magyar irodalmat tanította s maga is
                  író ember volt. Egy szilágysági falusi pap fia volt, Kolozsvárt nőtt fel, ott
                  végezte az egyetemet is. Első gimnázista korától egészen a tanárságáig a
                  kolégyomban lakott. Csak mikor rendes tanárrá lett és megházasodott, adtak neki
                  egy pár szobát a kolégyommal szemben levő tanári lakásban. Budapesten sohasem
                  volt, a külföldet inkább csak a térkép térbeli tulzásainak tartotta. Nyugateurópa
                  létezését is csak azért hitte el, hogy legyen hová tennie minden irodalmi bűn,
                  dekadencia, romlásnak indult erkölcs s más szörnyűség forrását. Neki a világ még
                  mindig csak Petőfiig és Aranyig volt világ. Különben igen jó, lelkiismeretes tanár
                  volt s a maga elhatárolt világát igyekezett a lehető legtöbb haszonnal adni át a
                  fiuknak. Mózes kedves tanítványa volt. Sokszor ismételte:</p>
               <p>- Ha majd lehiggadsz, leszűrődöl, fiam, még Szász Gerőt is túlhaladod a lantos
                  költészet terén. - Szász Gerő a reformátusok egyik költő-papja volt.</p>
               <p>- Bizony, édes fiam, az ember elszokik attól is. Űljön le. Mi hozta hozzánk?</p>
               <p>Mózesben, mikor belépett, a becsületes jó arc láttára, már tolult szájához az
                  életét megvalló nagy panasz, már benne mozdult hangjában a segítség könyörgése.
                  Most visszanyelte a felömlő lelket, lehulltak a karjai. Megfázva dadogta:</p>
               <p>- Látni akartam a tanár urat. Hogy tetszik lenni?</p>
               <p>- Köszönöm. Jobban is lehetne. A sok munka, a sok gond megöli az embert. Nehéz
                  most itt az élet, fiatal barátom. Ön, ugye, már végzett tanár? - és erősen a fiu
                  arcába kémlelt.</p>
               <p>- Igen, - hullott ki gépiesen Mózesből. De ezek előtt a benéző tanárszemek előtt
                  mégis visszaíjedt beléje a régi diák. Elpirult, megrázta fejét: - Akarom mondani,
                  még nem végeztem.</p>
               <p>Csíkynek láthatólag hidegült az arca:</p>
               <p>- Hm, hm, pedig jó az a diploma. Természetesen mindenki azt az utat követi,
                  amelyik hozzá legjobban talál. Csak úgynevezett modern verseket ne csináljon,
                  Baczó úr, csak modern verseket ne. A modern versekért vesztettük el az
                  országot.</p>
               <p>Olyan egyetlen szalmaszál volt ez az ember a fiatalember lelkének, hogy azért sem
                  akarta elengedni. Azért is lelket, embert akart csiholni belőle a fájdalmához.</p>
               <p>- Egy nagy kéréssel jöttem tanár úrhoz, - és szaporán kezdte nyelni a szájában
                  felgyűlt nyálat.</p>
               <p>Csíkynek az arca bezárult. Szinte lehetett hallani, hogy csukódik el a lelke.
                  Lassu udvariassággal mondta:</p>
               <p>- Csak tessék, tessék Baczó úr. Tudja, hogy mindig kész vagyok jó tanáccsal
                  szolgálni jó tanítványaimnak. Fájdalom, egyébbel nem lehetek segítségükre. A
                  magamféle szegény tanár csakhogy éppen máshoz nem megy koldulni.</p>
               <p>Mózes mélyen elpirult. Arcán, szemein kilángolt a szégyen. Kilobbanva mondta:</p>
               <p>- Természetes, hogy csak tanácsért jövök a tanár úrhoz. Mert ismerem a tanár úr
                  jóakaratát és meglátó szemét. Az egyetemi éveket végighallgattam, de a vizsgákat
                  nem tettem le. Több lapnál voltam újságíró. Nincs kedvem a tanársághoz, itt
                  szeretnék végleg letelepedni s valami állásra szert tenni. Érzem, hogy csak itt
                  van értelmem, hogy csak ez a föld hozhat termést belőlem. A tanár úrnak nagy
                  befolyása van az erdélyi irodalmi életben. Ha talán...</p>
               <p>Csíky íjedten közbevágott:</p>
               <p>- Higyje meg, hogy nem tehetek semmit. Egyedül az Ellenzéknél van valamelyes
                  szavam, ahol főmunkatárs vagyok. Ott pedig ezekben a nehéz időkben éppen csak hogy
                  annyi erőnk van, hogy a tiszta, hagyományokon nyugvó magyar irodalmat nem hagyjuk
                  éhenhalni. Nem hiszem, hogy az ön temperamentumának alkalmas terep volna Erdély.
                  De hát egy ilyen legényt nem féltek, megél ön a jég hátán is.</p>
               <p>Elővette az óráját, megnézte:</p>
               <p>- Tyűh, már tizenegy óra! És még mennyi írnivalóm van. Délutánra be kell fejeznem
                  a vasárnapi cikket.</p>
               <p>Mózes megértette. Elbiborult arccal szökött fel a székről. A tanár arca megint
                  kinyilt s a kedvesség, mint egy fal mögül nyujtott csokor, virágzott fel
                  rajta:</p>
               <p>- Minek siet úgy, fiatal barátom? Tudja, hogy mindig szerettem. Csak előre,
                  bátran. Audaces fortuna juvat.</p>
               <p>Kikisérte az ajtóig. Ott kétszer is megszorította a kezét:</p>
               <p>- Csak modern verseket ne csináljon. Csak úgynevezett modern verseket ne. Elég
                  volt Adyból egy példány.</p>
               <p>Mózes csak akkor érzett magához, mikor a lépcsőn megbotlott és elesett. A homlokát
                  beütötte a falba. Ez a testi fájdalom valósággal jólesett neki. Mintha élete
                  sürgős hazugsággal tartotta volna a testet a fájdalom elé: - Nincs más
                  fájni-valóm, bizony isten csak ez van, elégedj meg ezzel.</p>
               <p>Hazafelé tartott. Amint nagy bódultan baktatott az idegen emberek sodrában, a
                  Jókai-uccában egy ismerős alakot látott maga előtt. A hosszu fej, a vézna nyulánk
                  test, a kaszáló lábak gyermeknapjai egyik legkómikusabb társát mondták. Volt
                  osztálytársa, Krüger Viktor volt. Évekig űltek egymás mellett ugyanabban a padban.
                  Ő csinálta a nehézfejű gyermek minden dolgozatát, az ő súgásai butorozták be
                  elégségessé annak tudományát. Nagy meleg ölelés nyilt ki Mózesben. Ez az átabota
                  fiu mégis az ő multjának egy darabja. Vele mégis visszaszoríthatja arcát a régi
                  virágok kelyheihez s beszívhatja az eltünt partok illatát. Gyengéden megérintette
                  a fiatalember vállát:</p>
               <p>- Szervusz, Viktor.</p>
               <p>Az megfordult. Sajátságos fölényes bosszankodás villant át arcán. Aztán olyan
                  hangon, mintha azt mondta volna: bánja a fene, essünk át rajta, - felelt:</p>
               <p>- Szervusz.</p>
               <p>Mózes nem látott ki a saját jóleséséből:</p>
               <p>- Hát nem is adsz kezet? Milyen jó, hogy találkoztunk. Tudod, mit? Menjünk el este
                  valahova, olyan jó lesz a régi dolgokról beszélgetni.</p>
               <p>Viktor felbiggyesztette az ajkát:</p>
               <p>- Nem lehet. Nincs időm. - Aztán tetőtől talpig végigmérte Mózest:</p>
               <p>- Mi vagy te most voltaképen?</p>
               <p>Mózesnek úgy kellett most az emberi jóság, hogy nem akart hinni az érzékeinek.
                  Elnevette magát:</p>
               <p>- Jaj, fiam, én a legnagyobb úr vagyok, akinek senki sem parancsol és aki nem
                  fizet adót. Senki. Hanem hiába rugkapálsz. Ma estére az enyim leszel. Talán a
                  Decker-kertbe megyünk, vagy a Tamásovszkihoz. Természetesen, én fizetek.</p>
               <p>Viktor most már hagyta látszani a bosszuságát.</p>
               <p>- Ma estére a tied leszek! Úgy látszik, te még mindig nem adod lennebb a
                  fölényeskedésedből. Krüger Viktor ma estére a Baczó Mózesé lesz! Ez már mégis csak
                  furcsán hangzik. Te, amiért volt egy kis svádád, meg firkáltál a fiuknak egy pár
                  dolgozatot, amit ők úntak megtenni, azt hitted, hogy a világ verese vagy. Úgy
                  látszik, az életnek más véleménye volt rólad. Én nem faragtam rímeket, nem
                  borzoltam Petőfire a hajam, nem firkáltam tele a mások irkáját is, de van utrius
                  que juris doktori oklevelem és tiszteletbeli aljegyző vagyok a városnál.</p>
               <p>Mózest kétségbeesett makacsság szállta meg, hogy mégis jó szóra melegíti ezt a
                  papirosszivet. Gyermek felé hajló dédelgetéssel mondta:</p>
               <p>- Jól van, Viktor, ha kell, megnagyságozlak. De azért ma este magammal viszlek
                  valahova. Olyan jó lesz visszahívni a régi napokat. Hiszen emlékszel, mennyi
                  kalandunk volt együtt. Emlékszel a nagy rablósdikra a Szent János kútja körül?</p>
               <p>Viktorból nagy türelmetlenség sündisznózott ki:</p>
               <p>- Úgy látszik, te még mindig a régi nótánál tartasz. Azóta változtak az idők.
                  Persze, ez is a zseniáliskodáshoz tartozik. Tudod, én nem szeretem a zseniket.
                  Előbb-utóbb kölcsönkérnek az embertől.</p>
               <p>Mózesben, mint egy exotikus vendég, különös gondolat nézett szét:</p>
               <p>- Vajjon, ha ezt a koponyát bezúznám, nem ölném-é meg azt, aminek ő csak egy
                  paránya, az egyetemes Krügerviktorságot? Milyen gennyes zöld vére lehet a
                  nyavalyásnak.</p>
               <p>Odadobott egy szervuszt neki, melyre az egy alaktalan hangtesttel felelt. Tovább
                  haladt. Majdnem futva ment, hogy a sietés izomláza csak testté bódítsa. Már
                  terített asztal várta. Majdnem kizökkenő zokogással mondta anyjának:</p>
               <p>- Mama, édes mama, meghalt Kolozsvár. Nincs többé az a Kolozsvár, melyet magamban
                  hordtam. Ezentul már honvágyam sem lesz.</p>
               <p>- Tálalom, fiacskám, tüstént tálalom az olaszkáposztás csirkét. Másfél liter
                  tejfelt tettem belé. Csak ne adnák olyan drágán azok a rabló kofák.</p>
               <p>A csirke már végefelé járt, mikor az öregasszony összeütötte kezeit:</p>
               <p>- Na, látod, fiam, mondtam, hogy nincs a fejem helyén és nem akartad elhinni. Jó
                  tejlevest csináltam vékony laskával, mert tudom, hogy szereted. Hát nem
                  elfelejtkeztem róla!</p>
               <p>- Majd megesszük a végén, - mondta szomoru mosolygással Mózes.</p>
               <p>Az egész délutánt künn a kertben egy fa alatt aludta át. A lélekkel átgyötört test
                  torkig szívta magát az álom emlőjéből. Keserű, fekete tej volt benne. Azt álmodta,
                  hogy meztelenül megy Kolozsvár uccáin. Teste véres, sáros és piszkos. Ő végtelen
                  fájással sír s a könnyek hosszu árkokat mosnak mocskos testén. Mindenki rámutat,
                  mindenki ránéz, a szemek röhögnek, a szájak rikácsolnak. Az alvás után még
                  fáradtabb, még hullottabb volt, mint azelőtt.</p>
               <p>Vacsora után kiűlt édesanyjával a kertbe. Egy darabig hallgatagon űltek egymás
                  mellett. De a kert megszánta a két árvát. Felszívta minden szépségét s úgy nyilt
                  bele a holddal szűrt éjszakába. A holdban fürdő nehéz lombok, a csendbe tikkadt
                  virágok némán mondták: Ne búsuljatok, rossz napokhoz ért árvák. Az idő nem múlik,
                  az idő mozdulatlan és nem vesz el semmi belőle. Mi is ugyanazzal a fiatalsággal
                  vagyunk illat, virág és tavasz, mint régen, mint mindig. A csók, a szeretet, az
                  ölelés ott állnak mozdulatlanul az egyetlenegy időben. Fussatok vissza hozzájuk és
                  melegedjetek nála. - Mózes nézte az öregasszonyt. Nézte ezüst haján a holdat,
                  halvány arcán az időt, görnyedt hátán az édesanyát. Érezte: itt a pillanat, mikor
                  a végsőt kell megkisérelni. Hátha egy megváltó nagy ölelésre, mint visszatérő
                  tenger vize, visszazuhog az ős anyalélek ebbe az elnéptelenült életbe. Nagy
                  reménykedő buzgással kezdte:</p>
               <p>- Mama, lelkem, szeretek egy csodálatosan tiszta leányt. Egy híres, de szegény
                  tábornoknak az unokahuga. Már el is jegyeztem. Oh, édes mama, ha még lehetne
                  számomra élet, munka és család!</p>
               <p>Az öregasszony nagy komoly figyelemmel nézte a fényes homályon át fia
                  szájmozdulásait. Öreg helyeslés volt az arcán. Szétnézegetett a kert felé:</p>
               <p>- Bizony, meg kellene öntözni őket. Nagyon megtikkadtak, szegények. Az isten
                  adhatna is már egy kis jó esőt.</p>
               <p>Aztán valami harag gyűlt szemeibe. Mély méltatlankodással mondta:</p>
               <p>- Képzeld csak azt a vén boszorkány Séránét. Jól mondtam, hogy a körme hegye sem
                  becsületes. Nem átjött ide délelőtt, hogy nem ide repült-é a csirkéje? Engem
                  gyanusít meg, hogy elloptam a csirkéjét, engem, akinek a huszadik nagyapám is
                  református tiszteletes úr volt!</p>
               <p>- Mama, édes mama, hát nem látja a szenvedésem, hát nem tud az anyám lenni többé!
                  - rimánkodott a fiu. És hogy fel ne ordítson a fájdalomtól, a csodálatos éjszaka
                  gazdagságából bemenekült a kis ház öreg bánatába.</p>
               <p>Körülbelül két hét telt el így. Az összemarcangolt életnek ezek voltak a
                  legnehezebb napjai. Nagy ritkán volt egy-két bánatos sugaru sziget ebben a sötét
                  időben: mikor édesanyja elhomályosult lelkébe felfénylettek a régi napok.
                  Ilyenkor, ha nagyon rég mult dolgokról beszélt, csodás-élesen emlékezett mindenre.
                  Érzékei élővé fürödtek a meleg vizű napokban, majdnem teljesen a régivé épült
                  vissza. Beszéde is összefüggő volt, sőt visszakapta régi szinét. De mihelyt az
                  utóbbi évek vagy napok dolgairól volt szó, vagy Mózes tett kétségbeesett
                  kisérletet, hogy anyát találjon benne a fájdalmához: szemei megüresedtek, lelke
                  ténfergő, félrekapdosó lett, sőt hallása is még jobban megnehezült. Mózesnek olyan
                  borzadalmas fájdalmakat okozott így látni azt, aki termője és minden lelke volt,
                  hogy már nem is nyúlt szavakkal feléje, hogy ne fedje fel ezt a lakatlan koporsót.
                  Ha édesanyja beszélt: türelmesen, mosolyogva, szemei fájdalmas szeretetével
                  hallgatta. De ő már nem igen beszélt. Már csak azért sem, hogy ne szúrja mindegyre
                  az öreg asszonyba süketsége fájdalmát. De azért a háztól nem mozdult ki: nem
                  akarta új és új ütődéseknek kitenni telezúzott életét. Egész napokat akaratlan,
                  húlló bámulással hevert a kertben. Élete többé nem mozdult tervbe, gondolatba. Még
                  a dolgok látásától is elfordult. Szűk, szürke cellává szegényült, ahova az élet
                  semmi izenete nem ment be. A szerencsétlen fiatalember, aki jött, hogy fájdalmai
                  ugródeszkájáról belevesse magát az elzuhogó multba és új életet frissítsen
                  izmaira: most holtabb volt minden eddigi halálánál.</p>
               <p>Július közepén Kolozsvár vidékén is megkezdődtek az aratások. Az öreg Rózsa
                  Miklós, aki harmadik szomszédja volt a Baczó háznak s megvette a Baczó föld utolsó
                  maradékát a kert mögött, egy este nagy bokrétáju szivességgel szólt be:</p>
               <p>- Mózes úrfi, ha nem lett nagyon büszke, nézzen el holnap hozzánk az aratásra.
                  Csak úgy családban fog lefolyni az egész, ezzel a darab földdel mi is végzünk. Én
                  és a két fiam majd vágjuk, Mózes úrfi majd kereszteket köt a két leánnyal. Este
                  aztán egy kis lakomát ütünk künn a szabad ég alatt a termés örömére. Úgy is
                  megzsugorodik az ember, ha mindig csak a könyveket bújja.</p>
               <p>Mózesben mégis lángot vetett a behamvazott parázs. Az ő mélyére ásott álma: erős
                  karokkal vidám énekek közt birkózni a földdel a levegő friss tágasságában, megint
                  felmerült. Hátha ez a nap olyan jóvá teszi szájában az élet ízét, hogy lesz hite
                  és ereje új kezdésre. Mert csak kezdeni kellene: hogy lendüljön az izom,
                  feszítsenek az inak, induljon meg a tespedt vér. Hogy az élet megindult árja
                  hozzon neki való új lelket: földből fakadt, izmokban akaró, jóétvágyu erős
                  lelket.</p>
               <p>Már éjféltől kezdve minden tíz percben kidugta fejét a paplan alúl: nincs-e még
                  reggel? És a pitymallat alig nyomta oda szürkés zöld arcát a világ ablakához, már
                  kiszökött az ágyból. Az elgyötört, halál felé íjesztett fiunak most minden
                  vércseppje, testének minden kis élő része s a beléjük bolyhosult apró lelkek úgy
                  futottak az élet felé, mint megnyilt kalitka madarai a nap széles kedvéhez. Kiment
                  a kúthoz, egész fejét s felső meztelen testét lecsurgatta a föld-hűvös friss
                  vízzel: olyan jó volt összeborzadni egy kicsit. Jól megdörzsölte testét,
                  felöltözött. Még valami nóta gyenge zsongása is kifakadt ajakára. Még a régi
                  gyermekes huncutság szikráiból is feléledt benne. Elővette az ereklye
                  fakanál-nyelet, beszúrta ékesen egy cserép virág mellé. Egy cédulára nagy öreg
                  betűkkel ráírta: - Kinzó eszköz az ó és új századokból. Ezzel a doronggal ütötte
                  le Kain Ábelt és Baczó Józsefné igen derék és okos fiát, Baczó Mózest. - A cédulát
                  ráakasztotta a fakanál maradványra s az egészet odatette alvó édesanyja
                  fejéhez.</p>
               <p>Egy pár ugrással át volt Rózsáéknál. Ott már nagy mozgolódás volt s a gyermekek
                  szétbimbózó örömmel fogadták. A legnagyobb fiu, Miklós, már házasodás előtt álló
                  hatalmas legény-ember, egykoru volt Mózessel s az elemit együtt járták. Öccse,
                  Jancsi, tizennyolcéves földrengető siheder, akinek bika-torpantó testén olyan
                  félénk szőke gyermekfej volt, hogy azt a hatást tette: valami fejruhatárban
                  hirtelenjében a másét tévesztette a nyakára. Rózsi, huszonkétéves, kissé durva
                  arcu, csontos, kemény szavu, morcosan anyaféle lány és a tizenhét éves Eszti,
                  gazdag ember-almafa teljes virágzásban.</p>
               <p>Egy pár jó falat, egy pohár szilvórium után, mitől a lányok minden kacagásuk
                  könnyeit kitüsszentették a szemükbe, megindultak nagy kaszásan, gereblyésen a tag
                  felé. Látszott rajtuk a büszke kérkedés, hogy ők most milyen komolyan aratók s
                  milyen fontos nagy dolgot intéznek el az erejükkel. Egy kis ösvényen libasorban
                  odakerültek a Baczó kert mögé. Előre súlyosodott fővel, elszánt mozdulásban várták
                  a kalászok a végzetet. A férfiak fenni kezdték a kaszát s a penge felsírt az
                  elitélt vetés fölött. Aztán sorba álltak a férfiak és megsuhant a kasza.</p>
               <p>Mózes a lányokkal beszélgetve várta, hogy nekik is legyen tenni-valójuk. De
                  csakhamar beleszúrt a büszkeségébe, hogy ő nincs ott az elintéző férfiak közt.
                  Meg aztán karja is szomjazta a Rózsa fiuk karjának széles lendülését. Felkapott
                  egy kaszát. A lányok sikító biztatása mellett odaállott negyediknek. Első
                  suhintása olyan széles-hatalmas volt, hogy egy növendék erdőt lenyakazott volna.
                  Csak éppen az volt baj: hogy szárat nem talált, hanem elsuhant a kalászok feje
                  fölött. Kövér, gazdag kacagások gerezdjei lógtak a levegőben. Az öreg Rózsa nagy
                  tudományosan megmutatta az okszerű kaszálás kis tükrét. De bizony a kasza csak úgy
                  csetlett-botlott a fiatalember kezében. Inkább rögöt talált, mint kalászt.
                  Lélegzete is lázassá gyorsult, arca halálosan sápadt lett. Aztán karjaiba is
                  valami sajgó ólom ömlött szét. Elszontyolodva tette le a kaszát. Nagyon
                  hiábavalónak, nagyon senkinek, élet-hulladéknak érezte magát.</p>
               <p>A lányok jó szive megtapogatta a leforrázott arcon át a szenvedő lelket.
                  Vigasztalták, igyekeztek figyelmét másra vonni. Vidám vérű szavaik mint szines
                  lepkék röpködtek a szomoru élet halálos kelyhe körül. Nemsokára aztán nekik is
                  akadt dolguk. Együtt kötötték keresztekbe a lehullott kalászokat. Mózes is
                  tett-vett, beszélgetett. De ámbolyogva, de valami sötét örvény felé fordult
                  lélekkel. Halálos fáradtságot érzett. Szeretett volna hazafutni, berejtőzni a
                  szoba zárt levegőjébe, eldűlni a diványon: aludni, aludni.</p>
               <p>Délben az öreg Rózsáné kihozta az ebédet: gyenge csirke-becsináltat, hatalmas,
                  paplanméretű ordás-lepényeket. Körbe űltek a szántóföld tarlóvá meztelenült
                  részén, úgy ettek. Pompás étvágyuk, hangos kedvük volt s az élet dús bokrétája
                  kinyilt minden lélekben. A lányok zsir-maszatos ajkán olyan jó, olyan kivánatos
                  volt az élet. Mózes, mint a repülésre gajdult liba, vergődött, hogy jókedvet,
                  tréfát, kacagást erőltessen ki magából. Ez aztán még fáradt-szomorubbá, majdnem
                  ingerültté tette. A kis Eszti észre is vette a dolgot. Nagy golyvás huncutsággal
                  elébe tartotta a tányérját:</p>
               <p>- Mózes, dugja be az ujját a levesembe.</p>
               <p>- Miért? - kérdezte az elámulva.</p>
               <p>- Nem elég savanyu. Egy kis ecetre volna szükségem, - csücsörítette elfojtott
                  kacagással a lány.</p>
               <p>A kis lány kötekedése s a nyomán fakadó kacagás olyan édes volt, hogy egy
                  pillanatra mégis átlehelték lelkén a fiatalság szelét. Mózes felugrott, szörnyű
                  íjesztéses arcot vágott:</p>
               <p>- Na, ezért most bosszuból össze-visszacsókolom.</p>
               <p>Nagy szájtátásokkal futott a kis leány felé. Az felszökött, gazdag fiatal testét
                  hosszu visítással toldta tovább a napos levegőbe s felfogva vörös szoknyája
                  lebbenését, menekült a félig letarolt mezőn. Az övéi kicsorduló kacagással
                  biztatták Mózest, aki teljes nekivetődéssel iramodott utána. A lány ügyes
                  kanyargásokkal mindegyre ki tudta kerülni az utána kapó kezet s új és új diadal
                  kacagása lobogott ki belőle. Egyszer Mózes félre is bukott s a kis lány öröme
                  széttoporzékolt a levegőben. Mózes most már virtusból futott, már nagyon a lány
                  nyomában volt. Már majdnem a Baczó kert végéhez értek, amikor a kis lány egy
                  menekülő-gyorsat fordult. A fordulás olyan hirtelen volt, hogy az elhajított test
                  beesett a kalászok közé s Mózes is utána bukott.</p>
               <p>- Most már vége, most megeszem, - lihegte.</p>
               <p>A lányka fejénél egy pipacs gyenge lángja reszketett. Letépte a virágot s ezt a
                  lenge piros ostort tartotta maga elé védelemnek. Mózes már a lány arca felé hajolt
                  a bosszuálló csókra. De egyszerre szétfutott arcából a vér s úgy kapta el fejét,
                  mintha a pipacs lángja megégette volna. Itt, ezen a helyen adta vissza testét a
                  kölcsönadó földnek édesapja. Talán erről a tőről fakadt pipacson csókolta meg
                  utoljára elmaradó nagy szerelmesét, az életet. És már nem a fiatal lány friss
                  teste feküdt a kalászok között. Megvonagló csontos testével az öreg föld-turó
                  paraszt feküdt ott: fennakadt szemei őt keresik, feléje nyilt száján dermedt hívás
                  vonaglik feléje, hozzá reszkető keze mintha intené: - Gyere utánam, fiacskám,
                  neked nincs helyed az életben. Szegény kis halálra fogamzott fiam, gyere hozzám,
                  olyan egyedül vagyok a föld alatt.</p>
               <p>Mózes feltápászkodott. Keze fejével végigsimogatta kiverejtékezett homlokát.
                  Kisértetre rémült szemekkel nézett a leányra.</p>
               <p>Az még egy percig, kiterített teste édes ingerlésével, várta a csókos támadást.
                  Aztán nagy durcásan felszeszpetelődött, megigazította szoknyáját, hogy ahol
                  látszott valami, ne látszódjék s ahol nem látszott, látszódjék. Várt valami szót,
                  valami feléje mozdulást az elködösült fiatalembertől. Aztán elbiggyesztette
                  ajkát, odavágta Mózeshez a pipacsot: - Mafla! - és eliramodott az övéi felé.</p>
               <p>Mózes nagy nehezen vánszorgott vissza a társasághoz:</p>
               <p>- Nem tudom, mi lelt. Egy kissé rosszul lettem. Talán a szokatlan jókorkelés
                  szédített meg, - mentegette magát.</p>
               <p>De már meg volt ölve a napja. Óriási erőfeszítéssel próbálta még tűrhetővé tenni
                  magát. De nem tudta, hogy mit beszél, nem vette észre a mások szavát. Kezei sem
                  engedelmeskedtek. És vette észre, hogy a benne növő árnyék átnehezedik a többiek
                  jókedvébe. Egyszer azon kapta rajta Esztikét, hogy nagyot ásít és int a nénjének.
                  Alig volt még délután négy óra, kiállott az erősek jókedvéből. Megvallotta, hogy
                  igen rosszul érzi magát s nagy sajnálkozással elköszönt.</p>
               <p>Az édesanyja nem volt otthon. Valamelyik szomszédba tipegett át: odadörzsölni a
                  maga öreg nyomoruságát a mások nyomoruságához, hogy így mindakettő melegebb
                  legyen. Mózes a forró nyári délutánon didergett az elhagyott házban. - Mit tegyek?
                  Mit csináljak estig? - kérdezte gépiesen.</p>
               <p>Szétkutatgatott az apja öreg íróasztalán. Kihúzott egy kisebb fiókot. Az édesapja
                  revolvere volt benne és egy csomó töltés.</p>
               <p>Hátra hanyatlott a székben. Az arca elfehéredett. De lázadásra s a kétségbeesés
                  vad vonaglásaira nem volt ereje az elgyötört életnek. Ez hát az izenet, ez az
                  utolsó tanács, melyért olyan rohanó szivvel jött Kolozsvárra. Idők és események
                  mélyén ez a revolver várt rá. És minden keresése, futása, akarata, szerelme csak
                  azért volt, hogy rátaláljon itt, abban a házban, mely életet adott neki.</p>
               <p>Kitántorgott, leűlt a ház elé. Elszürkült szemekkel, elszürkült arccal, vacogva
                  várta édesanyját. Este, a vacsora után fáradtságot panaszolt és lefeküdt. De
                  éjfél után felült az ágyban. Mintha az álom parancsa alatt mozogna: leszállt,
                  felöltözött, összepakkolta holmiját. Az íróasztal fiókjából kivette a revolvert
                  három töltéssel, odagöngyölte a ruhaneműjéhez. A kész batyut a konyha ajtójába
                  tette. Akkor csendesen alvó anyjához ment.</p>
               <p>Most már nem bírta tovább. Most már leszakadt a felhő, fekete súlya irtózatos
                  zokogásban hullott alá. - Anyám, édesanyám, ne hagyjon el, jőjjön segítségemre! -
                  könyörgött az elitélt fiu.</p>
               <p>Az öregasszony aludt. Felnyilt ajkai közt csendes panasszal járt az élet. Olyan
                  gyámoltalan elpilledt gyermek volt az alvó öregasszony.</p>
               <p>Mózes letérdelt az ágy mellé, homlokát odaszorította az ágy éles fájához. A sírás
                  mint egy részeg kovács nagy kalapácsokkal verte mellét:</p>
               <p>- Mama, édes mama, legalább csak nézzen fel. Nézzen rám a régi meleg szemeivel.
                  Talán még életet melegíthet belém, talán még visszahívhat. A halál van bennem, a
                  halál tör és ráz, segítség, édes szülém, nem akarok meghalni, szeretem az életet!
                  Élni, dolgozni, szeretni akarok, anyám, édesanyám.</p>
               <p>A sírás szétfolyt az éjszakába, de nem lett árnyékosabb tőle. Volt mozdulatlan,
                  sötét, hűvös éjszaka. Az alvó nem rezzent fel fia könyörgő fájdalmára. A
                  fiatalemberből omlottak a könnyek, mint megszakasztott partból omlik a part:</p>
               <p>- Édesanyám, csak most érezze meg, hogy szenvedek. Űljön fel, nézzen rám a régi jó
                  szemeivel. Hogy megvalljam minden szenvedésem, hogy szeme elé fedjem minden
                  sebemet, hogy tudjam, hogy ott áll, minden fájdalmam mögött. Nem bírom tovább, nem
                  tudok már egyedül lenni. Édes mama, én élni akarok, jó akarok lenni, hasznos
                  akarok lenni, édesanyám, én még nagy szépségeket akarok teremni. Nem akarom
                  eldobni ezt az életet, melyet annyi gazdagsággal kaptam anyámtól. Jaj, jaj, mi
                  lesz, ha nem tér vissza hozzám, ha nem nyúl ki felém! Félek, félek, édesanyám,
                  védjen meg.</p>
               <p>Az alvó megmozdult. Az ősz fej haragosan rázkódott meg a párnán. A széles
                  fájdalmas száj feldöbbent indulattal méltatlankodott ki álmából:</p>
               <p>- Megmondtam Séránénak, ez már mégsem igazság.</p>
               <p>A síró fiu hátratántorodott, mint egy arcába csapó ökölre. A sírást visszalökte
                  vonagló mellébe. Aztán felkelt, az íróasztalhoz ment. Egy papirosra ezt írta:</p>
               <p>- Édes mama, ma délután táviratot kaptam. Menyasszonyom beteg, kér, hogy rögtön
                  menjek fel Pestre. Nem akartam mamát megszomorítani a búcsuzással, azért szököm
                  így meg. Édes mama, bocsásson meg gyenge fiának, aki végtelenül, nagyon-nagyon
                  szereti.</p>
               <p>Odatette az írást az alvó feje mellé. Most már élete nyugodt fájdalommal szemlélte
                  a halált. Lehajolt az alvó felé, gyengéden megcsókolta a szép nagy szomoru
                  homlokot. Aztán még egy utolsó forró beszívással nézte a lehunyt arcot. - Oh
                  anyám, oh szegény fájdalmas öreg asszony, ezért kellett kifakadnom belőled annyi
                  szépséggel, olyan halálos szerelmével az életnek? - kérdezte egy felnyitott szem a
                  lelkében.</p>
               <p>Vette kalapját, batyuját, csendesen elhagyta az ősi Baczó házat, melynek utolsó
                  örökségét rejtette holmija közé. Künn az állomáson dideregve várta a vonat
                  indulását. Amint beűlt a vonatba, mély, vak üregű álomkútba hullott. Nem látta,
                  amint a Budapest felé rohanó vonat mögött Kolozsvár elkeringett az elkékesedő
                  messziségbe, mint egy elhullatott sírás, mint egy el nem bírt fájdalom.</p>
            <milestone n="4" unit="startSubChapter"/>
               <p rend="head">4.</p>
               <p>- Mester, ön ma az egyedüli művész Európában. A szobrászat ma Boór Bálint. Az ön
                  neve jelent egyedül jövőt. Borosnyait merik a mesterrel párhuzamba hozni! Aki még
                  a cipősarka sem lehet a mesternek. Minden hónapban hozat egy tégely Uebermenschet
                  Németországból, azt kenegeti a szobraira. A Koleszár pedig cukorport kever a nők
                  húsába, hogy kívánatosabb legyen. Csak a mester a nagy, az ős természet.</p>
               <p>Krauterné, mint mindig, szétdöfögetett a szavaiban. Mindenki kacagott. A
                  sajátságos társaság lelkendezve járt szét a szobrok közt. Bálint
                  únott-szórakozottan hallgatta őket. Hogy tegnap, a rendes kirándulásos találkán
                  csak Katicát találta, aki elpanaszolta Mózes gyors elutazását: ő is elhatározta,
                  hogy megint lebujik Sümegre. Úti táskája már kidudorodott oldalakkal készen is
                  várt az előszobában, hogy másnap a reggeli vonattal elutazzék. Ezt a délutánt egy
                  nagy magános sétára akarta használni. Mert mostanában, hogy napjai meglázasodtak
                  az alkotásra ébredő erőktől, megint sok beszélni valója volt önmagával. A
                  legközelebbi őszi tárlatra egy nagy nemzetközi vándordíjat tűztek ki és
                  elhatározta, hogy ő is pályázni fog. De a szobor benne még csak alaktalan érzés,
                  egy nagy fájdalom volt: egy még a testlélek bozótjaiból fel nem szabadult kiáltás.
                  Kifejezni egyetlen alak dermedt életében egész faja és egész élete egy gyökerű
                  tragédiáját: ez volt benne a még csak vak mélységben megmozdult akarat. Sajátságos
                  vázlatrészekkel töltötte meg vázlatkönyvét: egy arc, melynek kiáltó szenvedésében
                  ott fagy minden emberi fájdalom sírása, egy könyörgő szem, egy segítség után
                  vonagló kar. De érezte, hogy ezek mind csak vak töredékek, fattyu fakadásai a
                  mélyben vívódó fogantatásnak. Ahol a test is lélek, a lélek is test s a térbe
                  domborodó szobor még csak az idő omlásában rohanó fájdalmas élet.</p>
               <p>Körülbelül délután öt óra volt, mikor ez a nem kivánt társaság betoppant hozzá. A
                  társaságot Hucskó Amália vezette. Mert erre a dús szőkeségű szláv nőre sohasem
                  mondták azt: Kräuter Edéné. Ellenkezőleg: a férfinak volt a neve: a Máli férje. És
                  tényleg: a férfinak ez volt egyetlen foglalkozása, mely különben nála semmi
                  szellemi vagy testi munkával nem járt. A vörhenyeges, ó skándináv törzsfőnök képű
                  férj csak néma háttér volt a zengő asszony mellett. Ez az ember ős tagadása volt
                  minden tettnek, mozdulásnak, akaratnak. Olyan volt mint az idő: állt és nyelt.
                  Ételt és italt nyelt. Ülni egy jó kis vendéglőben és anyagcserélni: ez volt az
                  élet számára. Annyira nem volt temperamentuma, hogy pesti adoma szerint egyetlen
                  gyermeküket is, akit valamelyik vidéki városban neveltettek, hogy szülői
                  felindulásokkal ne rongálja az apai életet, havi részletekben nemzette. Élete
                  egyetlen kiötlő boldogsága akkor volt, mikor a kommün bukása után, a debreceni
                  biztosítási vállalat, ahol szép állása volt, valami oktalan vádért elbocsátotta
                  hivatalából. Dehogy védekezett volna. Most már úgy lehetett semmit csinálnia, hogy
                  érte mártir és áldozat név járt ki neki. Két évig abból éltek, hogy fényesen
                  berendezett debreceni lakásuk butorait, az asszony hozományát, darabonként
                  adogatták el. Mikor már csak a portörlők s a vásott fejű kefeseprű butorozták az
                  öt szobát, eladták a lakást és feljöttek Budapestre. Itt egy-két újságíró
                  ismerősük révén bejutottak az irodalmi és művészi körökbe. A meglehetősen csinos,
                  ravasz és rideg asszony egy pillantással meglátta azt a módot, mellyel a modern
                  demokrácia beteg árváit fejős tehenekké teheti önmaga és omlatag férje számára.
                  Soha nem olvasott semmit: de tudta minden író minden munkájának a címét. És olyan
                  belső lelkesedéssel tudott szemberajongani egy írót, hogy annak volt annyi
                  önmagához való szeretete, hogy ne kétkedjék az Amália irodalmi tájékozottságában.
                  Mint minden szegény és rideg lélek: nagyszerűen tudta meglátni az emberek apró
                  hibáit, kis nevetséges oldalait, az élet-gladiátor félreficamodásait. És vérbe
                  tűzdelő kegyetlen részletességgel tudta előadni. Így a szerencsétlen, a
                  szabadverseny demokrácia vad harapásában csupa sebbé karmolt írók és művészek közt
                  az a két varázsos képessége volt meg, mellyel ezeket a fáradt, imbolygó lelkeket
                  magához köthette: Elhitetően dicsérni szembe és elhitetően kicsinnyé torzítani
                  minden lehető versenytársat a háta mögött. Azonkivül apróbb és nagyobb
                  viszonyokba, vagy ahogy az új irodalmi tolvajnyelv mondta: szerelmi átélésekbe
                  egyeledett a nevesebb írókkal. A férj csodálatosan tudott néma herceg lenni. És ha
                  a boldog Don Juan egy portorikót tett a szájába és egy korsó sört eléje: Othello a
                  párnát nem arra használta, hogy megfojtsa vele a jövedelmező Desdemonát, hanem
                  hogy behunyja rajta a szemeit. És ezek a viharos zsebű írók és művészek, akiknek
                  oly nehéz volt a kenyér ezekben az agyaros napokban: mégis állandó táplálék és
                  jövedelem tudtak lenni e két ügyes élősdi számára. Sokszor megtörtént, hogy
                  némelyiknek egy krajcárja sem volt, a család otthon reszketve várt: de azért a
                  hosszú éjjeli lakoma után a Kräuterék számláját a maga rovására íratta.</p>
               <p>Amália magával hozta üzleti társnőjét: Kokoska Erzsébetet a férjével együtt.
                  Erzsébet valaha tág szemű, tág szerelmű, jóképű kis tót cseléd volt egy budapesti
                  műkereskedőnél. Egy kiváló öreg festőnek feltűnt a lány s kivitte magához gödöllői
                  villájába modelnek és búcsu-sugárnak lemenő napjához. A festő nyilt házat tartott:
                  írók, művészek, műkedvelő urak állandóan nagy asztalt űltek körül nála. A
                  szemfüles kis tót cseléd addig hallott esztétikai, kritikai mondatokat
                  ismételgetni, hogy lassanként vagy négy-öt szó-trikót fércelt össze magának,
                  melyeket bármely irodalmi vagy művészi alkotásra rá lehetett húzni. A festő nagy
                  derültséggel vette észre: hogyan pelyhesedik kulturát az ő kis vad libája.
                  Elkezdte kisasszonynak öltöztetni, tanítgatta a társasélet furfangjaira, az
                  asztalhoz ültette a vendégek közé. Így került be a modern fiatal írók társaságába.
                  Azok közt aztán egy pár hónap alatt annyi használható szót szedett magára, hogy
                  máról holnapra hálátlanul otthagyta az öreg festőt s beállott külön nagynőnek. És
                  mert az íróknak valóságos szerelmi entoutcas-ja volt, lassanként az új irodalom
                  részének tekintették. Egy ismert szobrász aztán cégjegyzőnek jelentkezett és
                  elvette Erzsébetet. A szobrász göthös, ideges ember volt, borussá tette az
                  Erzsébet egét. De a tüdőbacillusok megsajnálták a megsúlyosodott nőt és
                  férjtelenítették. A felszabadult nő most jutott csak teljes élettudományához.
                  Elvett férjül egy jól öltözött, jóképű, nála sokkal fiatalabb embert, aki annyira
                  jelentéktelen volt, hogy kétévi házasság után még a nő legbensőbb barátnői sem
                  tudták a nevét. Erzsébet pedig beállott egyetemes közvetítőnek. Befúrta magát
                  mindenki barátságába, akinek neve jelentett valamit a képzőművészetben. És ha egy
                  festő, egy szobrász napjai megsápadtak, ha a pénz megfogyott s a gondok szemei
                  megtágultak: Erzsébet az agónia leglázasabb perceiben megjelent mint Gondviselés,
                  mint lélekhez simuló barát. A részvét széles áradásával suttogta a meggyötört
                  fülébe, hogy ő szenvedélyes műgyűjtő, lakásán mesés műkincsek garmadája van,
                  szeretne az illetőtől is valami örökéletű emléket. Ő tehetsége szerint minden
                  áldozatot meghoz, már csak azért is, mert ő sajogja legjobban a művész helyzetét,
                  de bizony neki is szűkén van a pénze s néha a legszükségesebbre sem telik. Így a
                  nyomoruság és a barátság kezet fogtak, hogy rengeteg művészi tárgyat juttassanak
                  az Erzsébet kezébe, aki azokat óriási haszonnal továbbította át pénzes uraknak.
                  Mert bejáratos volt mindenüvé s üzletét már butorok, régiségek közvetítésével
                  bővítette. Ő szüretelte le Budapest úri nyomoruságáról a halálos verejtéket.
                  Titkos összeköttetésben volt a város minden házaló zsidójával. Már ő maga is mint
                  művész szerepelt. Férje rengeteg apróbb-nagyobb szobrot hagyott hátra. Ezek most
                  lassu sorban léptek elő az Erzsébet alkotásaivá. Műtermet tartott, hogy legyen a
                  rengeteg ócskaságnak átmeneti raktára. De néha oda idézte meg ismerőseit. Ilyenkor
                  gondosan, szobrászosan bepiszkolt vászonköpenyeget vett magára, kezeit beagyagozta
                  s homlokára a műalkotás verejtékét vizezte. Különben már híres ősnemesi családból
                  származott, melynek köldökzsinórja a francia Bourbonokhoz is elnyúlt s hosszu
                  mesét tudott arról a küzdelemről, mellyel főrangu családja meg akarta akadályozni,
                  hogy művészi pályára lépjen.</p>
               <p>Velük jött a harmadik barátnő, e pesti triumfeminatusnak legrothadtabb és
                  legrikoltóbb tagja: Visky Sára, a két férjű nő. Ezt a jelzőt Sári a törvények
                  minden horzsolása nélkül tudta viselni. Az egyik férje, a kiadósabb, a
                  fitogtatottabb már hulla volt. A szürke szemű, szürke haju, szürke arcu, beteg
                  ingereknek való nő egy régi kassai család utolsó beteg hajtása volt. Már a
                  huszonnegyedik évét szenvedte és még mindig a leányszobában s csak könyvekkel
                  etette hisztériáját. Ekkor, véletlenül, egy pesti kirándulás alkalmával,
                  találkozott Szigethy Gyulával, az új magyar festőművészet egyik legcsodálatosabb
                  lírikusával, a halál nagy festőjével, aki az egész életet, mint a halál téveteg
                  álmát látta. A szerencsétlen lángész, aki akkor negyvenötödik évét tékozolta, már
                  teljesen érett volt a halálra. Az alkohol, a vérbaj, a szörnyű éjszakázások
                  teljesen szétrothasztották. Ebben a sajátságos életben, mely a világ szineit egy
                  roppant halotti zsoltárrá gyűjtötte össze, minden darabka a halál átrágott, megúnt
                  falatja volt. Sári rögtön meglátta, hogy aki ezt az élő hullát az
                  anyakönyvvezetőhöz cipeli, az hamar a nemzet özvegye lesz. Így aztán nagy megértő
                  ráborulásokkal, ezer ravaszságu csiklandozással, bő itatással, összefogva a
                  delirium tremensszel, tényleg polgári és egyházi áldás alá tudta hurcolni a
                  szerencsétlent. Egy pár irtózatos hét után, melyek alatt Sári úgy bánt a
                  szerencsétlen festővel, mint egy rühes kutyával, a halál szelébe kapott lángész
                  tényleg kilobbant. Most lett csak igazán Szigethy Gyuláné Visky Sáriból. Férje
                  műveihez úgy tudott egy-egy adag nemzeti fájdalmat kimérni, hogy nagyszerű
                  üzleteket csinált az új kápitálizmus könnyű pénzű társaságában. És minél inkább
                  vitték szét az árva festőt a férgek és a föld nedvei s amint a csodálatos
                  szineket meglátó szemek szétfolytak, a széles keserű száj lerothadt a fogakról:
                  Sárinak annál férjebb és üzletebb volt ez a csontvázzá rohanó hulla. És mert az
                  üzemhez könyvvezető is kellett, elvett egy szintelen, szagtalan, íztelen kis
                  költőcskét, egy jóképű élelmes fiucskát, aki belátta, hogy ez a meztelen hulla
                  jobb üzlet, mint a fínoman öltöztetett szonettek. Együtt jártak el minden helyre,
                  minden alkalomra, hol művészi és írói összejövetelek voltak. Nemcsak Sári nem
                  tette le a Szigethy nevet, hanem a kis új férj is úgy mutogatta be magát: a
                  Szigethy Gyuláné férje. Sári teljesen átlényegült Szigethy Gyulává. Mindazt a
                  tiszteletet és ünneplést, melyet életében a hulló lángésztől megtagadtak, most ő
                  kaszálta össze magának. Olyan macska-karmos, meztelen szemtelenségű
                  kegyetlenséggel itélkezett művészi dolgokban, annyira mímelte a holt lángész
                  lezúzó mondatait, hogy az imbolygó akaratu művészvilágban tényleg be tudta
                  helyettesíteni magát olyan tekintéllyé, amilyen a holt festőt illette meg. De
                  művészkedés, esztétikai kirándulásai, minden szereplése: csak utak és eszközök
                  voltak: hogy féktelen csókvágyát torkig etesse. És a kiváló, ezer tégelybe
                  felüzemezett hulla itt tette a legnagyobb szolgálatot: a kis művészkukacok és
                  írócskák jó reklámot láttak abban, a pesti úri ficsurok hátgerincét pedig
                  különösen izgatta, ha a Szigethy Gyula rothadt teste mellett feküdt nőhöz
                  dörzsölhették magukat. A holt festő édesanyja, egy már csak sírásban élő öreg
                  asszony könyörgő levelet írt neki, hogy legalább egy-két festményt engedjen át fia
                  hagyatékából, hogy legyen, amivel körülmelengesse anyai szivét. A bestia visszaírt
                  a könyörgő anyának, hogy jogairól nem szokott lemondani. És ha még
                  alkalmatlankodik, vagy bárkinek is panaszol: ő közzéteszi a holt festőnek a
                  kommunizmus vezetőihez irt leveleit. Ha tehát nem akarja bepiszkolni fia nevét,
                  jó lesz hallgatnia.</p>
               <p>Kokoska Erzsébet megállott a Toldi szobor előtt:</p>
               <p>- Bálint, te tudod - Erzsébet minden valakit tegezett -, hogy milyen őszinte
                  imádattal voltam mindig művészeted iránt s mennyire mindenki fölött valónak
                  tudlak. A mult évben Firenzében egy egész éjszakán magyaráztam D’Annunziónak: hidd
                  meg, Nuncikám, a mi Boór Bálintunk veri a ti összes holt és élő művészeiteket.</p>
               <p>- Vajjon tótul vagy magyarul beszéltél D’Annunzióval, mert más nyelven nem tudsz,
                  - tünődött Bálint magában.</p>
               <p>Erzsébet egyet nyelt. Szétkémlelt a hatás után. Folytatta:</p>
               <p>- A napokban is összevesztem egy egész társasággal. Léderer-Strommer hercegéknél
                  voltunk, akik anyai ágon atyafiak hozzám és ott gróf Korotnoky Gáborné hevesen
                  támadott. Én akkor megmondtam neki: Nézd, Margitkám, te tudod, hogy én, aki
                  tizenkétéves koromban könyv nélkül tudtam Nietzschet, Lao-Tsét, Dantét és
                  Schopenhauert, nem hamar esem ki a tálamból. És mégis, mikor a Boór Bálint első
                  művét láttam, percekig nem tudtam szólni, úgy megütött ez a hatalmas őserő. Az
                  angol főrendiház elnöke, aki valaha halálosan szerelmes volt belém s most is
                  minden hónapban friss virágokat küld nekem, kérdezte is a mult levelében: - Ki az
                  a Boór Bálint, hogy te, akinek európai neved van a művészet terén, annyira
                  védelmére kelsz?</p>
               <p>Visky Sári közbeszólt:</p>
               <p>- Szigethy Gyula egyik utolsó beszélgetésében azt mondta: - Ma Magyarországon csak
                  ketten vagyunk történelem, én és Boór Bálint, minden egyéb piszkos rendőri
                  krónika.</p>
               <p>A Sári férje a Szigethy mély szemei módjára révedezte el szemeit s halkan dúdolta
                  a holt festő kedvenc dalát:</p>
               <p>- Nagy az én rózsám ereje...</p>
               <p>Hucskó Máli odasugta Sárinak:</p>
               <p>- Te, menj be az alkóvba. Az ágylepedő kilóg a takaró alúl. Nézd meg, hogy tele
                  van bolhapiszokkal.</p>
               <p>Erzsébet apálytalanul áramlott:</p>
               <p>- Legutóbb a miniszterelnöknek is megmondtam, aki Mikinek nagybátyja - ugye, Miki?
                  -, hogy mindenki otthagyhatja Boór Bálintot, kövekkel dobálhatjátok, de én mindig
                  mellette maradok s büszke leszek, ha egy neki szánt követ az én mellem fog
                  fel.</p>
               <p>- Na, hiszen elég széles szügyed is van hozzá, Erzsikém, - mondta mosolyogva
                  Bálint.</p>
               <p>- Te betyár, te javíthatatlan nagy betyár, - csiklandozott Erzsébet és a Bálint
                  arca felé babrált ujjaival. Aztán megint ünnepélyesre borult:</p>
               <p>- Nem képzeled, Bálintkám, mennyire fáj az nekem, hogy ennyi műkincset, mely egy
                  világrész büszkesége lehetne, itt látok elbújva heverni. Látod, Bálintkám, ha
                  legalább ezt a Toldit juttatnád valahogy hozzám. Tudod, hogy nálam az
                  arisztokrácia, a főpapság, a pénz nagyságai s a külföldi előkelőségek egymásnak
                  adják a kilincset. Olyan piacot szereznék neked, hogy csoda. Természetesen, nem
                  ingyen kivánom, arra még régi és odaadó barátságom - Miki tudja legjobban
                  megmondani, mit szenvedek el naponta minden oldalról miattad - sem jogosít fel.
                  Hanem ha ebben az egy esetben tekintetbe vennéd az én nagyon is szerény anyagi
                  helyzetemet...</p>
               <p>- Hm, hm, fene meleg van ma, - motyogta Bálint. - Nem akartok egy kis borvizes
                  bort?</p>
               <p>- Nem, nem, kedves mester, miattunk igazán ne fossza meg magát semmitől, -
                  szabadkozott a Szigethy Gyuláné férje.</p>
               <p>Erzsébet dühösen intett neki, aztán kedélyes-őszintén mondta:</p>
               <p>- Bizony, jót tenne egy pohár.</p>
               <p>Bálint kiment a konyhába. Erzsébet rákorholt a Sári férjére.</p>
               <p>- Te marha, ha nincs szobor, legalább legyen borvizes bor. Potyán csak nem
                  másztunk fel ide a várba.</p>
               <p>Hucskó Máli felfényesedett szemekkel, kihegyesedő fogakkal sugta:</p>
               <p>- Nem vettétek észre, hogy rándul a balszeme? Ez a párálizis progressziva előjele.
                  Bizonyisten. Így kezdődött egy nagybátyámnál is.</p>
               <p>Sári lelkendezve újságolta:</p>
               <p>- Tudjátok, hogy az ágya legalább két hónap óta nem volt tisztába téve? De ez még
                  semmi. Bekukkintottam az éjjeli szekrénybe. Egy szennyes lepedő van az alsó
                  rekeszébe begyurva. Két nagy vérfolt van rajta, bizonyisten.</p>
               <p>A Máli szemei új fénnyel ragyogtak fel:</p>
               <p>- Lám, mindig mondtam, hogy ennek az embernek van valami titok a nemi életében.
                  Hát szádista! Pompás! Ede, ezért ma pezsgős vacsorát fogunk kapni a
                  Hamvaséktól.</p>
               <p>Bálint egy tálcán bort, ásványvizet és poharakat hozott. Megkinálta a vendégeket.
                  Ő maga nem ivott. Máli megint szétszénázott a műteremben. Az íróasztaltól a
                  vázlatkönyv egy kiesett lapjával jött vissza. Gyermekesen könyörgött:</p>
               <p>- Mester, nálam nagyobb rajongója nincs az országban. Én még nem kértem soha
                  semmit a mestertől. Nagyszerű ez a fejnélküli szenvedő test. Adja nekem emlékbe,
                  igazán megérdemlem. Művészi keretet csináltatok neki s az ágyam fölé
                  akasztom.</p>
               <p>- Sohase akassza, Máli lelkem. Ez is egy tanulmány leendő szobromhoz. Az összes
                  próbálkozásnak szemeim előtt kell lenniök, amig megtalálom az egészet. Mert
                  mindenikben van valami a megszületendő gyermekből.</p>
               <p>Máli visszavitte a rajzot az asztalra. Szemei elszélesedtek, mélyükön súnyi
                  kegyetlenség leskelődött. Macskás hízelgéssel mondta:</p>
               <p>- Milyen hamisan tud a mester kacsintani a bal szemével. Látszik, sokat van fiatal
                  lányok közt. Egy nagybátyám éppen így kacsintgatott. Az is hires Don Juan
                  volt.</p>
               <p>Sári felkacagott:</p>
               <p>- Képzeljétek, ez az én drága kis férjem mindig azt mondja, mikor dühbe hozom,
                  hogy párálizisem van. Hát nézzetek ide, látjátok ezt a vékony vonást a padlón. Úgy
                  átmegyek rajta az egész műtermen, hogy félre sem rezzenek.</p>
               <p>Széttárva két karját, pillangós könnyűséggel ment végig a mutatott vonalon. A
                  végén hamis-durcásan morcogott a férje felé:</p>
               <p>- Na, pupák, csináld utánam, ha tudod. Aztán beszélj párálizisről.</p>
               <p>Mind elértették a dolgot. Erzsébet úszott a saját zajában:</p>
               <p>- Éljen, éljen! próbáljuk meg mindnyájan. Éppen egy ilyen tréfát csináltunk
                  egyszer az öreg Anatole Francenál. De ott egy vasrúdon kellett végigmenni. Csak én
                  és a walesi herceg tudtuk megtenni.</p>
               <p>Nagy kacagással sorban mentek végig a vonalon és megéljenezték egymást. Bálint már
                  nagyon únta a társaságot. Odament az íróasztalához, babrált a papirjai közt. Sári
                  gúnyos kihívással kotkodácsolta:</p>
               <p>- A mesternek sem engedjük el! Ha szegény Szigethy élne és itt volna, neki is
                  végig kellene mennie. Nincs kivétel.</p>
               <p>A Sári férjét megütötte ez a mondat s mintha mulasztás terhelné lelkiismeretét,
                  mégegyszer végigment a vonalon. De most testtartásában, fejhordozásában, szeme,
                  szája szerepében teljesen utánozta a halott művészt. Az ajkai közt megint
                  zsongotta:</p>
               <p>- Nagy az én rózsám ereje...</p>
               <p>Bálint most már kirakatba tette az unalmát. Tettetett felriadással kiáltotta:</p>
               <p>- Jaj, maguk még itt vannak? Azt hittem, hogy már valahol a walesi hercegnél
                  mászkálnak egy vasrúdon.</p>
               <p>A Szigethy Gyula özvegyének a férje csiszolt lett, mint egy szonett:</p>
               <p>- Ha terhére vagyunk a mesternek, csak szóljon, rögtön elmegyünk.</p>
               <p>Bálint lanyhán nevetett:</p>
               <p>- Akkor szólok. Soha szólóbb nem voltam. Kissé fáradt vagyok s holnap utazom.</p>
               <p>Erzsébet tojtató anyáskodással kodácsolta:</p>
               <p>- Megyünk, megyünk, drága nagy ember, mi megértők vagyunk. Mi tudjuk, mivel
                  tartozunk a lángésznek. Miki, töltsd ki azt a kevés bort.</p>
               <p>Nagy ádázkodással búcsuztak el. Mikor leértek a lépcsőről, Máli diadalmas kánkánt
                  táncolt:</p>
               <p>- Boór Bálint szádista! Boór Bálint szádista! Óriási újság! Fél Budapest meg fog
                  fulladni a gyönyörűségtől.</p>
               <p>- Teljesen oda van az öreg. Az utolsó szobrai csupa giccsek. Ha belerugok egy
                  csomó agyagba, akkor is különb szobor lesz belőle, - agyarkodta Erzsébet.</p>
               <p>A Sári férje nagyon férfiuvá kunkorodott:</p>
               <p>- Voltaképen kidobott bennünket. Kidobott egy társaságot, ahol ott van a Szigethy
                  Gyula özvegye! Sári csak többet jelent a magyar művészet történetében mint ő. Nem
                  tudom, nem lenne-é a legjobb, hogy holnap elküldjem hozzá a segédjeimet?</p>
               <p>Sári fölényesen leintette a hullagazdatisztet:</p>
               <p>- Csak te ne küldögess senkit. Szigethy Gyula mindig ellensége volt a párbajnak.
                  Az a vonalon menés döfött be szegény Boórnak, azért volt olyan dühös. Ő érezte,
                  hogy mi tudjuk, miért nem kisérli meg. Ez már a halál előtti őrjöngés.</p> 
            <milestone n="5" unit="startSubChapter"/>
               <p rend="head">5.</p>
               <p>Bálint másnap reggel elutazott a tapolcai vonattal. Az első osztályu kocsiban,
                  ahová belépett, valami nagy zordság húzódott meg az egyik szegletben.
                  Megismerte:</p>
               <p>- Szervusz, Marci.</p>
               <p>Mike Márton még jobban behúzódott a szegletbe. Arca hidegre fagyott, szemöldökei
                  majdnem a szemeibe mogorvásodtak. Olyan köpés formán morogta:</p>
               <p>- Szervusz.</p>
               <p>- Hova? Hova?</p>
               <p>- Balatonfüredre.</p>
               <p>- Krőzus megy nyaralni, - kötekedett Bálint.</p>
               <p>Mike felfortyant:</p>
               <p>- Micsoda beszéd! Mert csak te utazhatsz le a Balatonra. Így marsz meg te
                  mindenkit. Mindenkit lepiszkolsz, mintha neked volna egyedül monopóliumod a
                  spanyolviasz gyártásra. Így rontottál neki a szegény Póstásnak, aki mindig olyan
                  nemesen viselkedett veled szemben. Pedig Póstás súlyos ember, nagy legény, nagyobb
                  mint sok megkergült kőfaragó, aki azt hiszi, hogy ő köpi reggel a napot. Addig
                  kapálódsz az összeférhetetlen természeteddel, amig egyszer véglegesen megkapod
                  azt, amit megérdemelsz.</p>
               <p>Dühösen felugrott, felkapta kis csomagját s vaddisznó csörtetéssel átment a
                  szomszéd kocsiba. Bálint elhűlve nézett utána. Régi pajtásság kötötte Mikéhez,
                  akiben minden gyengeségei közt is szerette az ős talaj szagát. Igen sok
                  szivességet tett neki és abban is nagy része volt, hogy a festő hírnévhez jutott.
                  Régebben sokat találkoztak, sokat évődtek egymással. Mike mindig jó kedéllyel
                  állta a tréfás osztályoskodást. Mi üthetett ebbe az ő véréből való emberbe? Aztán
                  egyszerre megtalálta:</p>
               <p>- Igaz, hiszen ez most a Póstás lapjába rajzolgat riportokat. - Aztán csendesen
                  sóhajtott:</p>
               <p>- Ez is magyar. A munkáját félig sem fizetik meg s szegény még aljasságot is ad
                  ráadásul. Így mozdul egy kerék után a magyar óra szerkezete.</p>
               <p>A nagy melegben meglehetősen pállottan érkezett Sümegre. Az izzó délutáni órában
                  kihaltak voltak a falu uccái. Amint a szomszéd szőlőhöz ért, gondolta, beszél
                  Annához, hogy jőjjön el majd házi gondviselésnek. A kis vincellér-ház csendes
                  volt. Ajtaja nyitva ásított. A házban sem butor, sem élő lélek. Anna eltűnt az
                  egész családdal. - Hát vajjon ezekkel mi történt? - nyitotta fel szemeit benne az
                  aggódás.</p>
               <p>Hazament. Jó hűvös volt az öreg házban, érzett a tűzhely-csarnok földjének szaga.
                  Az alvó dolgok álma átfolyta s egy pár perc mulva már ingre vetkőzve, cipőit
                  ledobva lábáról, mélyen aludt a divánon. Csak napszállta felé ébredt fel.</p>
               <p>Kiment a kútra, fejét, felső testét megfürdette. Elhatározta, hogy elsétál a falu
                  Csabrendeknek nyúló vége felé, ahol Annának egy rokona lakott. Majd annál fog
                  tudakozódni az eltűnt család után. De amint odaért, a házat zárva találta. A
                  szomszédok sem voltak otthon. Minden épkézláb embert a földek gondja hívott
                  magához.</p>
               <p>Elkedvetlenedett. Egy új árvaság hűvös szomoruságát érezte maga körül. Nagyon
                  hozzászokott a derék asszony gondoskodásához, zord ide-odamozgásához az öreg
                  szobákban, nyers jóságu hangjához, szidásaihoz. Eltöprengve sétált ki a Harasztra,
                  a nagy füves-homokos térségre, mely a hegyek lába előtt, a sikság tágra nyitott
                  kapujában, Sümeg és Csabrendek között nyúlik el.</p>
               <p>Az állatok már mentek hazafelé. A felvert porfelhő bibor volt a föld széléről
                  felvérző sugaraktól. Fejüket előre hullatva, vak lelkű szemükkel a földet nézve,
                  lomha hullámokban mozogtak a barmok az istálló álma felé. Lefelé nyúló nyakukon
                  mintha így szabadon is rajta lett volna az iga. Gazdag áradásu testük mégis mintha
                  egy nagy szomoruság hulláma volna. Mintha az anyag: a föld s szelid gyermekei: a
                  füvek és a belőlük lett élet meleg húsa szavatlan bánatban sírná az örök szolga
                  végzetet. Bálint meg-megállott és hosszan nézte őket.</p>
               <p>A nap lebukott. Az árnyék-óriás már ott állt a levegőben, ruháját már szőtték a
                  levegő lányai. A Haraszt millió kis túrásában mindegyre kis ürge őrszemek
                  vakkantottak vigyázzt az ürge társadalomnak s betűntek a föld alá. Bálint egy
                  pillanatig eltünődött: vajjon nem ürge világban sétálta el egész életét? Régi
                  mesék mozdultak meg benne és látta az édesanyja meleg szomoru száját.</p>
               <p>Amint egy kissé jobban a hegyek felé ténfergett: a Haraszt egyik sárga repedéses
                  kis emelkedésén valami putri féle házacska kék füst-legyezőt teregetett feléje. A
                  putri mellett apró ólacskák bújtak. Bálint ezerszer és ezerszer barangolta össze a
                  Harasztot, de erre a házacskára nem emlékezett. Már jó messziről alakokat is
                  látott mozogni. Asszony, férfi- és gyermekhangok vegyesen jöttek feléje, de szót
                  még nem tudott fejni belőlük. De az összekavargó hangokból mintha ismerős ujjak
                  babrálták volna a lelkét. Amint jobban közeledett, tisztán hallotta az éneket:</p>
               <p>Zöld asztalon ég a gyertya,</p>
               <p> Barna kis lány koppangatja,</p>
               <p> Hol eloltja, hol meggyujtja,</p>
               <p> Csak a szivem szomorítja.</p>
               <p>Egy erős férfihang énekelte s három-négy gyermekhang ezüstindázta körül. Bálint
                  forró hívással kiáltott be az esti levegőbe:</p>
               <p>- Tamás! Tamás!</p>
               <p>Drámai fellobogással visszhangzott a válasz:</p>
               <p>- Bálint! nagyúr!</p>
               <p>És már dobogott is a Haraszt földje s már egy hórihorgas nagy árnyék és négy
                  árnyékkölyök futott a földön. Nagy versenyzéssel szaladtak vele szembe Bokody s az
                  Anna négy gyermeke. A gyermekek vékony fényes kacagás-pántlikákat lobogtak maguk
                  elé. Bálint átölelte a szinészt:</p>
               <p>- Hát te mit csinálsz itt?</p>
               <p>Tamás olyan volt, mint egy indiai oszlopszent az aranyjubileumán. Mintha Zala
                  minden napja, szele, esője csak az ő arcát vette volna üzembe. Roppant haragos
                  fekete-vörös cseréppé volt égve, sütve, főzve, tele a szétfutó verejték apró
                  csatornáival. E szétfutó fekete-vörös ráncok közül kék szeme valami sajátságos
                  dühös boldogsággal dagadt ki a bibis világ kötekedései felé. Orra alatt, arcán,
                  állán, duzzogva szétálló szőrű súrlókefék mutatták, hogy hetenként csak egyszer
                  szokott borotválkozni. A gyermekek elhalkulva bámultak Bálintra. Tamás drámai
                  állásba vágta magát s horizontot nyitó széles lendítéssel mutatott a putri
                  felé:</p>
               <p>Bár nem oly gazdag mezeim határa,</p>
               <p> Mint Tarentum vagy gyönyörű Larissa</p>
               <p> S nem ragyog szentelt ligetek homályin</p>
               <p> Tiburi forrás:</p>
               <p>Van kies szőlőm, van arany kalásszal</p>
               <p> Biztató földem: szeretet, szabadság</p>
               <p> Lakja hajlékom. Kegyes istenimtől</p>
               <p> Kérjek-e többet?</p>
               <p>Szavalása bomló kacagással végződött. Lehajolt, egy kar nyilásába ölelte a négy
                  gyermeket:</p>
               <p>- És van négy kölyköm. Az ötödik most készül, anélkül, hogy megváltottam volna az
                  iparengedélyt.</p>
               <p>Bálint nagy lezuhanásból kiáltott fel:</p>
               <p>- Tamás, mit tettél?! Csak nem őrültél meg!</p>
               <p>Tamás egész közel vitte arcát a Bálintéhoz. Forró könyörgéssel mondta:</p>
               <p>- Mertem boldoggá lenni. Ha valami megjegyzésed lesz, kérlek, hagyd más alkalomra.
                  Mutass ma mindenre jó arcot. Máskép egy nagy jó szivet bántanál meg.</p>
               <p>Már karonfogta Bálintot s vitte birodalma felé. A gyermekek előre szaladtak.
                  Visítva újságolták:</p>
               <p>- Anyuka, itt van a nagyságos úr! Anyuka, itt van a nagyságos bácsi!</p>
               <p>A putri előtt, körülvéve a füst kék rezgésétől, megjelent az Anna szigorú alakja
                  is. Fejét kissé döfésre készen tartotta, hogy ferde szemével is egyenesen lásson.
                  Az arcán a jó öröm s a szégyenkezés tétova keveredésben hullámoztak. Eltompult
                  hangon szólt:</p>
               <p>- Isten hozta, nagyságos úr.</p>
               <p>Bálint most már kiszélesedő kacagással nyújtott neki kezet:</p>
               <p>- Hát mi ez, Anna? Hogy találom én együtt magát ezzel a rossz emberrel? Vagy csak
                  azért jött ki a Harasztra, hogy hozzávágja a palacsintasütőt?</p>
               <p>Szegény Anna csak forgatta a betegebb szemét. Mintha abba az egy szembe úgy
                  belebotlott volna, mint valami gombolyagba s nem tudna kilépni belőle. Tamás
                  nevetett:</p>
               <p>- Hozzám vágta a palacsintasütőt és mégis ő dagadt meg tőle - és nagy vörös
                  kezeivel megveregette az Anna gyengén feldomborodó hasát.</p>
               <p>- Megyek, főzök egy kis jó vacsorát, ma nem engedjük máshová a nagyságos urat, -
                  jutott végre a hangjához Anna. Odament az ólakhoz, felölelt egy nagy csomó rőzsét
                  és bement a házikóba.</p>
               <p>Tamás megmutatta az új Bokody uradalmat. A putri fehérre meszelt deszkából volt
                  építve: egy nagyocska szoba és konyha. A szobában csak egy ágy volt az ő közös
                  álmuk számára. A négy gyermek a konyhában aludt egy rettenetes ládaszerűségben.
                  Igen kevés butor volt a szobában, de nagyon tiszta és csinos minden. A két ablak
                  körül habos függönyök is fehérlettek. A falon három kép volt: a Bálint, a Katona
                  József és az Anna első menyasszonykori képe. Ez a három arc butorozta be a Tamás
                  lelkét. Az egyik szegletben, egy kis festett asztalon, melyet a Tamás
                  iparművészete remeklett, könyvek is voltak. Bánk Bán, a Bálint írásai, egy nagy
                  képes Petőfi, Ady versei és egy évfolyam cafatosra olvasott Tolnai Világ Lapja. Az
                  utóbbi már a család tágabb szükségei számára.</p>
               <p>A ház előtt egy kapunélküli sövénykerítés ölelt udvart. Két kis tyúkól, mely felé
                  már ámolyogtak az elesteledett baromfiak. A másik disznóól volt s benne már egy
                  disznóvá komolyodó nevendék malac elégedgetett meg az uralkodó világrenddel. A
                  házikó mögött is nagyobb terület volt körülsövényezve. Ez volt a kert. A káposzta,
                  paradicsom, krumpli, kapor, petrezselyem, retek alsó osztagai mint egy acélrendű
                  hadsereg komoly csoportokban vitték a Tamás diadalát. De a kert emlékezett a
                  kálvinista káték tanítására, hogy az ember két részből áll: úgymint lélekből és
                  testből. És az ágyások szélein, az utacskák partján: rezeda, verbéna, viola,
                  szegfű s a szomoruságra született lélek más vigasságai nyiltak a szembe. Az egyik
                  ágyás szélén két tő szőlőcske is nyujtogatta félénk csápjait valami messzi szüret
                  igérete felé. Tamás büszkén mutatott rájuk:</p>
               <p>- Ez a kies szőlőm!</p>
               <p>Aztán egy nagy kéz-kanyarítással maga felé kapcsolta az egész esteledő
                  Harasztot:</p>
               <p>- Ez pedig az aranykalásszal biztató földem. Még ugyan nem az enyém s nincsenek
                  rajta kalászok, de biztat. Lassanként meg fogom hódítani az egész Harasztot. Ez a
                  kavicsos kopár sivatag úgy sem kell a kutyának sem, legelőnek is szegény.</p>
               <p>Bálint halkabbra fogta a hangját:</p>
               <p>- És kielégít ez? Hiszed, hogy örökre le fog kötni?</p>
               <p>A Tamás arcára szomoruság jött ki. De megbékült, szoktatott szomoruság, mely mint
                  egy jó házilány jár-kel a lélekben, ügyel, hogy rend és tisztaság legyen s hervadt
                  ujjaival megmutatja a nap jóságát. Elfakult hangon mondta:</p>
               <p>- Hiszem. A lázadás megszünt. Parasztnak születtem, visszatértem parasztnak. A
                  magyar, ha születése vonalán túlviszik erői, űzött vadja, kietlen árvája lesz az
                  életnek. Ehez nekem nincs erőm, ezt én el nem bírnám. Pesten már kezdtem az
                  alkoholba menekülni. Hamarosan elzüllöttem volna. Pedig mirevaló elprédálni egy
                  emberi életet? Én elfogadtam a magyar végzet parancsát: magyar, maradj az
                  ekeszarvánál. Ebbe bele kell törődnünk: nekünk, magyaroknak nincs hazánk, mely
                  termésre hívja legjobb erőinket. A magyarnak bűn, ha géniusz és én nem vagyok való
                  mártirnak. Az a te méltóságos elhivatásod, nagyúr. Látod, Bálint, én nem vagyok
                  valami nagy filozófus, nincs is elég műveltségem hozzá. De az én paraszti eszemmel
                  sokat gondolkoztam az utóbbi időkben a dolgon. Sokat töprengtem, nem a magam
                  személye miatt. A te sorsod fordította rá a gondolkodásomat. Én azt hiszem, hogy
                  neked mindenben igazad van. Hogy a Szent István eltorzított politikájával evett
                  meg bennünket a fészkes fene. Ez a politika rontott belénk olyan nyavalyát,
                  amilyent még állat-fajta nem ismert ezzel a búval megtervrajzolt fekete földön. Mi
                  azon a címen, hogy asszimilálunk, kenyeret, földet, pénzt és hatalmat adunk minden
                  idegen éhségnek és minden éhes idegennek. Mi állandóan tokaji borral és drága
                  disznó-zsirral locsolgatjuk a tököt, a répát, a keserűlapit, csak azért, hogy azok
                  eltűrjék, hogy magyar muskátlinak nevezzük őket. Így aztán nekünk nem marad borunk
                  és zsirunk, azok pedig a magyar címke fügelevele alatt megmaradnak töknek,
                  répának, keserűlapinak. Mi ezer éven át egy nagy természetrajzi csalásra s
                  renegátokra építettünk történelmet. Renegátokkal marcangoltunk államot és egyházat
                  a friss magyar testbe, renegátoknak adtuk át az ország minden erőpontját. Ha a mi
                  fajtánkból pártolt át más vér jászlához egy ember, azt leköptük. De ha más vérű
                  sokkal aljasabb törtetéssel renegált hozzánk, abból nagy hazafit, országintéző
                  hatalmat csináltunk. Így kerültünk aztán lassanként a küszöbön kivül. Elképzelsz
                  te olyan idegen csirkefogót, aki, ha magyarnak bőgi magát, nem csinál kvinternót
                  ebben az országban? Így jött létre az a sajátságos hazafiság és magyarság, mely
                  minket, magyarokat, kitagad az életből. Ez a hazafiság, ez a magyarság vitt be
                  minket gyilkos szándékkal a világháboru bűnébe. De valahogy még most is élünk,
                  még van egy pár rögünk és még miénk a csodálatos kincs: Budapest. Ez drága konc,
                  ezért még érdemes ordító magyar lenni. Mi didergő árvák vagyunk, Bálint, a nagy
                  árverés napja előtt. A nagy lenyelő a német lesz s csak kisebb darabkákkal fogja
                  elhallgattatni a többi étvágyat. Hát nem germán elintézésben van már az egész
                  ország? Eltehénkedték a tudományt, a közoktatást, a minisztériumokat, az
                  egyesületeket, a magyar középosztály minden hatalmi állását. Az ő ordító
                  monopóliumuk a magyarság, a kereszténység, a hazafiság. Irtózatos súnyi
                  szolidáritásukkal maholnap az anyaméhből is kiszorítják a magzatot. Mi mehetünk a
                  föld alá megpirongatni a könnyelmű ősöket, vagy szétzüllhetünk a világ négy
                  kétségbeesése felé. Te magad sem tudod, nagyúr, mennyire utolsó nagy jajgatása
                  vagy ennek a szétlopott, szétcsalt, szétmaszlagolt, kitúrt fajnak. Te egyedül és
                  állva maradsz, mert a te tiltó magasságodat még ez a mai förtelmes tetű-járás sem
                  tudja láthatatlanná hemzsegni. De mit tehettem én? Visszajöttem a földhöz,
                  belekapaszkodni a rögbe és mindennapi munkában kiáltani: nem engedem! nem
                  engedem!</p>
               <p>Bálint arcát fokozódó nyugtalanság mozdította fel. Lábai ide-oda tapodtak a fűvel
                  serkedt úton, öklökké tömörült kezei tétován kerestek a levegőbe, nyakába
                  feltorlott a vér, szája szélesre kegyetlenült, szemeiben a rárohanás vad tüze
                  égett, homlokán rettenetes volt a fenyegetés. Nagy lélegzettel ürített feldagadt
                  mellén s elfulladó hangon mondta:</p>
               <p>- Hagyjuk ezt, hagyjuk ezt! - Aztán megcsitultan:</p>
               <p>- És a szegény Annával milyen viszonyban vagy?</p>
               <p>- Vasárnap esküszünk. Rengeteg időbe került a fene sok formalitás. Pedig már a
                  porontyom vigan készül benne. Tegnap küldtünk neked egy express levelet és
                  kértünk, hogy okvetlenül jőjj le az esküvőre. Annál jobb, hogy a véletlen maga
                  megcsinálta a dolgot.</p>
               <p>Anna az udvar legtisztább szegletébe terített asztalt. Már sűrű szürkület volt,
                  mikor vacsorához űltek. Az asszony lámpát tett az asztalra. Lángja meg sem
                  moccant a rezdületlen levegőben. Anna pörkölt csirkét és tojásos galuskát
                  rögtönzött. A gyermekeknek az asztalhoz közel, két fatuskóra erősített deszkára
                  terítettek. Mariska ölébe vette a kis Pistát, úgy etette. A nap most már a földből
                  sütött ki: a rögök lehelték vissza a beívott meleget. A tyúkok aludtak már, csak
                  néha nyikkant meg valamelyik torkában az álom. A disznó is álmodott, valami
                  boldogságos zsiros-kukoricás mennyországról. Csend és homály volt az egész
                  Haraszton. Az ég bozontos lángszörnyetegei szelid szemekké szelidülve értek le a
                  kis putrihoz.</p>
               <p>Vacsora alatt kevés szó esett. Csak a gyermekek csácsogása nyilt ki a falatok
                  közül az estébe. Annát valahogy még nyomta ez a nagy asztali bizalmasság, a két
                  férfi pedig mintha érezte volna az ő zavarát. De az utolsó falat után Tamás súnyi
                  diadalmaskodással ugrott fel:</p>
               <p>- Nézz ide, nagyúr, ilyet még nem láttál, - aztán odakiáltott Palinak:</p>
               <p>- Gyere, kölykincér, mutassuk meg, hogy mit tudunk!</p>
               <p>A gyermek már értette a dolgot. Felugrott s minden félénk húzódozás nélkül kiállt
                  Bokody mellé. Kis testét kihúzta, fejét felemelte. Arcára nagyúri büszkeség és
                  parancs ünnepiesedett. Tamás összeroskadt, arca ólomszinűre szürkült, vonásai
                  megvénültek, az egész alakból sírt a nyomoruság. Az öregség és éhség írtózatos
                  tapogatásával közeledett a gyermek felé. Félénken és mégis bizakodva reszketett
                  felé a hangja:</p>
               <p>- Bánk bán, nagyúr, jóreggelt.</p>
               <p>A gyermek haragosan, emelt fővel zúdult rá:</p>
               <p>- Utonálló!</p>
               <p>Tamás együgyűre íjedt arccal ténferegte:</p>
               <p>- Igazán? lehet meglátni képemen?</p>
               <p>A kis Pali végtelen keserűséggel fakadt ki:</p>
               <p>- Minek is becsület emberek között!</p>
               <p>Bokody csüggedt sírás lett:</p>
               <p>- Való igaz: megőszült a fejem.</p>
               <p>A gyermek két szeme szigoru sátrat árnyékolt az öreg parasztra:</p>
               <p>- Miért?</p>
               <p>Tamás a föld panaszával, temetői lassu búgással mondta:</p>
               <p>- Időm elmult jaj s panasz között.</p>
               <p>Így játszották végig a jelenést egészen addig, amig Bánk fájdalmasan felkiált: -
                  Magyar hazám! - Akkor Tamás felkapta a gyermeket, odatartotta Bálint elé:</p>
               <p>- Mit szólsz a kölyökhöz? Nem a fiammá tettem már is?</p>
               <p>Bálintnak befelé könnyesedtek a szemei, amint ez a két nagyszerű magyar arany
                  feléje csillant a kopár sümegi Haraszt homokjából. - Minek, miért ad kincset ez a
                  faj, ha az élet nem kivánja? - Tamás látta a hatást a művész arcán. Most már
                  merészre lobbant:</p>
               <p>- Meglátod, nagyúr, drámátizálni fogom az egész Harasztot. A Nemzeti Szinház
                  nagyon kezdetleges próbálkozás lesz a Bokody uradalomhoz képest. Csak a személyzet
                  szűkös még egy kissé. Nagy baj, hogy Anna a legkisebb szerződési kísérletre
                  seprűnyéllel fenyeget. De van egy ötletem. Beveszem az állataimat is a művészet
                  kereteibe. Van egy jércém, csupa ész és szelidség. Ez meglepő hajlamokat mutat az
                  Izabella szerepére. A disznónk elég fiatal és heves, hogy Ottó legyen. Én lehetek
                  Tiborc és Petur egy személyben. Látod, mégis csak eljátszom Tiborcot! De ki lesz
                  Gertrúd? Gertrúdot nem lehet kihagyni.</p>
               <p>Az estében két alak mozgó homálya közeledett a világosság szigete felé. Anna
                  arrafelé szúrt összehúzott szemeivel. Arcára jólesés derült:</p>
               <p>- Jönnek az öregek, - mondta csendesen.</p>
               <p>- Miféle öregek? - kérdezte Bálint.</p>
               <p>Tamás hencegve felelt:</p>
               <p>- Miféle öregek? Hát Bokody Tamás, sümegi gazdának az öreg szülei.</p>
               <p>Bálint elcsodálkozott:</p>
               <p>- Hát megbékéltek?</p>
               <p>- Meg-e? Akinek olyan fia van, mint én, az nem haragudhatik sokáig. Meg aztán a
                  sümegi Haraszton én vagyok az első gazda! Igaz, hogy én vagyok az utolsó is, mert
                  más gazda nincs a Haraszton. - Aztán komoly elgondolással tette hozzá:</p>
               <p>- Hidd meg, nagyúr, nekik volt igazuk. A föld igaza, az egészség, a kenyér
                  igaza.</p>
               <p>- Jó estét adjon isten, - mondta egyszerre két hang a homályból.</p>
               <p>- Isten hozta, szüleim, - felelte Tamás.</p>
               <p>- Isten hozta, édes szüleim, - mondta utána Anna.</p>
               <p>Bálint is felállott:</p>
               <p>- Jó estét, Gergely bácsi. Hát most hogy van megelégedve a fiával?</p>
               <p>Az öreg köszönt. Vén bajuszán végigfent egy halvány ravasz mosolygást.
                  Hümmögte:</p>
               <p>- Hát ha nincs ló, jó a szamár is. Ha úr nem lett, legalább paraszt: látja az
                  ember a keze munkáját.</p>
               <p>Bokodyné nagy panasszal ömlött a leendő menye felé:</p>
               <p>- Jaj, drága lelkem, képzeld, milyen bosszuság emészt. Már három napja egy tojását
                  sem látom a tyúkjaimnak. Valaki ellopja, vagy rontás lehet rajtuk. Egy kis
                  becsinált levest, egy kis tésztát sem csinálhatok. A zsidóhoz csak nem mehetek
                  tojásért.</p>
               <p>- Adhatok én egy párat édesanyámnak. A mi tyúkjaink tojnak eleget, - buzgólkodott
                  Anna.</p>
               <p>Az öregasszony nagy szájat tátott a lelkének:</p>
               <p>- Jaj, az isten áldjon meg, lelkem, csak nem fosztalak meg benneteket. Ha már nem
                  tudunk semmit sem adni nektek, legalább mi ne vigyünk el innen. Pedig majd
                  meghalok egy kis tojásos ételért.</p>
               <p>- Majd csak a kötényébe dugunk egynéhányat, nem fog kitagadni érte, - vigasztalta
                  orgonahangon Tamás.</p>
               <p>Az öregasszony szétszimatolt a konyhában, az udvaron a gyenge fénynél. Mindent
                  dicsért s nagy éneklő hangon magasztalta Annát. Az alvó disznóhoz lehajolt,
                  megölelte, dédelgette, mint egy gyermeket: - Jaj, édes, drága teremtés, de szép
                  vagy! - és egy nagy csókot ragasztott a disznó csúf pofájára. Az felriadt álmából
                  s amint meglátta a szerelmes öreg asszonyt, elkezdett éktelenül segítségért
                  sivítani. Az egész társaság kacagott a visszautasított szerelmi vallomáson. Az
                  öregasszony nem jött zavarba. Bő büszkeséggel szólt oda Bálintnak:</p>
               <p>- Na, most kérdezze a nagyságos úr, hogy meg vagyok-é elégedve a fiammal, az én
                  lelkem fiammal. Nézze ezt a házat, ezt a kertet, ezeket az ólakat: ez mind az ő
                  keze műve. Nagy tál tejbe fog ez még kenyeret aprítani. Jaj, lelkem fiam, csak
                  most jut eszembe, milyen nagy bánatban vagyok. Elfogyott a korpám s az a szegény
                  egyetlen disznónk, így mondom már én is: disznónk, pedig még mindig tartozom az
                  árával, napról napra jobban fogy. Ha legalább addig volna, mit keverjek neki, mig
                  azt a kevés búzánkat eladjuk. De addig el fog pusztulni. Jaj, csak legalább a
                  szemeimmel ne látnám, hogy szenved a szegény jószág.</p>
               <p>- Majd adunk mi egy zsákocskát a mi korpánkból, - csitította Tamás.</p>
               <p>- Oh édes egyetlen fiam, bizony már még a házatokat is rám tukmáljátok. Mindig
                  ilyen jó fiu voltál, meg is fog áldani az a magasságbéli kegyelmes isten érte.
                  Mindig mondtam a Gergelynek, hogy az a bűvészség csak olyan fiatalság-bolondság,
                  mert én ismerlek és tudom, hogy egész ember lesz belőled. Most meg már még ő áll
                  az erdő felől, hogy ő jósolt mindig jót felőled.</p>
               <p>A nagy szózápor közt végre sikerült leűlniök. Most már csendesebb folyása lett a
                  beszédnek. Az öreg Bokodyné Annával tárgyalta fel-felzajosodó hangon a kenyér, a
                  zsir, a kukorica, a vászon: a ház és udvar nagy dolgait. Bálint és Tamás,
                  lehalkított hangon, egymással beszélgettek. Az öreg Bokody pipázott s csak néha
                  szúrt közbe egy szót. Az éjszaka sűrűsödő tengerében mind melegebb fényű sziget
                  lett a lámpa köre. A konyha tűzhelyén a hamvába haló parázs fínom füst-sóhajtással
                  húzta át a sziveket. Pali az ól tetején, a disznó álma fölött, énekkarba szervezte
                  a gyermekeket s Zala megye hamis hangjait feltünő sikerrel tömörítették egy nagy
                  visító kurucságba:</p>
               <p>- Daru lábu, szarka orru nyomorult németség...</p>
               <p>Bálint édesen kacagott fel:</p>
               <p>- Te, úgy látszik, ezekben már alaposan kezded helyrehozni Szent István
                  tévedését.</p>
               <p>Tamás meghúzta nyakát, ravaszul sunyított:</p>
               <p>- Nem is lesz ezekből svábok kegyese sohasem. Olyan pogány mokány tokányevő kis
                  magyarok lesznek, hogy csoda. Esténként szoktam mesélni nekik. Az csak az igazi
                  történelem. Például azt mesélem nekik, hogy a Szent Gellért német katonái
                  bunkókkal verték agyon azokat a szegény magyarokat, akik az édes nap, a jó föld, a
                  lágy kenyér isteneit nem akarták elhagyni. Amelyik magyar pedig nem tudott németül
                  imádkozni, azt szegeshordóba zárták, úgy gurították be a Dunába: ezért hívják a
                  hegyet Gellért-hegynek. Ez a történelem sem igaz, melyet én beléjük beszélek,
                  akárcsak az a másik. De ennek legalább van teteje. Ez izmaik hősi lendülése,
                  becsületes kis lelkük igazságkereső védő lobogása lesz fajtájukért. Annak a kis
                  pujának pedig, aki ott készül a szegény Annában, Koppány lesz a neve, becsületemre
                  Koppány. Ez majd visszafizeti azt a négyfelé hasítást, melyet a te ősödön
                  elkövettek. Ennyivel már csak tartozom neked, ha másnak nem.</p>
               <p>Bálint szétterjedt egy nagy jóság igézete alatt és lelke térré lett. Elnyúlt
                  síkság volt és szelid halmok sora és az éjszaka habjai mint lágy eső mosták. Nagy
                  földtáblák mozdultak benne termésre és a Tamás naiv szavai csirákat hozó tavaszi
                  szél csókjai voltak. Amint látta maga előtt ezt az embert: mennyire az ő lelkéből
                  lelkedzett, mennyire ő tölti meg lelke minden pórusát, mennyire vérének belső
                  katekizmusává lett minden tanítása, ha néha az alkalmazásban kissé túlbuzgó vagy
                  kómikus is: a megszomorított arc megint az élet felé fordult. Nem élt hiába és nem
                  halhat halált többé. Szerteszét az országban szent megszállottak hordják magukban
                  mint titokzatos fogantatást. Ő egy időtlen fájdalomnak örök formát és
                  megölhetetlen kifejezést adott: megadta a magyar tragédia mátemátikai képletét.
                  Utána több szem fog látni, több kéz lesz védő ököl, több kar lesz megtartó ölelés.
                  Csak dolgozni, csak alkotni, küzdeni és üvölteni kell. Befolyni élete tüzes
                  folyójával minden lelket, gerincet, vért s kimarni onnan a bestia halált. A föld
                  időtlen testének érezte magát, mely duzzadt emlőket tart mindenkinek s legyőzi a
                  halált az élet megsápadtjaiban.</p>
               <p>Éjféltájt vált meg a bevilágított udvartól. Az öreg Bokodyék is vele tartottak.
                  Nem fogytak ki a nagy dicsekvő dicsérésből. Hogy megváltozott fiuk, milyen ember
                  lett belőle, hogy ég kezében a munka. Az öreg asszony óvatosan vitte magát, mert
                  kötényében tíz tojás volt. Annának is jutott a jóból. Derék, munkás, tisztességes
                  fehérnép, még a Nyirádiné sem tud rosszat mondani róla, pedig az a mennybéli
                  szentek becsületét is megrágja. Igaz, hogy négy gyermeke van már. De Pali már
                  kenyeret tud keresni, a Mariska pedig, amilyen cseppség, úgy dolgozik, mint egy
                  felnőtt. Csak ők, az öregek, ne volnának olyan ágról szakadt koldus-szegények,
                  hogy ők is segíthetnék valamivel a Haraszt induló életét.</p>
               <p>A következő napok, mint mindig, ha egy élete mélyén vajudó kinyilatkoztatást várt,
                  lázasak és nyugtalanok voltak Bálint számára. Némelykor órákig hevert künn a
                  kertben, kinyitott szemekkel, mozdulatlanul. Aztán felszökött s viharos
                  nyugtalansággal járta be a falut és környékét. Néha éjjel álmából riadt fel,
                  rohant vázlatkönyvéhez: leörökíteni egy lelkén átvillanó mozdulatot. Ezekben a
                  napokban felajzott élete végtelenül érzékeny volt: a legkisebb benyomás is
                  hosszu rezdüléssel lett életévé. És minden, ami beomlott a világból érzékein:
                  valahogy odamosta ágyát a mélyén vajudó alkotáshoz s mint harag, keserűség vagy az
                  élet végtelen édessége vegyült hozzá. Egyik esős napon egy nyitott istálló előtt
                  ment el. Megállott, mintha nevén szólították volna. A megnedvesedett, gőzölgő
                  trágya szétpárázó szaga nyomott a lesúlyosodó levegőben. Mintha lassu keringéssel
                  valami zsúfolt csiráju ős folyam fogta volna árjába, jött, hogy beleássa magát a
                  földbe, hogy a világ átrohanó nedveit s minden nősző akaratát belekapcsolja teste
                  roppant életébe. Egy másik nap, amint a Sárálláshoz közel egy nyomorult kis
                  uccácskában bódorgott, éktelen zsivaj: ütlegek, káromkodások és nehéz zokogás
                  futottak füleibe. Oda szaladt. Egy mindkét oldalán apró viskókkal beépített
                  udvaron, az összecsődült lakók és odafutott gyermekek bámulása előtt: egy asszony
                  egy alig tizennégyéves, majdnem egészen meztelen lánykát őrült szitkozódással
                  ütlegelt. És Bálint mély döbbenéssel vette észre, hogy ez a gyermek-lány terhes és
                  igen közel van az anyasághoz. Az egyik szomszédasszony magyarázta meg a dolgot
                  neki. Az éhség szomoru udvarán kilenc család élt egybezsúfolva. A szörnyű
                  zsúfoltságban fiuk és lányok egymás lehelletében, egymás meztelenségében
                  hemperegnek éjjel és nappal. Így esett meg a szerencsétlen gyermekkel az eset.
                  Nem is lehet tudni, kitől való a benne fogant élet, annyian hálnak egy csomóba.
                  Bálintot egész nap egy új fájdalom sajgó dühe rázta. Maga előtt látta a véresre
                  vert nyomorult kis testet s a könnyeken át kérdező gyermek-buta kék szemeket: -
                  Hogyan történt ez velem? Miért az én bűnöm ez? Miért kell szenvednem? - Máskor az
                  ilyen eset beteggé tette s elfordította az élettől. Most ez a fájdalom és dűh
                  valahogy átizmosult a kifejezés megváltó vágyától s csak fokozta benne a teremtés
                  lázát.</p>
               <p>Vasárnap megtörtént a Tamás lakodalma. Csak az anyakönyvvezetőnél hitelesíttették
                  a csókjukat. Aztán szelid lakoma volt a haraszti uradalmon. Az öreg szülőkön
                  kivül még ott volt két nagyon közeli atyafi, Török tanító és Füzessy szolgabiró,
                  aki Bokodynak is igen jó barátja volt. De sajátságosan: Bálint most nem tudta
                  élvezni az egyszerű ünnep sok apró kedvességét. Csak a testével volt ott. Sokat
                  hallgatott, nem hallotta a hozzá intézett szavakat, szórakozottan beszélt. Amint
                  tehette, elszabadult a növő jókedv elől és hazament.</p>
               <p>Különös várakozás feszült egész életén. Mintha messzi lépteket hallott volna
                  magában. Amint hazaért, érezte: hogy képtelen ágyba menni, lehúnyni szemeit,
                  elmenni mostani önmagától egy ismeretlen Boór Bálint homályos életébe. Nem
                  gyujtott lámpát. Kiűlt a küszöbre, nézte a nyári éjszakát.</p>
               <p>Lelke nem történt szóban, képben vagy gondolatban: egész tudata annyi volt, hogy
                  ébren van. Egyszer aztán a bokrok, a fák kezdtek lucskos-szomoruan kimerülni az
                  éjszaka vizéből. Valami szárnyrebbenést hallott. Aztán mintha egy kis lány sírt
                  volna, talán ázott kötéllel verték. Még a Bokody szétlángoló arca merült eléje.
                  Aztán szétmosódott a világ, szétoldódott tudata. Boór Bálint elaludt.</p>
               <p>Egyszer csak felűlt. Kinyitotta szemeit. Ott ébredt fel a küszöbön. Az édesanyja
                  jó hangja szelid korholással nógatta:</p>
               <p>- Ennye, Bálintka, indulj már az iskolába, ne légy olyan güzü. Bizony még elkésel.
                  Azt akarod, hogy megint szabályszerűt kapj a magaviseletből, éppen most, érettségi
                  idején!</p>
               <p>- Megyek, anyám, megyek, - felelt. De olyan édes volt a lustaság, hogy csak nagyot
                  nyújtózkodott. Egy régi töprengést folytatott magában:</p>
               <p>- Milyen pályára menjek? Talán kálvinista papnak? Emberré emelni egy falut. De az
                  csak egy falu. Én az országot akarom felemelni a karjaimon.</p>
               <p>- Kinyújtotta izmos karjait. Mellét feldomborította az induló utak széles
                  lélegzete. Felállott.</p>
               <p>Amint kiegyenesedett, íjedt-rezzenve nézett végig magán. - Milyen különös nagy
                  vagyok. Úgylátszik, még káprázik szemem az álomtól. - Befelé kiáltott:</p>
               <p>- Édesanyám!</p>
               <p>A ház nem felelt. Megnőtt íjedtséggel rohant be. Csend volt: magánosság és árvaság
                  volt az öreg falak közt.</p>
               <p>- Mi van velem, mi történt? - kérdezte kétségbeesve, mint aki az őrület zavart
                  vizei előtt tördeli a kezeit.</p>
               <p>Kifutott a kertbe. Olyan különös volt a kert. És már valami meghajtó szomoruság
                  mosolygott a levegőben. Reggel fejében nyugatról, a Sárállás felől világított a
                  nap.</p>
               <p>Egy fiatal asszonyt pillantott meg a szomszéd szőlőben. Átkiáltott neki:</p>
               <p>- Néni, hány óra van?</p>
               <p>Az nevetve válaszolt:</p>
               <p>- Ennye, be megfiatalodott a nagyságos úr, hogy úgy megnénéz. Különben már lehet
                  úgy négy és öt óra közt.</p>
               <p>- Olyan korán reggel volna még?</p>
               <p>Az asszony megint kacagott:</p>
               <p>- Látszik, hogy tegnap lakodalmon volt a nagyságos úr, még most is olyan jókedve
                  van. Délután van bizony, már a vonat is régen megjött.</p>
               <p>Bálintra úgy zuhant vissza az átélt világ, hogy megtántorodott belé. Valami titkos
                  erő, az életét szövő legmélyebb folyamatok visszavitték az időben és ő a huszonhat
                  év előtti énjével ébredt fel. Most aztán egyetlen pillantás alatt visszahúllt rá
                  minden. Az elszenvedett évek, a szikla-súlyu gondok, a győzve vesztett csaták, az
                  élet-csúfító arcok. - Milyen nagy temető vagyok már, - sóhajtotta magában.</p>
               <p>Besétált lassan a faluba, átballagott rajta. A kórház mellett egy temetéssel
                  találkozott. Egyszerű fekete kocsi vitte az elpihent embert, egy kórházi szolga,
                  egy öregasszony és egy pár odabámuló gyermek követte. Az embereket ilyenkor a nyár
                  kihívja a kenyér nagy birkózásához. Amint a kocsi ment az úton, a nagy
                  gesztenyefák lombjaikkal megsimogatták. Egy alvó kutya felvette fejét két
                  elnyújtott első lábáról és panaszos, hosszú sírást akasztott a nyári levegőbe.
                  Mintha az ember élete titkos szálakkal szövődnék át minden létezőn s dolgok és
                  állatok sajgó eltépődéssel éreznék, hogy egy lélekkel szegényebb lett a világ.</p>
               <p>Kiment a mezőkre, Tapolca felé. Elment egészen az erdő széléig, ott leült egy
                  fatönkre. Nézte az elterülő földeket. Csodálatos frissességgel mentek beléje a
                  dolgok. Mintha új szűz testtel most merült volna ki az anyagból és a testvérvilág
                  dolgai mohón sietnének lelket építeni belé.</p>
               <p>A földeken még nagyban folyt a munka. Két-három tagon még, megkésett aratással,
                  vágták az őszi vetés kalászait. Egyszerre villantak a kaszák a levegőben,
                  egyszerre zengett a vágás halálos ritmusa. Rücskös, nyütt, rovátkás, trágyaszagu
                  paraszti emberek kezében volt a kasza. Egy nagy krumpliföldön asszonyok kapálták a
                  leendő lelküket. Rongyosak voltak. Sovány meztelenségük itt-ott kisírt a cafatok
                  alul. A lábuk szétterpedt, cserepes, piszkos paraszt láb volt. De az arcuk ős
                  imetéssel volt anya, mintha ők volnának a világ szülei. A krumpliföld szélén, egy
                  barázda hűsébe egy csecsemő volt fektetve. Az embercsepp egy darabig nézte az
                  eget, kis kezeivel utána, utána nyúlkált. Aztán harapdosni kezdte öklöcskéjét s
                  veszett elkeseredéssel sírni kezdett. Úgy megjajgatott, úgy megsírt a kis eleven
                  rög, mintha az egész ős paraszt föld bánatát mondaná. Egy szikkadt, lőcsös, barna
                  parasztasszony odament, felvette a sírót, vézna mellét felbontotta: odatartotta a
                  megfogyatkozott emlőt. Egy dűlő úton két ló húzott egy szekeret. Igás, megőszült
                  vén lovak voltak, a csontok kisírtak a bőrük alúl. A szekér nyikorgott, jajgatott,
                  panaszolta a századok robotját. A szekeres, vén heptikás paraszt, köpdösődött és
                  káromkodott, tékozolta a tüdeje utolsó részletét. És mert az élet nagyon
                  megroncsolta, nagyokat ütött a két lelkelógos vén lovon. Egy keskeny répaföldön
                  egy féllábu ember kapálgatott. Vén kopott katona-blúz panaszolt rajta s fején
                  katonasapka. Idétlenül bukdácsolt a kapával és a féllábával. A másik lábából urabb
                  lett az úr, súlyosabb lett a történelem és elitéltebb lett a falu. Olyan írtózatos
                  volt a megcsonkított ember vergődése a kenyér roppant fakadásában. Egyik oldalon a
                  veszprémi püspökség végtelen uradalmai, másik oldalon egy gróf hatalma feküdték be
                  a horizontot. A két óriási birtok mint két gigászi tenyér szorította közre a
                  koldusok rögeit.</p>
               <p>Bálint elhívott, élete leggyökeréig mélyülő szemekkel nézte az elővajudó kenyeret,
                  az örök népet. Megtágult látásában beszélt minden mozdulat, arcvonás, fáradt szem,
                  elnyelt sóhajtás. És szemeibe sokasodott minden szenvedő arc, lehullott kar,
                  elvágódott élet: minden eposz, vereség és csőd. Mintha meggyűlt volna a föld s a
                  beszívott századok beteg felfakadással jöttek volna vissza, mint parttalan véres
                  zokogás. Nézte, nézte a földet, a földdel küzködőket és látta az örök sírást. És
                  íme lassan megmozdult a föld. Mozdult a rög, meglökte társát, földhab földhabnak
                  adta át a mozdulást. Mozdult a kazal, mozdult a szekér, mozdult az eke.
                  Kimozdultak elrendelt formáikból a fák, a füvek, a kalászok, az emberek, az
                  állatok. Fájdalmas vonaglással rángott, küzködött, remegett a magyar mező. Már
                  nehéz dobbanással indult fel a föld. Küzdő melle feldomborult, szakadt, áradt, új
                  forma felé vívódott. Már hangokkal is verte füleit a vergődő föld láza.
                  Sikoltottak a fák, jajgattak a rögök, siránkoztak a kalászok és nehéz lombu
                  sóhajtással sóhajtottak az emberek. És minden sírás, minden jaj: minden hang és
                  megingott forma: növények, emberek, állatok, dolgok beleforogtak a meglódult föld
                  készülő formájába. És íme egyszerre megdermedt a forrongó mező: roppant fekete
                  trón magaslott Bálint előtt. A föld húsából, a kenyér húsából, a paraszt húsából
                  vetődött magasra a trón és már nehéz lángokkal ízzott biborrá. És már ott űlt a
                  király. Meztelenül űlt a lángok dermedt harapásai közt. Hatalmas teste paraszt
                  volt: szikár, viharvert, nap-ütött, eső-vert, görcsös-izmu paraszti test. A
                  fájdalom írtózatos vonaglásába csavarva, mégis ősileg király, mégis a széles mezők
                  nagy méltósága rajta. Arca paraszt volt: ezer ráncu, földre hajló, napba néző,
                  hunyorító paraszt arc. Beleroncsolva a gyötrelem lobogó kendőjébe. És mégis:
                  írtózatos itélet, tetemre hívás és halhatatlan követelés ez az arc. Felhökölt
                  mellén, hátra kötött karjain, megfeszített combjain harapott sebek lángoltak. És
                  már égett az egész föld, égett az erdő, lobogó fáklya volt minden szálfa,
                  tüzesedtek az ég arcai, a föld mélyedéseiben alvó vizekben lángoltak az ég roppant
                  szemei: a felgyult világ mérhetetlen ravatalán, kimart sebei üvöltő vádjaival
                  égett Dózsa György: az ősjogu király, a megcsalt ember, az örök magyar
                  paraszt.</p>
               <p>Bálintnak kinyilt élete, mint óriás templom kapuja a megérkezett isteni szó előtt.
                  Az erdő mögött nagy zuhanás történt. A nap legurult más szivek jajgatásai felé.
                  Elkomorodott az erdő, nagy árnyék-palást hullott a trón elfakult izzására. A csend
                  a rémült föld kétségbeesett kiáltása volt. Nagy hűvösség állt az élet küszöbén. A
                  trón ingott, hullámzott, mint lávába induló hegy. A rajta űlő alak
                  belehalványodott a megsápadt levegőbe. Aztán minden megingott, határtalanná lett.
                  A trón tömörségei szétfoszlottak. Visszaosztottak csendes, kenyérre szoktatott
                  rögökké, termésre szoktatott parasztokká, tűrésre szoktatott állatokká: szelid,
                  mindennapi, tűrő paraszti világgá.</p>
               <p>Bálint másnap reggel visszautazott Budapestre. És még az nap megkezdte kiformálni
                  magából a megtalált szobrot.</p>
            <milestone n="6" unit="startSubChapter"/>
               <p rend="head">6.</p>
               <p>Mózes másnap reggel érkezett Budapestre. Az egész utazás alatt bódult mélyen
                  aludt. Mikor a megérkezés felébresztette: pihentnek, majdnem frissnek érezte
                  magát. Fájdalma már nyugodt volt. Mint aki tudja már a végzetet és többé nem akar
                  menekülést keresni.</p>
               <p>Egyenesen Bálinthoz ment. A művész már dolgozott s morcosan nyitott ajtót. De
                  amint a sápadt arc feléje világolt, magához ölelte a visszafutott fiut:</p>
               <p>- Csakhogy megjöttél. Én most megint élek: dolgozom.</p>
               <p>Bevitte Mózest a műterembe. Rohamos szavakkal beszélt neki szobráról, megmutatta a
                  készülő művet, mely már hatalmas arányokba indult. Aztán visszarántotta magát a
                  saját életétől:</p>
               <p>- De most ülj le szépen, fiacskám, gyóntatni foglak. Egy idő óta nem szeretem az
                  arcodat. Valami nagy szenvedés van alatta. Add nekem felét. Én könnyen bírom. Most
                  már mindent elbírok.</p>
               <p>Mózes alig akadozott elkészült leckéjében:</p>
               <p>- A szenvedés igen nagy szó, csak egy kis baj van, talán inkább csak bibi.
                  Kolozsváron két orvos is megvizsgált, a legjobbak közül. Mindakettő
                  gyógyíthatatlan szervi szivbajt állapított meg. A tüdőmet sem találták valami
                  pogányerősnek. Ez ellen nincs fellebbezés, ezt a végzést el kell fogadni. E
                  szerint kell berendeznem életemet.</p>
               <p>Egy pillanatig hallgatott. Mintha takaróbbá bónyálta volna lelkét a ránéző szemek
                  előtt. Folytatta:</p>
               <p>- Így alapítani családot: lelkiismeretlenség volna tőlem. Mesterséget is mást kell
                  keresnem. Visszatérek a földhöz, ahonnan hűtlenül elbolyongtam. A föld, ha nem is
                  gyógyít meg, elzsongítja a szenvedést.</p>
               <p>Megrezgett a hangja, szája félrevonaglott. Úgy tett, mintha köhögésroham jött
                  volna rá. Aztán nyugodtabb lett:</p>
               <p>- Erdélyben már kaptam is állást egy volt osztálytársam birtokán. Ott fogok
                  letelepedni.</p>
               <p>- És Katica? - kérdezte Bálint.</p>
               <p>- Éppen miatta jöttem bátyámhoz. Olyan rajongással csüng bátyámon. Csak bátyám
                  szava tudja megvigasztalni. Ha bátyámnak volna türelme hozzá, hogy néha-néha egy
                  pár szóval felvidítsa szegénykét.</p>
               <p>Bálint megigérte. Mózes vette kalapját, elköszönt. Még sok dolga van s a művész
                  munkáját sem akarja zavarni.</p>
               <p>- Mikor látlak megint? - kérdezte Bálint.</p>
               <p>- Holnap még eljövök búcsuzni, aztán visszautazom Kolozsvárra.</p>
               <p>Az ajtóban visszafordult Mózes. Szemei teljes nyílással tapadtak a művészre,
                  végtelen fájdalmas szeretettel voltak tele. Bálint sohasem tudta elfelejteni ezt
                  a két halálos kelyhű kék virágot. Megkönnyesedett hangon mondta:</p>
               <p>- Bálint bátyám, most, hogy messze leszek, az utolsó percben nem lehet gyanu
                  rajtam, hogy önző célból hizelkedni akarok. Nem képzeli, bátyám, mennyire
                  szerettem. Nem azzal a szeretettel, mellyel egy egyént szeretünk. Ez a szeretet
                  ott volt minden élet felé induló akaratom, minden jószándékom, minden hitem
                  gyökerén. Azért hittem még a magyar faj életében, mert Boór Bálint van. Bátyámnak
                  mindig erősnek kell lennie. Nem képzeli, hány szegény vergődő magyar lelket a
                  Bálint bátyám két karja tart a mélységek fölött. Ha bátyám elejti őket, lezuhannak
                  a halálba.</p>
               <p>Bálinttól Mózes a Göncöl kiadó vállalat helyiségébe ment, mely a Döbrentei-tér
                  egyik sarkában hunyorgatott kulturát. Verseit akarta visszakérni. Pusztuljanak el
                  vele együtt nyomtalanul.</p>
               <p>A kiadó helyiség két szobából állott. Az első nagyobbacska két ablakfélével nézett
                  a tér kofáira s lírai verseket, regényt, elbeszélést, fordításokat: de újfajta
                  villamos vasalót, önborotválkozót és pátent nadrágtartókat is mutatott nekik.
                  Mert Holló összes üzlete terméseiből hozott ide mutatni valót. Maga a szoba még
                  zűrösebb kuszáltságban mutatta a termő erők versenyét. Egy nagy csomó
                  kefelenyomaton egy ketté vágott ananász dinnye izente magát a világ négy szimata
                  felé. Egy féloldalra fektetett Neogrády képen egy csomó szövet-minta ágált,
                  melyekről lelógtak a nyomtatott-betűs árjelzések. Négy összeállott könyv-oszlop
                  tetején egy eladó Stradivarius kinálkozott, melyet Holló potom áron vett meg egy
                  hajnali mulatóban egy földrészeg művésztől. Két óriási répa között a Visszaütő
                  Szittyák szövetségének alapszabályai szabályoztak, melynek Holló főpénztárosa
                  volt. A könyvek, dinnyék, vasalók, szövetek, szittyák ellenséges zűrjében két
                  íróasztal is keseredett. Az egyiknél, egy óriási könyv előtt, tollal a kezében,
                  egy kis sárgás-vörös emberke tűrte az életet. Ez football-művész, távugró,
                  vízalatt-lélegző, a vállalat ügyvivő könyvvezetője és még sok mindenféle volt. A
                  kis emberke hunyorított, mosolygott, rágta a pennáját, de nem írt. A másik
                  asztalnál, bevesztve soványságát hosszú haja lelógásai közé, Bakóczy Ferenc, a
                  vállalat másik mindenféléje vékonylott. A szegény ember, aki nyomorult fizetéséből
                  terjedelmes felesége mellett sohasem lakhatott jól, rossz gyomrával, rokkant
                  tüdejével, meghibbant szivével és beteg epéjével állandóan eszméleten kivüli
                  állapotokba bágyadt. És ha magához tért s meglátta a szörnyű üzletet: akkor meg
                  attól vesztette el az eszméletét. Hogy aztán újból magához térjen.</p>
               <p>A belső szoba betett ajtaja előtt több ember várakozott. Költők, írók, akik itt
                  szorongtak szellemi kisdedeik pelenkájáért, vagy pedig: hogy egy pár falatra való
                  bankót kijajgassanak az összeszorított ökölből. Üzletemberek, akiket különféle
                  nyugtalanságok hoztak ide. És mindenféle alkalmazottak: számlával, számlával,
                  számlával. Mert a Holló alkotmányának első tétele volt: Holló uralkodik, de nem
                  fizet.</p>
               <p>Hosszu várakozás után végre Mózesre került a sor. Bejutott a belső kis kinzó
                  kamarába, ahogy az írók nevezték. A hosszudad keskeny szobácskában drága volt a
                  tér. A fal mentén hasas állóíróasztalok szenvedték mindenféle füzetek, könyvek,
                  képek garmadáját. De volt rajtuk levetett kabát, répa-mag minta, piszkos kézelő,
                  teafőző és sok minden egyéb. A szoba mélyén, hátával neki tehénkedve a falnak,
                  szétfolyva a füstös levegőbe, hájas arcán ködös mosolygással: Holló beszélt
                  részletesen, kanyarogva, terpeszkedve, ellapított végtelen sokaságu szavakkal egy
                  borotvált kis építésszel az ó-kínai keramika első tipusairól. Nem azért beszélt
                  róla, mert értett hozzá, tegnap nyitott életében először egy könyvbe, ahol valamit
                  látott róla. Azért beszélt, mert sokan várták. És hagyta, hogy az idegek
                  végletekig feszüljenek, hogy a szorongó sziv közel jusson a megfuláshoz, hogy az
                  éhségre dermedő szem látását meghomályosítsa a könny: hogy az áldozat halálos
                  fáradtan, összetörve, eltompult aggyal kerüljön elébe s akkor könnyen lehessen
                  vele végezni. A másik szegletben Zucca Benvenuto, a vállalat saját külön olasz
                  zsidaja vitatkozott Sárkány tanár úrral a primitiv törzsek szociológiájáról. Zucca
                  volt a Holló házi démona és legbelső sugója. Kifogyhatatlan szó-ömlésével ő
                  riasztotta el a vendégeket. Zucca mindenről tudott beszélni s több technikus
                  terminusa volt, mint hajszála. A fiumei ószeres fiuból nőtt ragadozó hollója
                  tudott lenni Hollónak s szép kis vagyonkát tudott összebarátkozni tőle. Már egy
                  pármai hercegi családból származott, már családi címerét is kezdte megtalálni s
                  fehér asztalnál bizalmas suttogásban sejteni engedte, hogy ő a volt pápa
                  természetes fia. Közben volt új plátonista, schmidtianus, teozófus, tolsztojanus
                  és máseféle. És ez a svihák, aki a svihák Hollót is meg tudta fejni, balekja volt
                  minden lelki svihákságnak.</p>
               <p>A szoba közepén, a kinzópadnál, így hívták a főnöki íróasztalt, a Kalecsák Rajmund
                  vastag alakja gorombállott. Ő volt a vállalat vezérigazgatója, a Holló házi
                  hóhéra, ő végezte az üzlet vastagját. Ha halálos gorombasággal kellett
                  elkedvetleníteni egy fiatal költőt, ha meg kellett sérteni valakit, ha le kellett
                  tagadni a honorárium kilenc-tizedét: Kalecsák végezte. Az alkoholba veszett tót
                  mészáros fia valahai kereskedelmit végzett, aztán egy lóverseny-irodában kapott
                  valamilyen állást. És ahogy urasághoz jutott, alig vette fel az első rövid
                  alsónadrágot és keményített inget: a lomha járásu medve-test és elhájasodott fej
                  rögtön irodalmi hajlamokat termett. Sápadt versikéket és pincevilágításu
                  elbeszéléseket kezdett irogatni, melyekben a szereplőknek volt arcuk elhervadni a
                  szerelemtől, pláne lassan, a huszadik század tátott szemei előtt. Eljárt minden
                  vendéglőbe, kávéházba, ahol Holló mellé juthatott. Ez aztán megpillantotta benne
                  a kitünő vérebet s odavette a vállalathoz. Engedte kisebb-nagyobb piszkos
                  nyereséghez jutni: ő tagadta le a példányszámokat s percentje volt az így nyert
                  összegből. De az irodalmi termékeit ő sem adta ki. És ezt okos számításból tette:
                  mert a nem érvényesült Múzsa végtelen dűhvé gőzölgött át Kalecsákban minden
                  író-féle ellen. A nyers hús-evés vad kéjét érezte, ha egy író művét
                  visszarughatta, ha egy elfogadott művet hibásan adhatott ki, ha egy író
                  tiszteletdiját megrövidíthette.</p>
               <p>Kalecsák éppen egy szegény fiatal írónak ajánlotta, hogy legyen öngyilkos. Mózes
                  egyenesen Hollóhoz ment. Az úgy tett, mintha meg sem látná és tovább
                  magyarázgatott. Mózes mégegyszer köszönt és emelkedett hangon mondta:</p>
               <p>- Eljöttem, hogy visszakérjem a kéziratomat. Nem akarom többé kiadni a
                  verseimet.</p>
               <p>Holló úgy hunyorgatott feléje, mint a macska a gőzölgő fazékba:</p>
               <p>- Mit tetszik keresni? Kihez van szerencsém?</p>
               <p>Mózesnek türelmetlen lett a hangja:</p>
               <p>- Ugyan, kérlek, csak megismersz. A verseimért jöttem.</p>
               <p>Hollónak még bizonytalanabb lett az arca.</p>
               <p>- A verseiért? Szabad kérnem a nevét?</p>
               <p>- Baczó Mózes vagyok. Most csak emlékszel rá?</p>
               <p>Holló nagy ködből intett ki:</p>
               <p>- Tessék a Zucca úrnál tudakozódni. Benvenutó, kérlek, ez a fiatal úr a verseit
                  keresi.</p>
               <p>Odamosolygott az olasznak s visszamerült az ó-kínai keramikába. Az olasz melegen
                  rázta meg a Mózes kezét:</p>
               <p>- Tudja, hogy ön csodálatosan hasonlít egy szirakuzai Hermes fejhez? Az örök
                  kérdés az arcon. Ez voltaképen az egész görög művészet. A görög szobrászat nem
                  megoldás, hanem keresés. Az összes ránk maradt emlékek egyetlen kérdésnek a
                  darabjai: mi az élet? mi az ember? A görög szobrászat voltaképen a gnosztikus
                  filozófia márványban...</p>
               <p>- A verseimet kérem vissza. Nem fogom kiadni őket, - zsilipezett közbe Mózes.</p>
               <p>Zucca átkiáltott Hollónak:</p>
               <p>- Te, Géza, olvastad Kernernek a görög művészetről szóló legújabb munkáját?
                  Legközelebb meg fogom cáfolni. Az utolsó betűig megcáfolom.</p>
               <p>Mózes türelmetlenül tipegett. Zucca kiszólt az áradatából:</p>
               <p>- Nem emlékszem semmiféle Baczó versekre. Tessék Kalecsák úrhoz fordulni. - A
                  Baczó nevet erősen megnyomta s odavillantott szemeivel Kalecsáknak.</p>
               <p>Mózes odament a vastag ellenséghez. Kalecsák előre kérdezte:</p>
               <p>- Mikor adta be Bakó úr azokat a verseket?</p>
               <p>- Nem Bakó, hanem Baczó. Van már egy éve, magának Hollónak adtam át.</p>
               <p>Kalecsák eltöprengett:</p>
               <p>- Baczó, Baczó! Lássuk csak. Nem egy nagy kék fedelű füzetben volt?</p>
               <p>- Igen, kék vászonfedelű.</p>
               <p>Kalecsák kinyitott egy rengeteg fiókot. Egy nagy írás-csomóban kutatni kezdett.
                  Aztán kihúzott egy nyomtatott nyugtát, melyre egy megsárgult papiros volt
                  ráragasztva. Súlyos nyugodtsággal mondta:</p>
               <p>- Igaz, igaz. Baczó Mózes, ugyebár? Vissza akarja kapni a verseit?</p>
               <p>- Igen.</p>
               <p>- Itt a nyugtája. Önnek kifizetett a vállalat ezekért a versekért ötmillió
                  koronát. Hajlandó valorizálva visszafizetni?</p>
               <p>Mózesnek lángba borult az arca:</p>
               <p>- Egy fillért sem kaptam! Úgy adtam Hollónak egy éjszakai megbeszélés után.</p>
               <p>Kalecsák gúnyosan tartotta eléje a nyugtát:</p>
               <p>- Ez nem az ön írása?</p>
               <p>Mózes mohón hajolt a nyugta fölé. A ráragasztott papirosban visszavillant a
                  korcsmai papirszelet. Tényleg az volt rajta, hogy verseiért ötmillió koronát
                  átvett. Ő akkor olvasatlanúl írta alá.</p>
               <p>Nagy bágyadtság öntötte el tagjait. Minek dühöngeni, minek veszekedni? Ha egy
                  gazembert le is ütne, nem lenne kevesebb gazember a világon. Szótlanul kiment az
                  irodából.</p>
               <p>Első léptei hazafelé vitték, az üllői-úti szobába. Aztán meggondolta a dolgot.
                  Először is: nem akart találkozni Zoltánnal. Félt, hogy barátja szemei meglátják
                  benne a felajzott akaratot s lefogja az elintéző kezet. Aztán: nem akart tragédiát
                  vinni régi tanyájukra. Gondolkozott, eléje tűnt a vérhalmi korcsma a roppant
                  horizont közepén. - Ezt a búcsunapot még megengedem magamnak. Teljenek meg szemeim
                  a világ szépségével s azt zárják magukba örökre. - Felugrott egy villamosra.</p>
               <p>Magános volt a Vérhalom, elhagyatottak voltak a környező mezők. Hétköznapon csak
                  reggel és este mozognak itt emberek: a munka erre lakó zsoldosai. Mózes lassan
                  ment az ellankadt rétek és izzó kukoricák közt a domb felé. Napszakadásos
                  zuhatagban ömlött a meleg s a felreszkető levegő tele volt a perzselt élet
                  szagával. Mózes egész testét, testébe göngyölt lelkét átfolyta a nyár jósága. A
                  halálba hajlott test mégis fakadó hálát termett az életnek. Egy nagy megköszönő
                  könnycsepp telt szemeibe.</p>
               <p>A korcsma csendes volt és embernélküli. A korcsma udvar nagy napraforgói tág
                  bámulást meresztettek a nagy hallgatásba. A székek ide-oda lökve hevertek. Egy
                  asztalon három veréb kereste a mult lakoma morzsáit. Mózes megállt az udvaron.
                  Nagy hangon köszönt:</p>
               <p>- Jónapot kivánok!</p>
               <p>Senki sem felelt. A három veréb íjedten rebbent tovább. Fürge szárnyaik
                  felzavarták a nyár nyugvó nehéz vizét.</p>
               <p>Mózes már majdnem szorongott. Nagyot kiáltott:</p>
               <p>- Jónapot kivánok, Gajdos uram!</p>
               <p>Belülről a lakásból, a zárt ajtó mögül, száraz köhécselés hallszott ki. Aztán
                  csendes szeszpetelődés. Az ajtó kinyílt. Sápadtan, köhécselve, valami láthatlan
                  rossz kéztől előre görbítve a korcsmáros csoszogott ki:</p>
               <p>- Meghalunk, meghalunk, - mondta csendesen két köhögés-roham fullasztása közt.</p>
               <p>A többes szám csak akaratlan méltósági forma volt nála. Mózes összerezzent.
                  Meglúdbőrözött az egész teste. Oh milyen borzadalmas, milyen csúf, hideg-nyálkás
                  ez a szó. Körülnézett a dús horizonton, hogy magába melegítse a nyár roppant
                  életét.</p>
               <p>- Kaphatnék valami ebédet, Gajdos uram?</p>
               <p>A korcsmáros szemei elüregesedtek, lábai szétálltak, kezei tétován mentek szét a
                  levegőbe:</p>
               <p>- Ebédet! Hétköznap! Ki látott ilyet? Talán idegen országbéli a fiatal úr?</p>
               <p>- Hát már nem emlékszik rám? Sokat jártam ide a menyasszonyommal. Ezelőtt két
                  hónappal itt tartottuk az eljegyzésünket.</p>
               <p>A korcsmáros köhögött. Kivette nagy vörös zsebkendőjét, megtörölte kinyálasodó
                  száját. A zsebkendőt visszatette. Összehúzta a szemeit:</p>
               <p>- Jaj, igaz. Két sült csirke, ugorka-salátával, töpörtős pogácsa, ugyebár? Akkor
                  még semmi bajom sem volt. Azt hittem, én fogom eltemetni a lipótvárosi bazilikát.
                  Most állandó vendégem lett a halál. A tüdőm is rágja, a vesém is vájja. Vesét
                  velővel rendelt nálam, azért vagyok korcsmáros, - és halványan nevetett a saját
                  ötletén.</p>
               <p>- De valamit csak ad nekem ebédre, Gajdos bácsi? Csak nem jöttem hiába?</p>
               <p>- Valamit? A feleségem a rokonainál van. Pincér, szakács nem kell itt hétköznapon.
                  A halált egyedül is ki tudom szolgálni. Turó, az van, meg egy kis szalonna is.</p>
               <p>Mózesnek mindegy volt a dolog. Odaült a kis filagóriába, a horizont mérhetetlen
                  csodálkozása elé. A korcsmáros nagy nyöszörgéses, köhécselős buzgósággal
                  lassanként előkerített egy terítőt, egy kevés szalonnát, turót, kenyeret. Három
                  deci vörös bort is tett eléje. Aztán bocsánatot kért: ő beteg, visszafekszik az
                  ágyára. Ott kell hevernie egész nap, mert minden mozgás árt a veséjének. - Higyje
                  meg, fiatal úr, néha kicsordul a könnyem, amint így farkas-szemet nézek a
                  halállal, - mondta az öreg és bement a házba.</p>
               <p>Mózes nézte a várost, a mezőket, nézte a világot, az életet. A megvidámult hegyek,
                  a megrakott mezők, a naptól izzó kukorica-földek dűltek a város felé. Mintha az
                  erdők, sziklák, gabonaföldek folytonos összerohanásából duzzadna fel a város
                  kincses házakká, hallgató templomokká, rohanó emberekké. Olyan nem tagolt,
                  egyetlenegy forró test volt az egész világ a nyár óriási ölelésében.</p>
               <p>- Be szép! be szép! - sugta a küszöbhöz ért fiu.</p>
               <p>Aztán szerelmes lassu nézéssel ölelte be a napban égő várost. Kinyilt szemeivel,
                  szelid meghajlásával egy fiatal sírás beszélt benne:</p>
               <p>- Oh Budapest! Olyan vagy mint egy végtelen ölelés, de engem elhullattál. Dúsan
                  terített mese-asztal vagy, de nekem nem adtál helyet. Te vagy a kincsek nagy
                  megmutatója. És én ide hozzád futottam, hogy lelkek kincse, akaratok karja, éhes
                  ajkak jó íze legyek. Nem láttál meg, nem hallottál meg, vaklelkű anya. Nincsenek
                  szemeid a te vérszerinti gyermekeid számára.</p>
               <p>Azért szeretlek, végtelenül szeretlek, Budapest! Szeretlek, mert élet vagy:
                  megnőtt termés és rohanó csók. Csodálatos gigászi dac vagy, titáni torlasz a
                  halálzuhatag elé. De engem hagytál elsodorni.</p>
               <p>Könyörgöm neked, szerelmes szép mostoha édesanyám. Látod: szerteszét az országban
                  titkos kincsű lázas lelkek nőnek. Nőnek az élet vigasztalásának, nőnek az ember
                  megszépítésének s a szerencsétlen faj igazának. Olyan árván dideregnek,
                  lehullanak, elvesznek örökre. Oh lásd meg őket, hívd gazdag öledbe, melegítsd át
                  lendülő karuk vérét, csókold fázó szivüket: hogy ne pusztuljon a magyar termés.
                  Oh, népek szépséges királynéja, hajolj az Európa-vadonba tévedt szegény keleti
                  királyfira: takard be forró sziveddel, vidd széles szárnyaidon, légy áldóan,
                  zuhatagosan, termékenyítőn magyar a hozzád futó árvákhoz, visszhangtalan
                  Budapest!</p>
               <p>Megint könny jött szemeibe. De a fájdalom már nem roncsolt nehéz kezeivel. Lelke
                  mérhetetlen orgonává tömörlött fel s a bánat mint végtelen zsoltár, mint földből,
                  városból, égből kizúgó melódia reszketett át rajta és végtelenné tette életét.</p>
               <p>Aztán enni próbált. Mély meghatottsággal tette a kenyeret, a szalonnát, a bort
                  szájába: a folyton átlényegülő élet csodás titkait. Az étel íze, az ital íze
                  messze rezdülő emlékeztetések voltak. Odahozták az elmenőnek a kolozsvári ház
                  szelid örömeit, az apa és az anya megcsókolt arcát. - Mennyi család van minden
                  falatban és milyen nagy emberi ölelés a kenyér! - mondta benne a felébredt
                  áhitat.</p>
               <p>Aztán papirt, ceruzát vett elő. Három levelet írt: Bálintnak, Zoltánnak és
                  menyasszonyának. Bálinttól a hívő forró zokogásával búcsuzott el és mégegyszer
                  kérte, hogy vegye jóságába Katicát. Megkérte, hogy ő temettesse el: egyszerűen,
                  csendben, az ő lelke szerint. Zoltánnak meghagyta, hogy adja el minden cókmókját,
                  ami még maradt tőle. A kapott pénzen utazzon le Kolozsvárra az édesanyjához és
                  valahogy lopja be az öregasszony elborult életébe a megszökött fiu utolsó csókját.
                  Menyasszonyától bocsánatot kért s könnyes, mély szerelmű szavakat csókolt feléje
                  búcsura.</p>
               <p>Egész délután ott űlt. Már nem gondolkozott, nem is érzett. Két nagy nyitott szem
                  volt, melyekbe utolsó forró csókolással ment be a világ. Bágyadt, alaktalan köddé
                  oldódott a dolgok ormain. Mintha előre meg akarta volna ízlelni az örök nem-levés
                  határtalanságát.</p>
               <p>Estefelé bement a városba. A három levelet bedobta egy póstaszekrénybe. Lassan
                  ámolygott az uccákon, az elrohanó emberek között. Most már sajgott, most már
                  didergett, most már zúzó talpakkal lépett rá egy óriási árnyék. - Még nem, még
                  nem! Még van nap, még nincs éjszaka! - könyörgött benne egy kétségbeesett
                  sírás.</p>
               <p>Mégegyszer együtt kell lennie valakivel. Nem mehet el úgy az élettől, mint egy
                  puszta házból, ahol csak süket csend s egy írtózatos gyilkosság emléke íjeszt.
                  Kell, hogy egy feléje hajló arc maradjon meg behullott szemeiben, kell, hogy
                  szivében emberrel telt meleg hangok maradjanak. Olyan egyedül, olyan hangtalanul,
                  olyan társtalanul lesz ott a vak üregben. Hiszen gyermek korában is előre
                  megmelegítette párnáját, mikor aludni ment. - Hova menjek? Kihez vigyem az utolsó
                  fájdalmamat? - kérdezte a gondolata.</p>
               <p>Nem adott feleletet rá. De egyszer csak az Óriás-uccában volt, a Sisákék kis háza
                  előtt. Bár még soha nem volt itt, csak az Annuska leírásából ismerte a házat. És
                  most mégis egyszerre megtalálta, anélkül hogy tudta volna, hogy ide jön.</p>
               <p>Még kora este volt, a lányok még szobájukban öltözködtek. Sisákné éppen az udvaron
                  matatott. Külön, férfira gyakorlott emlékezetével rögtön megismerte Mózest:</p>
               <p>- Jésszusmárja, kit látok! Az elájult költő fiatal úr! Nem volt szép, hogy sohasem
                  nézett erre mifelénk. Hogy tetszik lenni?</p>
               <p>- Nagyon jól vagyok, néni. Melyik az Annuska szobája?</p>
               <p>- Az ott, lelkem, az udvar szegletében. Éppen most öltözik. Nagyon fog örvendeni a
                  költő úrnak.</p>
               <p>A költő urat hangosan és rangosan mondta, hogy megtisztelje vele házát. Aztán az
                  udvar mélye felé kiáltott:</p>
               <p>- Annuska szivem, vendége van. Nem is képzeli, hogy kicsoda.</p>
               <p>Mózes kopogtatás nélkül nyitotta be az ajtót, mely nem is volt kilincsébe betéve.
                  Annuska egy tükrös asztal előtt űlt, a haján végezte az utolsó babrálásokat. Még
                  csak alsó fehér ruhájában volt s melle kijött az ingből. Hátra sem nézett. Únott
                  hangon mondta:</p>
               <p>- Jókor rád ért, kedves pofám. Várj egy percet. Tedd addig magad kényelembe.</p>
               <p>- Hát nem ismer meg, Annuska? - kérdezte Mózes fájdalmas íjedten.</p>
               <p>A hangra a nő visszafordult. Egészen más arca lett: női arca. A hangja is más
                  zengést kapott:</p>
               <p>- Ni, a fiatal úr! Aki azokat a szép verseket írta. Sokáig volt beteg?</p>
               <p>Felállott. Jóvá tisztult szemei melegen néztek Mózesre. Az kezet nyújtott
                  neki:</p>
               <p>- Lássa, hogy mégis megtartottam a szavamat. Mégis eljöttem.</p>
               <p>A nő széket tett eléje, Mózes leűlt. Egy percre hallgattak. Valami zavart érzett
                  mindkettő. A nő nem tudta: akkori vasárnapi önmagát vagy a mestersége rabját
                  keresi a fiatalember, hogyan beszéljen, mit kezdjen vele. Mózest pedig, amint ezt
                  az anyaságra teremtett jó női arcot látta, elöntötte az elpanaszolás, az átsírás
                  végtelen vágya. A szemei nedvesen csillogtak, s hangján kireszketett a nagy
                  erőfeszítés:</p>
               <p>- Annuska, szeretnék az egész éjszakára vendége lenni.</p>
               <p>A nő láthatólag örvendett:</p>
               <p>- Jól van, szivem. Tessék egy percig várni. Megyek és megmondom Sisák néninek,
                  hogy ne engedjen senkit hozzám.</p>
               <p>Magázták egymást. Amig Annuska oda volt, Mózes szétnézett a szobában. A szokott
                  ilyenfajta szoba volt, a szomoru kenyeret termő heverő divánnal, a mosdóval és a
                  kannával, a képeslevelezőlapokkal, a fényképekkel s egyéb szokott dolgokkal. De a
                  szépen nappalra vetett ágyon polgári tisztaság volt és látszott, hogy ez az ágy
                  érintetlen, hogy ebben csak Anna aluszik. A két nagy szekrény is ragyogó tiszta
                  volt, jól záró ajtókkal, tele tisztességes ruhákkal. Az egész szobában volt
                  valami több, valami elütő. A tisztaság, a rend megnyugtató jólesése, mely
                  kiszállt a dolgokból. De ami legjobban meglepte Mózest: egy óriási baba volt az
                  ágyon. Neki támasztva hátával a falnak, roppant szőke haja alúl óriási kék
                  szemeket meresztett a szoba fehérségei felé.</p>
               <p>Annuska bejött. Észrevette, hogy Mózes a babát csodálgatja. Félénken mondta,
                  mintha kissé szégyelné a bizalmasságát:</p>
               <p>- Tudom, min gondolkozik a fiatal úr. Csodálkozik, hogyan kerül egy ilyen
                  gyermekbaba ide. A szegény kis boldogult lánykám babája volt. Egész betegsége
                  alatt ezt szorította lázas kis testéhez. Mikor meghalt, alig tudták kivenni a
                  karjaiból. Itt tartom a szobában egész nappal. Amint néz a nagy kék szemével, úgy
                  érzem, mintha a kis lányom nézne vele. De ha valaki jő, bezárom a szekrénybe. Ha
                  éhen halnék, sem tudnám azt elkövetni az ő szemei előtt.</p>
               <p>Mózesből kiszisszent a sírás. Két kezével szorította lehullott fejét. A nő egész
                  közel ment hozzá, íjedt és szánakozó volt a hangja:</p>
               <p>- Fiatal úr, mi baja van, szegény fiatal úr?</p>
               <p>Kezeivel végigsimogatta a Mózes fejét. A lágy ujjak hosszu meleg sugarakban
                  folytatódtak le a minden sírás gyökeréig.</p>
               <p>- Jaj, jaj, - fuldokolta Mózes mint egy meggyötört gyermek.</p>
               <p>- Mi bántja, fiatal úr, ne sírjon, - kérlelte Annuska.</p>
               <p>Mózesnek olyan jól esett, ha hazugságba pakkolva is, adni valamit, a
                  szenvedéséből.</p>
               <p>Felemelte könnyes arcát, fel-felrázkódó sírással mondta:</p>
               <p>- Az orvos azt mondta, hogy gyógyíthatatlan beteg vagyok, a szivem...</p>
               <p>Annuska mellé űlt. Most már egészen anya volt az arca. Cirógatta a fiatal szőke
                  hajat s hizelgő hangon vigasztalt:</p>
               <p>- Ugyan, nem szabad ilyen hamar kétségbeesni egy ilyen szép fiatal embernek.
                  Gyógyíthatatlan baj, macskát! Nem így néznek ki a gyógyíthatatlan betegek. Azok
                  az orvosok összebeszélnek mindent. Nekem is azt mondta egy ezelőtt öt évvel, hogy
                  három hetem sincs hátra. És itt vagyok és olyan egészséges mint a makk. A szegény
                  kis lányomra meg azt mondták, hogy egész nyugodtan alhatom, kutyabaja sem lesz. És
                  oda lett.</p>
               <p>Odanézett a babára s olyan jól esett elszomorodnia e mellett a másik nagy
                  szomoruság mellett. Mózes érezte, hogy ebben a fájdalmában tud a szegény nő
                  legközelebb jönni hozzá. Elébe ment:</p>
               <p>- Hány éves volt a kis lányka? Hogy hívták?</p>
               <p>A legtisztább avar mozdult fel az egyszerű lélekben s könnyes meleg szavakban
                  permetézett ki belőle. Beszélt lánykoráról, férjéről, a kicsike születéséről. Első
                  szemnyílásáról, első kacagásairól, fogairól, első lépéseiről, első édes
                  szavairól, ruhácskáiról. Kutatott a szekrényben s egy titkos fiókból, ahol a régi
                  tisztaságait tartotta, kivett egy hervadt fényképet. A gyermek volt rajta.
                  Átvillanó szőkeségével, nagy, messze néző szemeivel olyan volt, mintha a halál
                  vetette volna magának e lenge virág magvát. Azután sírt, a régi jó megszokott
                  sírással, mely a rendes havi nagymosás volt a lelkében.</p>
               <p>Ez a nagy meleg zápor feloldta Mózest is. Lassanként ő is szavakban futott át a
                  másik lélekbe, hogy annak meleg szánalmában bújjék el írtózatos fájdalmával.
                  Beszélt a kolozsvári házról, édesapjáról, anyjáról: mindenről: amit elmenő lelke
                  még egy utolsó búcsuzással akart megcsókolni. Az élet két kivetettje szivet
                  beszélt egymásnak a körülvevő éjszakában. És a baba nagy kék szemeivel nézte ezt a
                  két összehajló szomoru fejet.</p>
               <p>Éjfél táján Mózes összerázkódott. - Nem érzem egészen jól magamat. Nem kaphatnék
                  egy csésze forró teát?</p>
               <p>- Hogyne, szivem. Várjon, átmegyek Sisák nénihez, magam fogok főzni egy kis jó
                  erős teát. Nekem is el fog kelni.</p>
               <p>A nő már az ajtóban volt. Mózes kicsorduló fájdalommal kiáltott utána:</p>
               <p>- Annuska!</p>
               <p>Az visszafordult. Csodálkozás állt szemeiben. Mózes odament. Forrón, hosszan
                  magához ölelte:</p>
               <p>- Köszönöm, hogy olyan jó vagy.</p>
               <p>A nő szeliden, anyásan cirógatta meg a szomoru arcot. Kiment. Az ajtó
                  betevődött.</p>
               <p>Mózes halálos fehérre sápadt. Kivette nadrágja hátsó zsebéből a fegyvert. Megvert,
                  zokogó, könyörgő szemmel nézett körül a szobában. Sajátságosan: mintha édesanyja
                  violáinak és rezedáinak illata lehelt volna el arca előtt.</p>
               <p>Aztán, már elmerült tudattal, odament a babához. És mintha annak festett
                  baba-arca, szőke haja, kidülledő kék szeme mondaná az élet minden ízét: megfogta s
                  egy őrült, zuhanó csókot hullatott rá a puha szőke hajra.</p>
               <p>A babát visszatette. A lövés hangjára elsőnek Annuska futott be a konyháról. Ott
                  feküdt Mózes a divánon, hátra húllott szőke fejével, nyugodtan lehúnyt szemeivel.
                  A melléből vékony erecske szivárgott.</p>
               <p>A nő felsikoltott. Aztán őrült rémülettel rohant a babához. A baba kicsodálkozó
                  szemeit tenyerével elfedte s úgy zárta be a szekrénybe.</p>
            <milestone n="7" unit="startSubChapter"/>
               <p rend="head">7.</p>
               <p>Bálint és Zoltán már délután három órakor künn voltak a farkasréti temetőben. A
                  temető halottasházában volt felravatalozva Mózes. A temetés délután öt órára volt
                  kitűzve. De ők néma megegyezéssel előbb kisiettek: együtt lenni utoljára az
                  eloldott csónak hajósával.</p>
               <p>Virág is volt a ravatalon. Katica két napig folyton a mezőket kószálta s nagy
                  ölelésekkel hozta a virágokat az alvóhoz. Bálint kedves virágát, egy hatalmas
                  vörös szegfűcsokrot tett a fiu mellé, aki önmaga fakasztott egyet a mellén. Zoltán
                  egy éjszaka felment a Svábhegyre. Bemászott vagy négy kertbe. Lekaszálta minden
                  rózsájukat barátja számára.</p>
               <p>Mégegyszer megnézték a holtat. Nyugodtan aludt, lehunyt szemekkel. Szőke haja még
                  mindig élő fényt vetett fehér homlokára. Az elmenő arcán nem volt vád, nem volt
                  harag, nem volt fájdalom. Csak végtelen nyugodtság s valami áhitatos gyermeki
                  szelidség.</p>
               <p>Nemsokára megérkezett Katica is az öreg tábornokkal. Az öreg urat láthatólag
                  nagyon megviselte a dolog. Szótalan volt és messze néző szemű. A Katica
                  viselkedése az első perctől fogva nagyon sajátságos volt és különösen lepte meg
                  Bálintot és Zoltánt. A hír hallatára éppen csak, hogy megharmatozott a szeme. Úgy
                  fogadta az eseményt, mint valami nagyon természetes, magától értetődő dolgot,
                  melyet bántó hiábavalóság lázadással, jajgatással fogadni. Amint a paraszt fogadja
                  a vihart, a dögvészt, az urat: a titokzatos elvégezés elkerülhetetlen izeneteit.
                  De mint egy jó anya vizsgájára készülő gyermeke körül: folyton ott buzgólkodott a
                  halott mellett s még a koporsót is ő választotta ki.</p>
               <p>Mózesnek a temető hátsó részében, a hegyoldalon, az új sírok közt jelöltek ki
                  helyet. Katica aggódva kérdezte Bálinttól:</p>
               <p>- Ott nagyon agyagos a föld, meggyűjti az eső a vizet. Nem szeretném, ha szegény
                  Mózeske megáznék.</p>
               <p>Állandóan úgy beszélt a halottról, mintha tovább is élő világ maradna a föld
                  alatt. Egyszer azt mondta:</p>
               <p>- Elkértem a holnapi első órámat az igazgatótól. Ne várjon szegényke sokáig.</p>
               <p>Mátray új megindulással nézte a holtat. Csendesen mondta:</p>
               <p>- Nekem kellene ott feküdnöm, rajtam van a sor. Szegény gyermek.</p>
               <p>Négy óra után az érkező villamosról egyszerre szálltak le B. Ádám Ferenc, Bihari
                  Jóska és Annuska a Sisák családdal, másik két társnőjével és Róbert pincérrel.
                  Sisákék a lányokkal jól félrehuzódva halk beszélgetésben várták a temetést. Bihari
                  Jóska Petőfis-vulkánikusan kérdezte:</p>
               <p>- Nincs itt Roznyák? Ha kijön, itt a temetésen fogom felpofozni a gazembert.</p>
               <p>Bálint nyugodtan csitította:</p>
               <p>- Hadd, fiam, még csak reklámot csinálna belőle magának. A piszok ellen nem lehet
                  és nem kell védekezni. Övék az ország és a hatalom.</p>
               <p>A Bihari haragjának alapos oka volt. A lapok egy-két sorban: legtöbb csak a
                  rendőri hirek közt hozta a Baczó öngyilkosságát. De a klerikális Keresztény
                  Ujságban Roznyák egy hosszabb cikket írt Lant és bordély címen. A cikk így
                  kezdődött:</p>
               <p>- A magyar irodalom nagy héroszainak: egy Vörösmartynak, egy Aranynak, egy
                  Petőfinek a korában a kard volt a lant társ-szimboluma. Az egyik a költészet örök
                  jelképe volt, a másik a tűzhely védelmének, a honszeretetnek, a vallás
                  tiszteletének ragyogó szimbóluma. A nyugati dekadencia posványában fetrengő Ady
                  alkoholikus emlőin felnőtt írói nemzedék már irtózik a kardtól, mely nagy lelki
                  kiválóságokra kötelez. A bordély fertelme az ők világa, ahol a fekete zongora
                  nyerítésénél abszintet nyelhetnek és fiatal idegeiket eltékozolhatják. Ott keresik
                  az ihletet, ahol a tisztességes embert elfogja a hányás. Egy Baczó Mózes nevű
                  fiatalember, aki tanulmányaitól a versfaragásba csavargott el, mert perverz
                  verseihez nem kapott olvasót, rögtön elhatározta, hogy eldobja magától az életet,
                  melyet Isten adott neki és csak Isten vehet el. És hogy a Baudelaire-Ady stilus
                  reklámja még a halálán is ott gőzölögjön: egy írtózatos lebujba megy, az éjszaka
                  fertelmes leányaihoz s a beszennyezett ágy becstelen párájában oltja ki fiatal
                  életét Kérdjük: mit jelent ez a szomoru tünet?</p>
               <p>Roznyák aztán meg is felelt a kérdésre. Vissza kell térni a középkor megtartó
                  elveihez. A francia forradalomban félrebetegedett emberiséget vissza kell vinni az
                  Egyház nagy egészségébe. Ki kell irtani a hatalom minden eszközével a művészet
                  beteg hajtásait. Őrültek házába kell zárni az Adykat, Boór Bálintokat, hogy beteg
                  igézetük ne maszlagozza el a fiatal lelkeket. Szerencsére: a Keresztény Ujság
                  olvasói meg vannak védve a lelki méregtől. A Keresztény Ujság, melynek évi
                  előfizetése oly csekély - aki öt előfizetőt gyűjt egy félévre, már ingyen kapja a
                  lapot - és mely a keresztény irodalom legjobb erőit egyesíti, egy Hlatky Edét, egy
                  Pironcsák Lórántot, egy Roznyák Gáspárt, a külföldön is elismeréssel emlegetett
                  fiatal lírikust. A Keresztény Ujság a keresztény morál tiszta habjaival kimossa a
                  lelkekből a nyugati romlás bacillusait.</p>
               <p>A cikk Salvavi animam meam aláírással jelent meg, de a szerkesztőség fiatal tagjai
                  s különben a cikk mondatai is elárulták, hogy Roznyák a szerzője. B. Ádám Ferenc
                  ténfergő szemekkel nézte a koporsót. Halkan szólt:</p>
               <p>- Milyen szép egyszerű fekete koporsó. A darabomban van egy jelenet, ahol Lángos
                  Esztert holtan húzzák ki a Tiszából. Aztán koporsóba teszik s fiatal lányok a
                  vállukon viszik a faluba. Ha a Nemzeti elfogadja, követelni fogom az igazgatótól,
                  hogy ilyen koporsót csináltasson.</p>
               <p>- El fog jönni Molnár Pista? - kérdezte Zoltán Biharitól. - Szegény Mózes nagyon
                  szerette a szerencsétlent.</p>
               <p>Bihari Ádám Ferencre nézett. Az lassan, majdnem hebegve mesélte:</p>
               <p>- Akart jönni szegény. Tegnap hozzánk jött a Központi Kávéházba s könyörgött, hogy
                  kerítsünk neki fekete ruhát. Én egész előkelő ismeretségemet bejártam vele, de
                  senki sem volt kapható arra, hogy rákockáztassa a fekete ruháját Molnár Pistára.
                  Végre a leendő kis menyasszonyom tanácsára báró Koltay barátomtól kértünk egyet s
                  az adott is. A ruhát odaadtuk Pistának és ma délután három órára találkát tűztünk
                  a Központiba. Hát amikor ma odamegyünk, hogy magunkkal hozzuk, az ő ős rongyos
                  barna ruhájában holt részegen fekszik a szeparé egyik szegletében. A szerencsétlen
                  eladta rögtön a fekete ruhát és megitta. Gondolta: így bensőbb lesz a gyásza.
                  Holnap előleget kérek a darabomra s megtérítem a báró barátom kárát. Nem akarom,
                  hogy a szegény kis menyasszonyomnak kellemetlensége legyen miatta.</p>
               <p>Új villamos érkezett. Sötét ruhás, elünnepiesedett arcu emberek csoportja szállt
                  le. Az egyik budapesti munkás énekkar volt, mely Bálint kérésére jött ki. Mögöttük
                  jött Mindszenty Margit a hosszu Kozma újságíróval, akit tényleges jegyesévé
                  íjesztett. És Roznyák Gáspár, akin igen elegáns fekete ruha volt s kezében új
                  esernyő. Vele jött Pomp Rezső is, a Bálint házi szemeseinek egyike.</p>
               <p>Az égen lomba súlyos felhők úsztak, néha már szemerkélt is. Bálint az énekkar
                  elébe ment s valamit beszélt vezetőjükkel. Roznyák szétlesett a belső szemeivel:
                  nem fenyegeti-é valami vihar a mai cikke miatt. Aztán nagy tisztelő arccal
                  odahajlongott Bálintnak és üdvözölte. Bálint visszabólintott neki, de kezet nem
                  adott. Roznyák visszaíjedt Pomp mellé, halkan beszélgettek.</p>
               <p>Sisákné s a három lány, amint meglátták az énekkart, egyszerre könnyel érezték
                  tele a szivüket. Tudták, hogy most nemsokára nagyon fog fájni és erősen, átmosón
                  sírni fognak. És erre előre valami halvány örömet éreztek. Annuska már rezgő
                  hangon mondta:</p>
               <p>- Hogy állott ott szegényke a Duna partján. Most értem csak, hogy akkor is
                  halnivaló szándéka volt.</p>
               <p>Róbert pincér orgonája legmélyebb hangján beszélt:</p>
               <p>- Az bizonyos, hogy a fiatal írói nemzedék egyik legtehetségesebb tagja veszett el
                  benne.</p>
               <p>- Anyjukom, add ide a zsebkendődet, az enyimet elfelejtettem a fekete ruhámba
                  tenni, - kért Sisák bácsi.</p>
               <p>Az asszony ráfortyant:</p>
               <p>- Hát én aztán a valagodba sírjak! Üsd az orrod, ahova tudod. Temetésre jön és nem
                  hoz zsebkendőt.</p>
               <p>- Nézze, nézze, - súgta Mindszenty Margit felélénkülő szemmel Kozmának, - azok ott
                  kéjleányok. Mondtam, hogy érdemes lesz eljönni.</p>
               <p>A halottas kocsi is előállott. A négy ló únottan hajtogatta fejét a fekete
                  lárvában. Az énekkar tagjai körülállták a koporsót, köhécselni kezdtek. Erre a
                  hangolásra elfeküdt a gyász ünnepélyessége a sziveken. Jószándékon, szánalmon,
                  ledér kiváncsiságon, gonosz akaraton túl: egy percre halandó emberré árvultak a
                  nagy árnyék érintésére.</p>
               <p>- Ni, pap nincs, - súgta Roznyák Pompnak és örömében, hogy nem hiában jött, fülig
                  vörösödött.</p>
               <p>Bálint tényleg nem hívott papot. Elhatározta, hogy egyszerűen, a halott kedves
                  dalai mellett adja vissza a földnek azt, aki iránt nem volt megtartó irgalom a
                  világon. A karmester már odaállott emberei elé, kis fekete pálcája lecsapott. Mint
                  fekete szökőkút sötét vízlombja omlott fel az ének:</p>
               <p>Kitették a holttestet az udvarra,</p>
               <p> Nincsen, aki véges-végig sirassa.</p>
               <p>Sisák bácsiék most sem mertek nagyon közel jönni. Annuskából partot-ontó nehéz
                  zokogás jött ki, a többi is a zsebkendőjébe temetkezett. Sisák bácsi nagyokat
                  szipogott az orrával. Mindenki a földre nézett, mindenki szomoruvá árnyékosította
                  az arcát. Mátray meggörnyedve nézte a ravatalt. Nagy könnycsepp úszott el öreg
                  szemein. Margit kifényesedő szemekkel, de sírás nélkül nézte a Bálint arcát.
                  Zoltánnak minden vére az arcába tolult, kék szemei valósággal kivülre dagadtak
                  üregeikből, kezei görcsös öklök voltak. Bálint úgy nézett maga elé, mintha olvasna
                  valamit. B. Ádám Ferenc odasúgta Biharinak:</p>
               <p>- Ha valaha megírom a szegény Mózes drámáját, ezt a jelenetet bele fogom tenni. A
                  Katica különben is pompás drámai alak.</p>
               <p>- Nézze csak a menyasszonyt, nem nagyon ugrik a kútba. Milyen szép most ez a Boór
                  Bálint, - lopta Mindszenty Margit a Kozma fülébe.</p>
               <p>Az ének után mozgás támadt. A temetkezési vállalat emberei léptek elő, hogy
                  leszegezzék a koporsót. Bálint megállást intett nekik. A halott felé hajolt, egy
                  pár pillanatig nézte az alvó arcot. Aztán megcsókolta a távozó homlokát. Katica
                  közvetlen melléje állt. Csendesen ismételgette: - Szegény Mózes, szegény
                  Mózeske.</p>
               <p>- Oh, ha én is odamehetnék, megnézni utoljára! - súgta Annuska Róbertnek.</p>
               <p>A koporsót leszegezték. A tompa dobogásra egy percre megint mindenki őszinte
                  remegéssé fázott a naptalan lakás előtt. - Nagybácsi, nagybácsi, nézze, milyen
                  sápadt lett Bálint! - nyögte Katica a Mátray fülébe. - De az talán nem is
                  hallotta. Elhomályosodott nedves szemeivel messze, messze nézett. Talán már a
                  másik koporsót látta, melynek nehéz pompája mellett, mint szétürült vihar utolsó
                  dörgései, ágyuk fognak búcsut üvölteni.</p>
               <p>Az emberek felkapták a koporsót, feltették a kocsira. Halkan, könnyen csúszott fel
                  az örök csolnak, nem súlyosodott ellene, nem jajgatott. A lovak megindultak.
                  Mátray, Katica, Bálint és Zoltán közvetlen a koporsó után mentek. Aztán a
                  vendégek, utánuk az énekkar, végül a Sisák bácsiék társasága. Amint a menet
                  megindult: sűrű lomha húllással megeredt az eső. Pomp és Roznyák felhúzták az
                  esernyőjüket. A többit verte a nyári ég nehéz sírása.</p>
               <p>A csúszóssá öntözött úton lassan mentek a lovak. A meleg esőt a sírok virágai tele
                  lehelték illatukkal. Egyetlen nagy ernyedt zokogás volt az egész levegő.</p>
               <p>- Csak legalább valamelyik meghívna vacsorára, - mondta magában Bihari és egy nagy
                  keserveset nyelt.</p>
               <p>- Tudja mit, Margit! Írjuk meg mindaketten egy elbeszélésben ezt a temetést.
                  Meglátjuk, ki hogy fogja meg a dolgot, - ajánlotta Kozma Mindszenty Margitnak.</p>
               <p>Margitban felhorkant az irodalom:</p>
               <p>- Pompás! Maga a férfi, én a nő szemével fogom megírni. Úgyis bemutattak Borkúthy
                  Eveline-nek a mult hétfőn. Ő egész biztosan ki fogja adni a Turulban.</p>
               <p>Felértek a mellékösvényhez, mely odavezetett a megnyitott földhöz. Tovább nem
                  lehetett menni a kocsival. Az emberek a szakadó esőben leemelték a koporsót. Az
                  egyik szolga megcsúszott s egy fél-káromkodás kiesett belőle. Az esővizes üreg
                  fölött már át volt fektetve a kettőbe hajtott kötél. Rátették a koporsót. A
                  csolnak elmerült a mozdulatlan tengerbe.</p>
               <p>Az eső húllt, húllt végtelen omlással. Az agyagos sár felfecskendezte a ruhákat.
                  Az öreg temető-őr, aki a multkor székén ülve legeltette nyája néma juhait: most a
                  zuhogó esőben állva, hunyorgó szemmel nézegette az új bárányka érkezését. Az
                  énekkar tagjai megint összeálltak, közvetlen a nyilt sír fölé. Végtelen panasszal,
                  hosszu sírással jajgatott fel a halálig üldözött költő éneke:</p>
               <p>Tíz jó évig a halálban,</p>
               <p> Egy rossz karddal száz csatában,</p>
               <p> Soha-soha hites vágyban,</p>
               <p> Soha-soha vetett ágyban.</p>
               <p>Kergettem a labanc-hordát,</p>
               <p> Sirattam a szivem sorsát,</p>
               <p> Mégsem fordult felém orcád,</p>
               <p> Rossz csillagu Magyarország.</p>
               <p>Sirattalak, nem sirattál,</p>
               <p> Pártoltalak, veszni hagytál,</p>
               <p> Mindent adtam, mitse adtál,</p>
               <p> Ha eldőltem, nem biztattál.</p>
               <p>- - - - - - -</p>
               <p> - - - - - - -</p>
               <p>Áldott inség, magyar élet,</p>
               <p> Világon sincs párod néked,</p>
               <p> Nincsen célod, nincsen véged,</p>
               <p> Kínhalál az üdvösséged.</p>
               <p>Elbocsát az anyánk csókja,</p>
               <p> Minden rózsánk véres rózsa,</p>
               <p> Bénán esünk koporsóba,</p>
               <p> De: így éltünk vitézmódra.</p>
               <p>Az utóbbi időben ez volt a szegény fiu kedvenc dala s délutáni kirándulásaikon,
                  amig Katica és Bálint beszélgettek, utánuk botladozva, a megszállottság
                  makacsságával mindegyre ez a panasz dudolt ki belőle. Amint az ének nagy sírása
                  szétömlött az esőbe, most már Katica is sírni kezdett. - Nézze, nézze, milyen
                  írtózatos a Boór Bálint arca, - súgta Margit megint Kozmának.</p>
               <p>Azután a Zoltán zsoltárát énekelték. Amint ez az ős emberi zokogás felmozdult:
                  minden fej egymásfelé hajolt: együtt voltak, ölelés voltak, egymást látó emberi
                  sírás voltak.</p>
               <p>A zsoltár elhangzott. Most a Bálint nótáját, minden termő magyar tragikus
                  szimbólumát énekelték utolsó búcsuzásul:</p>
               <p>Ki tanyája ez a nyárfás?</p>
               <p> Nem hallik be a kurjantás.</p>
               <p> Vagy alusznak, vagy nem hallják,</p>
               <p> Vagy talán nem is akarják...</p>
               <p>Egy pillanatig halálos csend volt. Csak az eső-cseppek csobogása hallszott az
                  agyagos csatakban. - Jaj, szegény kis lányom, jaj, jaj, egyetlen szép kis
                  kékszemű lányom! - zokogott Annuska.</p>
               <p>Most minden szem tágabbra nyilt, minden lélegzet fennakadt, minden sziv várt
                  valamit. Bálint odament a nyitott sír széléhez. Terítői sápadt volt az arca, csak
                  homlokán égett egy vörös folt. Szemeiben valami írtózatos elzuhanás volt. A hangja
                  tompa volt, mintha ércét kimarták volna a belső könnyek:</p>
               <p>- Nem siratlak, édes fiam. Magunkat siratom. Magunkat, akik itt didergünk örök
                  házad ajtaja előtt. Te már nem fájsz: nem vagy géniusz, nem vagy magyar többé.
                  Elérted a legtöbbet, amit egy gazdag termésű magyar elérhet: hulla vagy. Hulla
                  vagy, érett gyümölcse a magyar fának: jöhetnek a kis idegenek, szüretelhetnek.</p>
               <p>Te voltál a legízlésesebb öngyilkos közöttünk. Panasz és lázadás nélkül
                  visszatértél a földbe, honnan erős apa kicsókolt az élet pompás virágának: életet
                  szépítő, embereket egybeölelő csodálatos géniusznak. Nagy gyermekszemeid
                  szétnéztek: s mert nem találtak hazát, hívó szivet és felfigyelő arcot,
                  visszasimultál a földbe. És nekünk élő öngyilkosoknak most jobban fáj a mi csúfabb
                  öngyilkosságunk.</p>
               <p>Mert az öngyilkosság örök elvégezés a magyar géniusz számára. Minden út odabántja,
                  minden arc odainti. Az egyik megtapossa, elrothasztja erőit: lesz élő halottja
                  önmagának. A másik borba, kártyába, nőbe öli magát, hogy kizsibbadjon lelkéből az
                  elhivatás. A harmadik a legszerencsétlenebb: megöli magát a pénzért. Lesz úri
                  zsiványok szajhája, minden hazugságok sáfára. Mindenik megtiporja, megpiszkálja,
                  megfojtja magában a magyar termést. Te el tudtál menni a szennyes napok előtt.</p>
               <p>Földbe mártott fáklyái vagyunk egy halni akaró fajnak. Kitapossa lángunkat, hogy
                  ne lássa meg az arcát, ne lássa meg sebeit, ne lássa meg bűnös gyávaságát. Megöli
                  bennünk saját feltámadását, saját jövőjét, legszebb igazát.</p>
               <p>Nem téged siratlak, édes fiam. Az eltévedt, lelke-lopott fajt siratom benned,
                  magyar paraszt fia, magyar géniusz.</p>
               <p>Mi tudjuk a föld gondját. Nehéz küzdésben mi csaljuk a rögöt kenyérré: mi vagyunk
                  a betevő falat.</p>
               <p>Mi vagyunk a lélek szántói. Vérünkkel és könnyünkkel mi vetünk belé jövőt: mi
                  vagyunk az éltető gondolat.</p>
               <p>És kiéhezve, megölve omlunk ismét röggé, hogy másoknak teremjen a magyar föld. Mi
                  a tér két időtlen árvája: a magyar géniusz és a magyar paraszt. Mert mindent ők
                  adnak: a magyar géniusznak és a magyar parasztnak nincs hazája.</p>
               <p>A magyar föld felfakadt szája ez a sír. Nehéz szavu, nehezebb vádu száj. És
                  vádlott az egész magyar történelem.</p>
               <p>Oh, Szent István, ezeréves koporsód most nehéz sírások döngetik. Súlyos végzetű
                  király, farkasokat hívó pásztor, te nagyon is egész munkát végeztél.</p>
               <p>Te tűzzel és vassal idegen istenhez verted át nyájadat. És azóta idegen ordasok
                  prédája a magyar.</p>
               <p>Te kiölted az ősi lélek védő testvériségét a magyarból. De csak ember voltál:
                  lelket ölhettél, de újat adni nem tudtál. Azóta széthúlló kéve a magyar, halál
                  felé hajló beteg lombu fa. Élet, mely nem tudja, nem szereti, nem védi önmagát.
                  Mely azért terem tovább, hogy idegen étvágyak prédája legyen.</p>
               <p>Súlyosodik a magyar föld a te koporsód fölött. Minden ilyen hulla nehéz átok a
                  rögök között. A magyar föld, a kenyér szelid földje lassanként átcserélődik
                  átok-földdé. Milyen lesz annak a termése? Kik fognak aratni belőle? Oh, ki fog
                  felelni az ezeréves tékozlásért?</p>
               <p>Te itt maradsz, fiam, könny, panasz és fájdalom nélkül. Minket még körül ordítnak
                  az idegen farkasok, ránk gyujtott házak az éjszakák s ciliciumok a nappalok. Haza,
                  testvér és kenyér nélkül: mi vagyunk tovább fakadó sírása, felgyúlt sebei,
                  tántorgó öngyilkosai a szépséges, bűnös, megcsalt fajnak. Te tisztán, fiatalon
                  leszel földdé, édes jó fiam.</p>
               <p>Majdnem mindenki sírt. Katica halotti fehér, odabűvölt arccal nézte Bálintot.
                  Roznyák és Pomp egy fa alá húzódtak. Roznyák felhúzott térdén gyorsírással
                  jegyezte a Bálint szavait. Pomp dühös csalatkozással fortyant fel az utolsó szó
                  után: - Még itt is óvatos tud lenni a gazember! Nem hiszem, hogy ezért bántaná az
                  ügyészség.</p>
               <p>Megkezdték a földet hányni. Mindenki dobott egy rögöt. Annuska, félve, mintha
                  lopna, odasurrant a sírhoz: két fehér rózsát dobott belé. Zoltán is lehajolt, hogy
                  ő is küldjön egy búcsu-rögöt az örök takaróhoz. De arca írtózatosra torzult, erei
                  kidagadtak, szemeibe tébolyodott láng gyúlt. Aztán kilökte karjait a levegőbe,
                  véres hangon üvöltötte:</p>
               <p>- Nem! nem! nem!</p>
               <p>Átugrott a sírokon, felverte magára a meggyűlt pocsétákat, áttört a felső
                  sövénykerítésen, betűnt a hegynek vivő út fái közé.</p>
               <p>Egy percre halálos döbbenet fagyott a szivekre: - Jaj, hátha bennünk is lappang
                  egy őrült, jaj, hátha az a valóságunk! - Ádám Ferenc megnyugtatva magyarázott:</p>
               <p>- Nem kell aggódni miatta. Az utolsó időkben többször voltak ilyen rohamai.
                  Két-három napig kóborol s aztán megnyugodva tér vissza.</p>
               <p>Bihari zöldre sápadva, hisztérikus síró dűhvel acsarogta:</p>
               <p>- Ma egy milliárdosnak bevágok az arcába az öklömmel.</p>
               <p>A rothadásnak indult, szajhává vagy zsoldossá tévedt lelkek most mégis fájtak az
                  elmerült fiu után. Lelkük, mint kutya társa hullájánál, panaszosan vonította a
                  közös halált, mely ott várt mindenik útja végén.</p>
               <p>Az énekkar tagjai már széledeztek. A sír feltelt. Mind megindultak kifelé. Omló
                  sírás volt az elhomályosodott temető.</p>
               <p>A temetőkapuban, valami forgalmi zavar miatt, jó félórát kellett várakozniok a
                  villamosra. Szerencsére egy pár perc mulva az eső egyszerre, mint egy éles
                  kiáltásra, megállt. Feltámadt erős szél lökdöste tovább a fellegeket.</p>
               <p>- Milyen különös: nem érzek semmi fájdalmat szegény Mózeske miatt. Úgy érzem,
                  mintha szépen betakartam és elaltattam volna. Olyan valóságos a halál. Én azt
                  hiszem, hogy csak az élőkért fájhat az ember szive, ugye nagybácsi? - mondta
                  Katica és Bálintot nézte.</p>
               <p>Mátray felhősen révedezett:</p>
               <p>- Én azon gondolkozom, hogy talán meg is takaríthatnám a villamosjegyet. Azért a
                  kevés időért, ami még nekem hátra van, nem érdemes bemenni.</p>
               <p>- Ugye, fog írni a temetésről? - kérdezte Mindszenty Margit Kozmától.</p>
               <p>Kozma egész hosszában felvörösödött:</p>
               <p>- Ugyan, hova gondol?! Póstás úgy kirepítene a laptól, hogy a lábam se érné a
                  földet.</p>
               <p>Bihari titokzatosan félrehívta B. Ádám Ferencet.</p>
               <p>- Otthon felejtettem a tárcámat. Legyen szíves kölcsönadni a villamosra. Nem
                  akarok elmaradni tőlük.</p>
               <p>B. Ádám Ferenc elpirult:</p>
               <p>- Én is éppen úgy jártam. Az előbb kértem magam is Kozmától, tessék hozzá
                  fordulni.</p>
               <p>Végre megérkezett a villamos. Felszálltak. Annuskáék tisztesség-tudóan a
                  pótkocsiba űltek.</p>
               <p>A Bélakert állomásán egy rikkancs belobogtatta a villamosba az esti lapokat.
                  Bálint vett mindenikből egyet. Fásult-únottan nézegette őket.</p>
               <p>Az egyikben a vezércikk címe megütötte szemét: - Több ideálizmust! - volt a címe.
                  Nyerges Sámuel elmélkedése volt a Baczó Mózes öngyilkossága alkalmából.</p>
               <p>A nagytiszteletű úr csupa lélek és emelkedettség volt s cikkében huszonhét találó
                  metafora és harminckilenc sikerült hasonlat hizlalta az esztétikát. Régen a költők
                  szelid kertészek voltak s a lélek legszebb virágait szedték csokorba az emberiség
                  gyönyörködtetésére. Fínom illat volt a költészet, áldozati füst, esti tiszta
                  harangszó. Most a fiatal költőknek a pénz s a testi kéj álarcos halála hazud
                  életet. Nem akarjuk megnevezni azt a két művészt, akik felelősek a fiatal lélek
                  ilyen megmérgezésében. Az egyik már föld alatt várja az örök biró nehéz itéletét.
                  A másikat kizárta magából a közönség lelkiismerete s talán eljön a nap, mikor a
                  benne lappangó Lucifer gőgje megtörik s ő sírva borul az egyház küszöbére,
                  mondván: - győztél, Galilei. - Íme most is egy fiatalember, az élet tavaszán, nem
                  lát már semmi érdemest a munkában, az építésben, hanem eldobja a szent célokra
                  kapott életet. És hogy jobban megpiszkolja ezt a méltóságos isteni ajándékot, a
                  bordély mocsarába megy s ott dobja el magától az ifjuságot. Micsoda sivár
                  jelenség! Milyen mély társadalmi sülyedésre mutat. Nincs-e itt az ideje, hogy
                  felkiáltsunk, mi, istentől rendelt őrszemei a nyájnak: több ideálizmust! Az
                  ideálizmus olyan, mint egy gyönyörű antik váza, tele titokzatos drága kenőcsökkel.
                  Az ideálizmus olyan, mint a híves kútfő, mely az életet megfrissítő habokkal
                  csordul. Az ideálizmus olyan, mint a bibliai szél, mely a test mocsarában fetrengő
                  embernek odazúgja Isten tisztító izenetét: légy lélek, légy tisztaság, légy
                  ima!</p>
               <p>Bálintnak elszélesedett a szája, mintha egy keserű köpés mozdulna rajta. Amint
                  megfordította a lapot, valami tótágasra állította a csodálkozását. Az újság egész
                  hátsó lapját egy ordító hirdetés foglalta el:</p>
               <p>Új lángész a magyar lírában!</p>
               <p>A Göncöl kiadó vállalat, mely már annyi áldozatot hozott a magyar kulturáért, most
                  ujjongó felfedezéssel örvendezteti meg a magyar közönséget. Óriási áldozattal
                  megszerezte a két nappal ezelőtt öngyilkossá lett lángeszű költőnek: Baczó
                  Mózesnek verseit. Egy új művészi csoda harmatos terméseivel fogjuk gazdagítani a
                  magyar lírát. Az előszót maga a Göncöl önfeláldozó megteremtője: Holló Géza fogja
                  írni, ki egyetlen barátja volt a meghasonlott fiatal költőnek és akinek - nem
                  kimélve semmi áldozatot - hónapokig sikerült visszatartani sötét szándékától a
                  szerencsétlen lángészt. Az előszóban Holló részletesen adni fogja halhatatlan
                  barátja életét. Hogy a magyar irodalom e nagyszerű új örömét mindenkinek
                  hozzáférhetővé tegyük: a Göncöl óriási anyagi erőfeszítéssel a fűzött példányt
                  csak harminc, a kötött példányt pedig csak ötven aranykoronáért adja. A japáni
                  papiroson megjelenő, szerző fényképével diszített amatőr példány ára pedig száz
                  aranykorona lesz.</p>
               <p>Az összes estilapok hátán ez a hirdetés harsogott. Mikor a villamos az
                  Enyedi-uccát szelte: messziről, mintha valami áradás közelednék, növekvő zúgást
                  lehetett hallani. Mindenünnen gyermekek futottak a Déli Vasut állomása felé.
                  Némelyik egy-egy pillanatra megállott, két feldobott karjával kitoldta magát az ég
                  felé, úgy visította:</p>
               <p>- Éljen Krammerlauff! Hipp, hipp, hurrá Krammerlauffért!</p>
               <p>Mind több lett a futók száma, most már sok felnőtt is volt köztük, különösen nők.
                  Mikor aztán a villamos belekerült az Alkotás-uccába: egyszerre nehéz zúgással vert
                  feléje a tömeg. A déli vaspálya állomása előtt, messze befolyva az Alkotás-uccába,
                  beszorulva a mellék-uccákba, kiáradva a Vérmező torkába: óriási tömeg tolongott. A
                  villamosnak meg kellett állnia. A kocsik és teherszekerek hosszu sora állott és
                  ellepte őket a rájuk felkapaszkodott tömeg. Az emberek hadonáztak, magyaráztak
                  egymásnak, a gyermekek ujjongtak, visítottak. A nők, átízzva a tömeg
                  hisztériájától, lobogó ágyék voltak s éles kiáltásokban csapzottak fel. A felgyúlt
                  arcok tengeréből, a hadonázó karok erdejéből, az egymásba rángó mozdulatok
                  virvárjából mint egy részeg erdőből zengett ki mindegyre a refrén:</p>
               <p>- Éljen Krammerlauff!</p>
               <p>- Hipp, hipp, hurrá Krammerlauffért!</p>
               <p>- Huj, huj, haj Krammerlauffra!</p>
               <p>A tömegen, lassu úszással, díszhintók vergődtek át s nyomukban vörösen harsogott
                  az éljen. Az egyikben a kormány képviselője űlt. A másikban egy népszerű herceg,
                  aki nappalait és éjjeleit hazafias reprezentálásokkal töltötte. Már a pohár vizet
                  is úgy köszönte meg a szolgának honfiul reszkető hangon: - Jean, honfi-társam, én
                  becsülöm magát, maga is ember. Köszönöm a honunk vérrel áztatott földjéből fakadt
                  pohár vizet. Amig ilyen vize lesz ennek a földnek, addig el lehet mondani:
                  Magyarország nem volt, hanem lesz! - A harmadik kocsiban egy tábornok űlt.</p>
               <p>De mindenünnen kocsik, vagy gyalogos díszküldöttségek, díszmagyarban vagy fekete
                  császárkabátban, küzködtek az állomás felé. A főváros küldöttsége a
                  főpolgármesterrel élén, a budapesti hazafias egyesületek, az egyetemi ifjuság
                  roppant küldöttsége, a különböző hatóságok emberei. És mindenikre új habokat vert
                  az őrjöngő tömeg:</p>
               <p>- Éljen Krammerlauff!</p>
               <p>- Hipp, hipp, hurrá! Győzött Turán, éljen Krammerlauff!</p>
               <p>Egyszer aztán vonat-robogás hallszott, a fedett ég alatt az érkező vonat füstjének
                  perjéje szállt a tömegre. A tömeg most egyetlen izzó, vonagló részeg óriássá
                  tömörült. Úgy üvöltötte százezer szájával:</p>
               <p>- Éljen Krammerlauff! Éljen Turán!</p>
               <p>Aztán, mintha valaki intett volna, halálos csend lett. Minden arc odafeszült a
                  pályaudvar felé, a tömeg olyan volt, mint egy zuhanásra hajló írtózatos fal. A
                  szónoklatok mondatai ide-ide lobogtak mint szélbe kapott zászlók:</p>
               <p>- Te megmentetted a magyar becsületet a nagy világ szemében.</p>
               <p>Most a herceg hazafias mollja reszketett át:</p>
               <p>- Te halhatatlan dicsőséget szereztél szegény hazánknak. Ha ilyen fiukat szülnek a
                  magyar anyák, elmondhatjuk a nagy Széchenyi szavait: Magyarország nem volt, hanem
                  lesz!</p>
               <p>Most a Stavnyicki tábornok hangja recsegett:</p>
               <p>- A világháborut elvesztettük. Te visszaadtad a kölcsönt.</p>
               <p>Aztán a fiatalság vezérének friss hangja csengett:</p>
               <p>A magyar ifjuság szimbóluma, kifejezője, összegezője vagy te. Húszezer magyar
                  főiskolai hallgató ma egyetlen óriási szív, mely azt dobogja: éljen
                  Krammerlauff!</p>
               <p>Egyszerre csak megvonaglott a tömeg. Mintha az éhség vad őrülete lökte volna őket,
                  részeg tiprással tolultak a pályaudvar felé. Nők, férfiak egymásba tiportak,
                  gyermekeket legázoltak, néhol a nők beleharaptak az előttük gátló karba. A
                  pályaudvar kijárásánál egy rövid nadrágos, meztelen térdű férficsapat tünt elő.
                  Vállukon egy huszonnyolc-harmincéves fiatalembert hoztak. Sapkáikat a levegőbe
                  lóbálták, széles vigyorgással ordították:</p>
               <p>- Éljen Krammerlauff! Huj, huj, haj Krammerlauffért!</p>
               <p>A tömeg kibomlott őrülettel visszhangozott a kiáltásra. A nők mint felégő vérük
                  csókját dobták visításaikat a levegőbe. Ágyékukat előre lökték, hogy testeken át,
                  levegőn át odaadják magukat az ünnepelt hősnek. A gyermekek bomlottan éljeneztek
                  és nagyokat ugráltak. Az őrület vak mámora verte a tömeget. Az a mámor, mellyel
                  királyt ültet a trónra, vagy mártirt állít a máglyára. A Turán footballcsapat most
                  érkezett meg egy nemzetközi mérkőzésből, ahol a legeredményesebben rugdosott.
                  Krammerlauff, a vállra kapott hős, maga kétszer rugta be a labdát az ellenfél
                  kapujába.</p>
               <p>A csapat vállán tartotta a hőst, mint egy felmutatott új szentséget. A tömeg
                  őrjöngött: sírt, nevetett, izzó szivekben tajtékzott a bálvány felé. Krammerlauff,
                  társai vállán, sapkáját lóbálta a bomlott arc-tenger felé. Széles, kerek,
                  gyermekül szőke sváb arc volt. Homloka egyáltalán nem volt s vörhenyes szőke haja
                  szemöldökeibe folyt. Elszélesült szintelen szemei hülyén vigyorogtak. Tömpe orrán,
                  nagy széles állati száján, suta vágásu állán csurgott a boldogság. Két óriási
                  germán lábát, mint most talált ereklyét, két társa nyakáról odatartotta az ujjongó
                  tömegnek. Harcsás, kinyálasodott boldog szája rekedten ismételgette:</p>
               <p>- Hipp, hipp, hurrá, az apját neki! Lerugtuk őket, az apját neki!</p>
               <p>Bálint Katicával és Mátrayval leszállt a villamosról. Egy kis mellék-ucca
                  védelmében hallgatva lopóztak hazafelé.</p>
            </div>
         </div>
         <div type="group">
               <head>HARMADIK KÖTET</head>
            <p>Circumdederunt me gemitus mortis </p>
            <p> Dolores inferni circumdederunt me.</p>
            <p> *</p>
            <p>Ki tanyája ez a nyárfás?</p>
            <p> Nem hallik be a kurjantás.</p>
            <p> Vagy alusznak, vagy nem hallják, </p>
            <p> Vagy talán nem is akarják...</p>
            <p> *</p>
         <div type="chapter">
            <head>
               ELSŐ KÖNYV: AZ ÖSSZETÖRT SZOBOR
            </head>
            <milestone n="1" unit="startSubChapter"/>
               <p rend="head">1.</p>
               <p>A műteremben hideg volt s a villany fénye még hidegebben verte a falakat, a dolgok
                  arcát. Künn végtelen omlással csurgott az októberi eső. Bálint, ráhajolva
                  íróasztalára, menekülő mohósággal írt. De mintha kivülről a sötétség, az eső és az
                  ősz láthatlan titkos csatornákon beszivárgott volna a lelkébe, mind nehezebb lett
                  a betűk előomlása.</p>
               <p>Letette a tollat. Ránézett az alabástrom oszlopos öreg órára. Még alig mult hat
                  óra. Ma olyan hűvös és didergő volt minden a műteremben. Még szobrai is, elfordult
                  lélekkel, csak hideg anyag voltak.</p>
               <p>Felkelt, kiment a konyhába, teát főzött magának. Aztán behozta, befészkelte magát
                  kedvenc karosszékébe, iddogálta a forró italt. És mert hideg volt, ősz volt,
                  egyedül volt: a meleg ital távoli tavaszokat lökött meg benne. Mint lenge bárány
                  felhő puha fehér fodra: nyitott szemű női arcok mentek át életén. Lassan mentek,
                  fényképszemükkel nézték az egyedülvaló férfit, hajuk fénye fehér lapokat vetített
                  a lelkére. Lassan széttéresedve mentek egymás után, mint szini játék kisértetei
                  mennek. Mozgásuk zene is volt: lassu ének vagy halk sírás. Az egyik, egy szőke,
                  anyának fakadt bús embervirág, kis gyermeket is hozott a kezénél fogva. A gyermek
                  betegen nagy fejével, gazdag szőke fürtjeivel, halálos nagy kék szemeivel, melyek
                  üresek voltak minden lélektől, mégis annyira ő volt. A legmélyebbre ásott koporsó
                  nyilt fel a férfiban s megmozdult a legtitkosabb sírása.</p>
               <p>Egész fiatalon, alig huszonhároméves korában viszonya volt egy fiatal budai
                  polgárleánnyal. Egy csókuk gyermekké lett: halálnak nyilt végzetes rózsa. Öt és
                  fél évet ért meg a gyermek. Teljesen az apja szépségét mondta: de valami elitélt,
                  beteg árnyékolással minden vonása mögött. Lelket nem gyűjtött beléje a világ,
                  beszélni sem lehetett megtanítani, haláláig az értelem semmi jelét nem mutatta.
                  Talán ennek az esetnek széthatalmasodott, tudattalan döbbenete nem engedte, hogy
                  megházasodjék. Később aztán rossz csókok kimarták belőle a nőhöz való hitet.</p>
               <p>Pedig mikor így jött az ősz, a nap lelke kiköltözött a dolgokból és szürke sírássá
                  borult a világ. Mikor a falak megteltek ellenséges indulattal s a butorok
                  eltagadták a közösen töltött mult lelkét. Mikor már párázott lehellete a műterem
                  levegőjében: ó, hogy sírták a hosszu esték és hosszuhaju éjszakák a meg nem talált
                  családot. Hogy kellett volna ilyenkor a női mell menedéke, az asszonyi hang édes
                  íze s a gyermek kacagása. A harmadik csésze teát töltötte magába. És a meleg ital
                  még mindig társ, olyan családféle valami volt a visszhangtalan embernek.</p>
               <p>Az utóbbi hetekben még csak könnyen nyargalta meg a terhesedő napokat. Élete
                  megkoronázó művén: a tragikus faj csodálatos szimbólumán: Dózsa György szobrán
                  dolgozott. De aztán, hogy elkészült vele s már egy hete el is szállította a
                  kiállítás helyiségébe: egyszerre üres lett az élete. Kiköltözött belőle a munka
                  nagy rajongása: helyébe zuhant az ősz s az elszürkült egek nagy sírásai.</p>
               <p>Az utóbbi időkben alig nyitottak be hozzá ismerősei. Visszafáztak tőle, mint olyan
                  elitélttől, akivel az érintkezés is végzetes következményű lehet. Lakása kezdett
                  bélpoklos sziget lenni, hova csak a hivatalos idézések kihordói s a végrehajtók
                  jártak. Mert az üldözés most már eldöntő erővel újult meg s valahogy a levegőben
                  volt az a közhit, hogy Boór Bálinttal, akár így, akár úgy: de most már végezni
                  fognak. Az utóbbi hónapokban, hogy a nyomoruság mind jobban marta ki az országot,
                  mind több elégületlenség véres szeme meredt a jövő napokra és hogy a bámulatosan
                  megszervezett germán étvágy mind több éhséget túrt ki hazátlanná: itt is, ott is
                  nyugtalanító jelek lobbantak fel: hogy a Bálint tanításai még a kiontott szemű,
                  beólmozott magyar Vazult is kezdik eszméletre karmolni. Aztán, hogy a hír
                  elterjedt, hogy új szobrában a minden magyar tragédiát összegező Dózsát fogja
                  megmutatni, hajszásai elvesztettek minden türelmet. Elvégre is egy ember nem
                  veszélyeztethet annyi pecsenyét. És most már a végleges elintézés makacs
                  akaratával mentek a világító ember ellen.</p>
               <p>Dühüket fokozta, hogy a legfelsőbb biróság a hirhedt kommunista honorárium perében
                  megsemmisítette a két alsóbb biróság itéletét s egy nagyszerű megokolással
                  erkölcsi elégtételt adott a körülharapott művésznek. Most már a hajsza a
                  visszaharapott vérebek véres dühével folyt. Az egyik főcél volt: anyagilag
                  teljesen tönkretenni, hogy a falat nélkül maradó ember az őrületbe, az
                  öngyilkosságba, vagy valami mindent beszennyező nyomoruságba zuhanjon. Hetenként
                  hat-nyolc per indult ellene. Soha nem látott emberek perelték be kisebb-nagyobb
                  összegekért. Mindenre volt tanu, mindent tudtak bizonyítani s a gyorsan
                  lepergetett pöröket egymásután vesztette el. De elvesztette azt az egynéhányat is,
                  melyet megnyert, a rámenő sok költséggel. Egyszer aztán arra a szép felfedezésre
                  jött, hogy ügyvédje maga is tagja az egyik titkos szövetkezésnek, mely a
                  legvéresebb hajszát mondta ki ellene. Első haragjában nehéz szavakkal vágta az
                  ügyvéd arcába az infámiát, aminek az lett a következménye, hogy az ügyvéd
                  beperelte becsületsértés és rágalmazás miatt. Leveleit, kikutathatatlan okokból,
                  már egyáltalán nem kapta meg. Az újságok, egyhangúan, most már okosabb taktikát
                  követtek ellene. Észrevették ugyanis, hogyha mocskolták és rágalmazták, azok,
                  akikben életre ható akarat lett Boór Bálint: minden támadás után megnőtt
                  rajongással hirdetik az ő vallását. Sőt a nők és emberül kiváncsiak előtt csak
                  érdekesebbé teszik alakját. Ezért most teljesen agyonhallgatták. Ez az
                  agyonhallgatás annyira részletes és következetes volt, hogy még a kiállító
                  művészek közűl is kihagyták a nevét. Végtelen csendet csinálni körötte, hogy e
                  halálos puszta közepén feltünés nélkül lehessen ledöfni: ez volt az új, ügyesebb
                  haditerv. Írásai valahogy eltűntek a könyvkereskedők kirakatából. A kerepesi
                  temetőben volt egy műve egy híres építész sírja fölött: egy reggel szétzúzva
                  találták. Egy Svédországban felboldogult sváb szélhámost az állam megbízott
                  azzal, hogy írja meg a külföld számára a modern magyar művészet történetét. A Boór
                  Bálint neve meg sem volt említve benne. És azok a gazemberek, akik itthon a
                  magyarkodás bő kosztjából éltek: tapsoltak neki, hogy eldugja a világ elől a
                  magyar erő legnagyszerűbb diadalait. König, heti képeslapjában, mely évtizedek óta
                  a magyar úri középosztály szesznélküli teája volt, lehozta a modern magyar
                  mestereket fő műveik képmásával: Boór számára egy betűnyi hely sem volt.
                  Iskolákban, kongregációkban, hazafias egyesületekben buzgólkodó tanárok kikerülték
                  nevét, mint valami szemérmetlen, szavakkal ki sem fejezhető erkölcstelenséget. És
                  ha egy-egy tanítvány mégis felemlítette nevét, úgy intették le, mintha valami
                  aljas káromkodást ejtett volna ki. Elég volt, hogy egy fiatal kezdőről az a hír
                  terjedjen el, hogy a Boór Bálint híve, vagy csak annyi: hogy egyszer valamelyik
                  művéről jól nyilatkozott: az végleg elitélt ember lett. Vagy rögtön kidobták
                  elfoglalt állásából, vagy mellőzték, bántották, amig végleg félrekedvetlenedett.
                  Azok, akik valaha kabátjukat terítették a léptei elé: most mutatott
                  szemtelenséggel köszönés nélkül vigyorogtak az arcába. Mindenütt ür támadt
                  körötte, mindenki elfázott tőle. És mert a gyávák érezték eljárásuk aljasságát:
                  most már jogosan gyűlölték, mert miatta aljasnak és gyávának kellett lenniök.</p>
               <p>Már ő sem járt sehova, még kávéházakba sem. Ha mozogni akart: az erdők és
                  embertelen mezők nagy emberségébe menekült. Már Rendekyékhez sem járt el.
                  Elhivatásának tragikus érzése valahogy átnemesítette erős érzékiségét is s
                  felmutatott életéhez nem találta többé méltónak a régi apró játékokat. Csak
                  Mátrayékkal találkozott néha, hogy a halott kérésének eleget tegyen.</p>
               <p>Újból íráshoz akart látni, mikor csengettek. És sajátságos: most nem volt a
                  művészben harag a zaklatás miatt. Lelke egyik titkos szobájában halvány kérés
                  emelkedett fel: ó, bár valaki olyan jönne, aki nem szomjas fogakat, nem ölésre
                  leső szemeket hoz. Valaki, aki egy pár percre mégis elhiteti vele, hogy nem
                  egyedül van a világon. Hogy elridegült szobáját, mint télről bemenekült madarak,
                  meleg emberi szavak üljék meg.</p>
               <p>Megnyitotta az előszoba ajtaját. Nem jött be senki. De alázatos, szomoru, fakó
                  hang reszketett be:</p>
               <p>- Adjon az isten jóestét, nagyságos úr.</p>
               <p>Egy öreg ember állott a küszöb előtt, levett kalappal. Fején az ősz haj csüggedt
                  bánat és siró panasz volt. Beesett arca fehérlett, a fáradt vonások nehéz napok
                  nélkülözéseit sírták. Öreg, eres szemein rajta volt a rossz éjszakák megtágulása:
                  mikor dermedten az éhségtől és fájdalomtól a végzet titkos pillantásával néztek
                  farkasszemet. Egész alakján a gyámolatlan fájdalom s a szégyenkező nyomoruság
                  ügyefogyottsága volt.</p>
               <p>Bálintnak jó percig kellett néznie az alakot, mig felismerte. - Gergely bácsi, az
                  istenért, mi van magával? Jőjjön be! - kiáltotta fájdalmasan.</p>
               <p>Az öreg bevánszorgott. Látszott, hogy elkészített ünnepélyes mondókájába akar
                  kezdeni s kalapját forgatta az ujjai közt. El is kezdte: - Bizony, nagyságos uram,
                  én is elmondhatom..., - de a hang beletört az öreg fájdalomba. Nagy könny csordult
                  ki szemeire s alig tartott zokogással mondta:</p>
               <p>- Bálint úrfi, jaj, Bálint úrfi!</p>
               <p>Bálint bevitte az öreget, leültette. Most már visszaerősödött az öregbe a
                  tisztességtudó régi szolga. Kérdezte:</p>
               <p>- Ha szabad kérdeznem, hogymint van a nagyságos úr?</p>
               <p>Bálint legyintett. Jó meleg szemeivel beborította az öreget:</p>
               <p>- Tudja, öreg, én mindig úgy vagyok, mint a sümegi várhegy. Ha nap süti, ha eső
                  veri, csak megvan. De maga nagyon megsoványkodott. Mi történt magukkal?</p>
               <p>Az öreg maga elé nézett, mintha széttöprengene lelke sötétségei közt. Talán mégsem
                  illik annyi nyomoruságot, annyi fájdalmat más elé hurcolni. Tétova hangon
                  ejtette:</p>
               <p>- Esős őszünk van, igen esős őszünk van.</p>
               <p>Bálint ismerte az öreget. Tudta: öreg láda nehezen nyílik meg. Nem akarta
                  siettetni. Szeliden kérdezte:</p>
               <p>- Hát a Borcsa néni hogy van?</p>
               <p>Az öreg jobb kezével sajátságos mozdulatot tett a levegőben. Mintha lefáradt
                  mozgással kaszát suhintana utolsó vágásra. Aztán csendesen hullatta alá:</p>
               <p>- Nincs az már sehogy. Bár én is úgy volnék. Meghalt szegény.</p>
               <p>Bálintnak megrándult a felső teste, a két karja, mint mikor egy lebukó ember
                  felölelésére mozdul a test. Szomoru szemrehányással kérdezte:</p>
               <p>- És engem nem is tudósított. Mikor történt?</p>
               <p>Az öreg megvakarta az állát, szétnézett a teremben. Aztán hozzátalált a
                  szavaihoz:</p>
               <p>- Van annak talán már négy hónapja is. Kerestem is a nagyságos urat. De itt azzal
                  küldtek el, hogy Sümegen van. Meg aztán, nem is igen akartam háborgatni az én
                  bajommal. Van a nagyságos úrnak elég.</p>
               <p>- Hogy történt? Miben halt meg? - sürgette Bálint.</p>
               <p>- Miben halt meg? Hát az öregségben meg a nyomoruságban. Nem mondom, még
                  elélhetett volna, ha lett volna módja hozzá. De ha nincs kenyér, nincs lélegzet s
                  ott a temető.</p>
               <p>- Nincs kenyér? De hát mit csinált a fizetésével? - ámult Bálint, aki egy
                  pillanatra azt hitte, hogy az öreg meg van bomolva.</p>
               <p>- Mit csináltam a fizetésemmel? Nem csináltam én semmit. Nincs már nekem rég
                  fizetésem, nagyságos úr. Van már három fertály éve, hogy a Homonnay nagyságos úr,
                  a kövérebbik, ott járt a hivatalban. Aztán mikor a méltóságos Helgenmeyer tanácsos
                  úr kikisérte, csak meglát az előszobában. Rám mutatott, mint egy dögbajos
                  disznóra: - Hát ezt a Boór Bálint huszárját hogy tartjátok itt? - kérdezte a
                  méltóságos úrtól. Aztán másnap a méltóságos úr csak behivat. Kérdezi, hogy
                  ismerem-é a nagyságos urat, már mint a Bálint úrfit. Mondom, hogyne ismerném,
                  ismerem én a pulya korától, méltóságos uram, én tanítottam lovagolni, puskát
                  fogni. Kérdezi a méltóságos úr, hogy milyen ember a nagyságos úr. Mondom neki: jó
                  ember az, méltóságos uram, nincsen annál jobb a világon, bár minden ember olyan
                  volna. Mosolyog a méltóságos úr és kérdezi: - Szereti-é maga a nagyságos urat? -
                  Igen én, mondom, s ha szükség volna, akár az öreg vérem is odaadnám érte. - Hát ő
                  szereti-é magát? - kérdezte tovább. Hát, mondom én, erre nincs megbizatásom tőle,
                  hogy az ő nevében beszéljek, de mindig jó szivvel volt hozzám, az apjához sem
                  lehetett volna jobb. Megveregeti a vállam a méltóságos úr és megint mosolyog: -
                  Derék ember maga, Gergely bácsi, nem feledkezem meg magáról. Aztán két órakor,
                  mikor haza akarok menni, csak jön a Raupenstrauch úr, vagy hogy a fenébe hívják.
                  Ez aféle gyakornok, még igen fiatal ember, és mondja: - Na, Dudás, aztán maga ne
                  jőjjön többet a hivatalba.</p>
               <p>- Meghűl bennem a vér s nem hazudok, ha azt mondom, hogy majd kicsúszott a lábam
                  alólam. - Hát mért ne jőjjek, instálom, - kérdeztem, de alig volt hangom
                  hozzá.</p>
               <p>- A Raupenstrauch úr csak vigyorog. Nem kivánom, de számon fogja még kérni ezt a
                  vigyorgást tőle az isten. - Így is több szolga van, mint kellene, mondja, maga
                  teljesen fölösleges. Különben is, egy ilyen öreg embernek már nem lehet hasznát
                  venni. Csak aztán ne igen prézsmitáljon sokat, mert, ha neszét veszik, könnyen a
                  hűvösre kerűl.</p>
               <p>- Szégyen mondani, nagyságos úr, de azt sem tudtam, mit teszek, mit nem teszek,
                  olyan lettem, mint egy gyermek. Egy szó nem sok, de csak egy árva szót sem tudtam
                  szólani. De mit is használ a szegény ember szava. Mikor aztán künn voltam a
                  lépcsőkön, utánam fut az a gyakornok féle úr és azt kiáltja:</p>
               <p>- Aztán, ha találkozik a Boór nagyságos úrral, adja át üdvözletünket.</p>
               <p>- Nem mondok nagyot, nagyságos uram, de ha akkor annyi erőm lett volna, mint az
                  indulatom, isten bocsásson meg, de holt gyakornok lett volna abból az akadékos
                  nevű úrból. Mert már tudtam, hogy hol a bibi, hogy mi rágja a májukat.</p>
               <p>- A gazemberek! A gazemberek! - lihegte mély viharzásu visszatartott hangon
                  Bálint. - Aztán új szemrehányással kérdezte:</p>
               <p>- És mért nem jött rögtön hozzám, Gergely bácsi?</p>
               <p>Az öreg lekonyította a fejét, mint aki nagyon szégyenkezik:</p>
               <p>- Miért? miért? Ha még egyébért kergettek volna el. De így idejőjjek és azt
                  mondjam, hogy elvették a kenyerem a nagyságos úr miatt? Nincs a becsületes
                  embernek arca az efélére. Hogy még azt higyje a Bálint úrfi, hogy a Bálint úrfit
                  okolom érte. Van szegény Bálint úrfinak elég törődése ebben a nagy hercehurcában.
                  Csak azt bírja.</p>
               <p>- De hát mégis, mit csináltak, miből éltek?</p>
               <p>- Nem csináltam én semmit, nagyságos úr, mit csináltam volna? A feleségem már
                  régen beteg volt. Mióta innen elköltöztünk, sohasem volt meg a rendes állapotja.
                  Meg az a szentlőrinci vacak is, amit kiutaltak, az isten bocsássa meg, igen
                  egészségtelen egy fészek. Ha a szél fú, még a gyertyát is eloltja, az eső beesik,
                  a hideg majd megveszi benne az embert télvíz idején. Aztán a sok bánkódás meg
                  nélkülözés ágyba verte egészen.</p>
               <p>- Pénz nem volt, jó falat, meleg étel nem volt, orvoshoz nem mehettem. Néha-néha
                  kaptam itt-ott egy kis munkát, hol favágást, hol valami pakkhordást, abból
                  tengődtünk. De az ilyen öreg embert nem igen szeretik alkalmazni, van elég fiatal,
                  aki munka nélkül lézeng. Aztán eladogattuk, amink volt. Nem sok volt, s mikor
                  szorultságban van az ember, könnyű dolga van a vevőnek. Egyszer aztán, mikor egy
                  délután az ácsorgásból hazamentem, szólítgatom a feleségem, de csak nem felel.
                  Odamegyek, hát hideg, mint a valóságos jég. Szegény lelkem, legalább nem
                  szenvedett többet.</p>
               <p>Elhallgatott. Bizonytalanul nézett a levegőbe. Mintha keresne valamit. Új
                  fájdalmat régi sírásához, vagy új sírást a régi fájdalomhoz? Száraz köhécseléssel
                  folytatta:</p>
               <p>- Egyedül maradtam, mint a hüvelykujjam. Egy darabig úgy voltam, hogy se nem
                  éltem, se nem haltam. Csak feküdtem az ágyamon éjjel-nappal. - Én istenem, vegyél
                  el, én istenem, vegyél el, - mondogattam. Aztán a gyomor csak felhajtja az embert.
                  Nem magamért volt a bánatom, hanem a szegény Lomposért. Én ember vagyok, én tudom
                  mért szenvedek, de az a szegény kutya csak állat. Ott volt megkötve a parancs
                  szerint a barak mellett, és hogy napokig nem kapott enni, a szegény úgy sírt, hogy
                  majd megvette a szivemet. Bizonyisten, nagyságos úr, nem szégyenlem megmondani,
                  még a konyhákba is bementem koldulgatni egy kis maradékot, hogy tudjak mit adni
                  neki. Kaptam is itt-ott valamit. Néha úgy megkivántam egy-egy falatot, hogy a
                  könnyem kijött utána. De volt erőm, nem vettem el szegénytől. Egyszer aztán
                  napokig alig juttattam valamihez. Beteg is voltam, magam is kellett táplálnom. Hát
                  a Lompos arca egészen elváltozott. Csúnya homályos lett a szeme, elkezdett
                  acsarogni, még rám is. Ha félre nem teszem magam, még megharap. Agyon kellett ütni
                  szegényt.</p>
               <p>Most már sírt az öreg. Csendes eredésű lassu sírással. Nem volt lázadás, nem volt
                  vád a sírásában. Sírt mint a fa, a hegyi szikla, a tó, a végzet néma szolgái, ha
                  veri őket a nekik elrendelt vihar. Sírása paraszt sírás volt: nem panasz, hanem
                  meghajlás a végzet előtt. Amint szánt, vet, arat, adót fizet, katonát állít,
                  meghal: úgy sír. Aztán folytatta:</p>
               <p>- El is pusztultam volna, ha a vágyam, hogy Sümeget lássam mégegyszer, nem tartja
                  bennem a lelket. De amint meg tudtam takarítni egy pár ezer koronát, csak jött
                  valami baj, betegség vagy az a kutya éhség s a pénz megint odalett. Most aztán már
                  nem bírom tovább, tudom, hogy megírták már az én obsitomat is. Nem volt kihez
                  fordulnom, hát mondtam magamban, na öreg Gergely, sohasem voltál szemtelen, de
                  most vidd oda az öreg ábrázatodat a Bálint nagyságos úrhoz és mondd meg neki, ha
                  annyiszor volt jó...</p>
               <p>Elcsuklott a szava, nem tudta kimondani az egészet. Bálintnak alig volt egy pár
                  ezer korona a zsebében, de elébe sietett:</p>
               <p>- Nekem fog szivességet tenni, Gergely bácsi. Holnap délután egy órakor el fog
                  jönni hozzám. Adok utiköltséget és egy levelet a Bokody úrhoz, aki megházasodott s
                  most a Haraszton lakik. Ő odaadja majd Gergely bácsinak a házam kulcsát. Lakjék
                  benne, Gergely bácsi. Ami eleséget, lisztet, zsirt, miegymást talál a háznál,
                  használja kedvére. Ha valamire szüksége lesz, forduljon Bokodyhoz.</p>
               <p>Hogy megkínálja az öreget, kiment megint a konyhába, új teát főzött. Szalonnát,
                  kenyeret is vágott hozzá. Behozta s biztatás kedvéért ő is nekilátott. Az öreg
                  reszketős-tétován evett, mint aki régen elszokott az eféle örömöktől. Viharos
                  csengetés hasított be s már egy kétségbeesett női hang hívott is:</p>
               <p>- Mester! mester! Itthon van?</p>
               <p>Bálint megismerte a hangot. Kisietett ajtót nyitni. Katica rohant be. Arca, szemei
                  valami nagy rémület feszítésétől voltak szélesebbek. A felkergetett lélegzés
                  fuldoklásai közt mondta:</p>
               <p>- Mester, mester, a szobra...</p>
               <p>A Bálint teste végigrándult. Írtózatos arccal kérdezte:</p>
               <p>- Mi van a szobrommal?!</p>
               <p>A nemzetközi díjra versenyzők szobrait a Képzőművészeti Csarnok egy külön
                  helyiségébe állították fel. Előzetes biráló-bizottság nem volt: a díjkitűzők
                  rendelkezései szerint minden szobrot ki kellett állítani, hogy esetleges rejtett
                  tehetség annál könnyebben jusson napvilágra. A kiállítás megnyitása november
                  elsejére volt kitűzve s a döntő bizottság egész Európa hozzáértőiből volt
                  összeállítva. És éppen, mert egy teljesen elfogulatlan nemzetközi bizottság itélt,
                  Bálint a nagy természeti erők biztonságával küldte el szobrát. És minden egyéni
                  győzelemnél nagyobb öröme volt, hogy diadalával egyszersmind faja tragédiáját
                  fogja bevinni Európa szemeibe.</p>
               <p>A lány egész testében reszketett, fogai összevacogtak, halántékait kiverte a láz.
                  Beszélni akart, de ajkai csak némán vonaglottak, a nagy felindulás nem tudott
                  szavakba törni. Bálint bevezette s mint egy gyermeket űltette egy karszékbe. Most
                  már erőt vett magán, hangja dédelgetően ráhajló volt, de mellében zihált a
                  nyugtalanság:</p>
               <p>- Pihenje ki magát, Katica. Itt van, szépen igyék ebből a forró teából. Aztán
                  nyugodtan elmeséli, mi történt.</p>
               <p>Katica egy nagy mohó kortyot ivott. Aztán szelid-szomoruan elnevette magát:</p>
               <p>- Ugye, nagyon megíjesztettem? De én íjedtem meg a legjobban. Lehet, hogy a
                  félelmem túlozza is egy kicsit a dolgot. Már szinte szégyellem, hogy eljöttem. De
                  úgy gondoltam, hogy a mesternek okvetlenül kell tudnia róla. Ugye, nem haragszik?
                  Ki ez a bácsi?</p>
               <p>- Ez a bácsi egy nagyon jó bácsi. Apám vincellérje és gyermekkorom nagy barátja
                  volt.</p>
               <p>Az öregbe visszatért valami a magyar paraszt megölhetetlen gavallérságából.
                  Felállott, igyekezett vén lábait úgy tenni össze, mintha összeütné a bokáit.
                  Vénlegényes meghajlással, nagy tisztességgel mondta:</p>
               <p>- Dudás Gergely vagyok, csókolom a kezét a kisasszonynak. De már nem is
                  alkalmatlankodom, megyek már.</p>
               <p>Bálint visszaerőltette az öreget a székébe. Katica felfényesedett szemekkel
                  mosolyogva mondta:</p>
               <p>- Lássa, bácsi, én már látom, hogy maga nagyon jó ember. Egész biztosan nagyon jó
                  ember.</p>
               <p>- Mit tud a szobromról, édes Katica? - sürgette Bálint.</p>
               <p>A lány arca megint szederjes szürkére íjedt. Homlokához kapott:</p>
               <p>- Hát még nem mondtam el! Jaj, igaz, borzasztó, nem képzeli, mennyi rossz ember
                  van ezen a világon.</p>
               <p>Bálint szétmosolyogta a türelmetlenségét:</p>
               <p>- Ezt már Ábel meg akarta állapítani, szivem. De Kain leütötte a megállapítás
                  elől.</p>
               <p>A lány duzzogott:</p>
               <p>- Lám, már csúfolódik. A férfiak mindig csúfolódnak, mert sohasem azt látják, amit
                  mondani akarunk, hanem azt, ahogy mondjuk. Ma délután fenn volt nálunk B. Ádám
                  Ferenc a nagybácsi vaskereskedő barátjával, akit nem szeretek, mert nagyon
                  közönséges és önző ember. Valaki valamiért dicsérte a mestert s erre a
                  vaskereskedő felpattant, hogy az ilyen embert agyon kellene ütni, de most úgyis
                  megkapja a magáét. Én erre ki akartam kaparni a szemeit, de gondoltam, előbb
                  kiveszem belőle, mit jelent ez a fenyegető mondat. Akkor aztán elmondta, hogy a
                  nemzetközi pályázat magyarországi rendezősége Füley gróffal, Plachotával,
                  Lederer-Strommer herceggel az élén megnézték a kiállított szobrokat. A mester
                  szobrának a látására olyan dűhbe jöttek, hogy kijelentették: ilyen lázító és
                  perverz szobrot semmi esetre sem fognak nyilvánosságra engedni. B. Ádám Ferenc
                  pedig hozzátette, hogy a Központi Kávéházban hallotta, hogy a Szent Imre Gárdája
                  elhatározta, hogy a mestert a szobor visszavonására kényszerítik. Azt is beszélték
                  neki az újságírók, hogy holnap nagy támadások jönnek a mester ellen és hogy most
                  már végleg ledöfik a mestert. Én erre úgy megíjedtem, hogy köszönés nélkül
                  faképnél hagytam őket. Még villamosra sem mertem szállni, csakhogy jobban érezzem
                  a lábaimban a sietséget.</p>
               <p>Egy percre elhallgatott. Nagyon elszontyolodott arcot vágott. Aztán nagy
                  megbánással sóhajtotta:</p>
               <p>- Legalább a hamutartót vágtam volna ahoz a vaskereskedőhöz. Az úgyis vasból
                  van.</p>
               <p>Bálint különös, magába néző arccal járt-kelt a lány elbeszélése alatt. Mintha nem
                  tőle, hanem önmagából hallaná ki az élete legnagyobb művét fenyegető veszélyt. De
                  az utolsó mondat mégis mosolygásra lökte az arcát:</p>
               <p>- Ne féljen, kis Katica, nem lesz semmi baj. Most Gergely bácsi szépen
                  visszakiséri, hátha még ott találja a vaskereskedőt és kipótolhatja a mulasztást.
                  Ha kell tőlem is vihet egy hamutartót. Holnap vagy holnapután délután felnézek
                  magukhoz. A szobornak nem lehet semmi baja: nemzetközi védelem alatt van. Bármit
                  akarnak, meg tudom hiusítani. A Szent Imre Gárda tagjai csak a szereplési
                  viszketegjüket vakargatják. Az újságírók pedig csak üssenek megint agyon, sokszor
                  megtették már.</p>
               <p>Lágy, megnyugtató hangon beszélt, de messze riadt szemein, felzudult arcán
                  látszott, hogy önmaga is keres valami biztatást, valami megnyugtató gondolatot,
                  melybe belekapaszkodjék. Amint kifelé mentek, megcirógatta a lány haját:</p>
               <p>- Lássa, kis Katica, ma éjjel nyugodtabb lesz az álmom. Mert tudom, hogy van, aki
                  íjed és szorong értem. - Aztán elnevette magát: - És aki őrt áll a hamutartójával
                  mellettem.</p>
               <p>A lány csodálatos arcot fordított vissza Bálint felé. Egész élete, egész lelke
                  felnyilt ebbe az arcba. Alig mentek el, új vendégek érkeztek. Nem is egy, hanem
                  négy testület egyesített küldöttsége. A Szent Imre Gárdája, Hadur Lovagjai, Loyola
                  Katonái és a Szittya őrszemek ultimátumát hozták. Nagyrészt még egyetemi hallgatók
                  voltak, összesen tizenketten. Bálint egy szemfordulással magába nézte ezeket az
                  arcokat. Sajátságos hasonlóság volt a külső arcokra kisejlő belső arcokban, mintha
                  egyetlen nagy fekete koca tizenkét csecséről lógtak volna le. A szemek különösen
                  bandzsalítók, kis lánguak, mintha mindig a más lelkiismeretébe leselkednének. Az
                  orrok szimatoló, titkokat felszívó, tolakodó orrok. A szájak kegyes énekre
                  görbülő, hiszekegyet hangosan mondó, mások hibáit elárulkodó szájak. Alakjuk az
                  alázatosság és szemtelenség, a kegyeskedés és ledöfő gonoszság sajátos vegyüléke.
                  Azoknak a fajtájából valók voltak, akiknél a szent jelszavak nem hit, hanem
                  bunkó, a fiatalság nem fiatalság, hanem arcátlan tolakodás, a vallás nem vallás,
                  hanem stréberség s a lelkükben termett isten az emberiség legnagyobb szégyene.
                  Szónokuk, valami Kraemer Gottfrid, nagy mutatott tisztelettel kezdett
                  beszélni:</p>
               <p>- Igen tisztelt mester, mi tudjuk, hogy Boór Bálint mit jelent a magyar
                  művészetben, ha nem tudnók, nem is jöttünk volna el. Mi sajnáljuk legjobban, hogy
                  hazánk legjobbjai semmi áldozattal sem tudták megnyerni a mestert annak a
                  világnézetnek, mely egyedül képes megmenteni honunkat és legszentebb
                  hagyományainkat. De végleg el vagyunk tökélve, hogy az országot minden nyugati
                  erkölcstelenségtől és fölforgató izgatásoktól meg fogjuk védeni. Nem engedi
                  tiszteletünk, hogy vitába álljunk a mesterrel, de kérjük, hogy szobrát, mely a
                  megbomlott mult egy gyilkos zsiványát pucéron állítja oda a világ szemei elé,
                  sziveskedjék visszavenni. Tiszteletteljes kérésünkkel el akarjuk hárítani
                  magunkról a felelősséget mindazokért a következményekért, melyek kérésünk
                  esetleges megtagadását követnék.</p>
               <p>Bálint nem szólt semmit. Két öklét kabátja zsebébe börtönölte s lesúlyosodó mély
                  szemmel nézte ezeket az elszült fiatalembereket. A csend hosszu pillanatokig
                  tartott. A fiatalemberek kezdték már kínosan érezni magukat ez alatt a tekintet
                  alatt. A vezérből ki is tört a félelem türelmetlensége:</p>
               <p>- Milyen izenetet vigyünk megbízóinknak?</p>
               <p>- Kik azok? - kérdezte mintegy magához ébredve Bálint.</p>
               <p>A vezér mint milliós bankókat vágta ki:</p>
               <p>- Szent Imre Gárdája, Hadúr Lovagjai, Loyola Katonái, a Szittya Őrszemek.</p>
               <p>Bálint megint hallgatott. Mintha emlékezete kiköpte volna az ott állókat, nagy
                  léptekkel méregette végig a műtermet. Megállt a fiatal Toldi szobra előtt.
                  Hosszasan nézte. De valami különös: szobron, termen, sötéten tulrontó messzi
                  nézéssel. Megint odaállt a fiatalok elé, megbökte a vezér mellét:</p>
               <p>- Hogy hívnak?</p>
               <p>- Kraemer Gottfrid.</p>
               <p>Egy másik elé lépett. Egy hirtelen szőke reszketés elé. Az íjedten szökött a társa
                  háta mögé. De azért mégis tőle kérdezte a művész:</p>
               <p>- És téged?</p>
               <p>Az lesunyítva dadogta bajtársa mögül:</p>
               <p>- Frühauf Tibor.</p>
               <p>Szomszédjánál, egy csúcsosfejű, véletlenül világra-esettnél megismételte:</p>
               <p>- Téged?</p>
               <p>- Pironcsák Vilmos.</p>
               <p>A Bálint szája elszélesedett s valami mindenen átütő gúny vérzett fel rajta. Neki
                  zordult egy kis kongregációs képűnek, aki félénken pislogott az örök
                  kegyelembe:</p>
               <p>- Téged?</p>
               <p>- Ulain Valdemár - nyögte az maga elé.</p>
               <p>A művész felkacagott. Erdő zúgásu földrengető kacagással. A fiuk rémülten néztek
                  rá.</p>
               <p>Aztán egy zömök, piros képű, kemény barna fejű fiuhoz ment. Most már húsba metsző
                  kegyetlen hangon kérdezte:</p>
               <p>- Mi a te neved?</p>
               <p>Az felvörösödött s aztán nagyon halvány lett. Jobbra-balra nézegetett, mintha el
                  akarna bújni. Nehéz lélegzéssel lihegte:</p>
               <p>- Gulyás Miklós.</p>
               <p>- Hova való vagy?</p>
               <p>- Cófalvára, Háromszék megyébe.</p>
               <p>- Mi az apád?</p>
               <p>- Kálvinista kántortanító.</p>
               <p>A művész arca elborult. Szemeibe nagy szomoruság felhőzött. Úgy nézte a
                  fiatalembert, mintha egy szétbomló hulla fölött valami kérdés megoldása után
                  kutatna. Aztán csendesen mondta:</p>
               <p>- Te, szégyeld magad, fiam.</p>
               <p>A fiatalember újból vörös lett és olyan gyermekszeme volt ebben a szégyenkezésben.
                  Bálint vállat vont. Odament a könyves polchoz, kivett egy könyvet. Beűlt egy
                  karszékbe, olvasni kezdett.</p>
               <p>Kínos csend volt a teremben. A fiuk nem mertek moccanni. Végre a vezér
                  megszólalt:</p>
               <p>- Mi a végső válasza a mesternek?</p>
               <p>Bálint únottan fordította oda a fejét:</p>
               <p>- Hát ti még itt vagytok? Menjetek a fenébe!</p>
               <p>Olyan nehéz volt ez a hang, hogy meglökte a fiatalemberek inait. Fejüket a válluk
                  közé súnyítva, kifelé indultak. De azért hajlongtak s kanyargós alázattal
                  jóéjszakát kivántak. A jól ránevelt úri kutya már tudattalan szolgálj-ja volt ez?
                  Vagy talán saját meztelen lelküknek volt szüksége erre a meghajlásra? Talán egy
                  percre a szerencsétlen vakond-lelkek is érezték, hogy nagy szárnyak suhanása alatt
                  állanak.</p>
               <p>Amint lépéseik elhangzottak, Bálint az asztalra dobta a könyvet. Felállott, megint
                  lázas, nagy léptekkel járta a termet. Felzilált arcán, megfeszülő szemein,
                  testetlen szavakat mozgó száján látszott, hogy valami nagy rémületre néz. - A
                  szobrom, a szobrom! - remegte benne egy tántorgó kétségbeesés.</p>
               <p>Ebbe a szoborba egyesítette minden erejét. Ez volt a teljesre nyilt virág, mely
                  élete minden szinét, illatát, ízét adta. Az élet minden titkos ereje egybefutott,
                  hogy létrejőjjön. Ez a mű volt a mulhatatlan csók, melyben átadta a végtelen
                  szerelmét tragikus fajának. Ez volt a halhatatlan zokogás, mellyel a világ
                  lelkébe akarta átsírni faja végzetét. Ha ezt is véka alá rejtik, ha ennek valami
                  baja lesz: abban ölik meg, amiben faja védelme és jövője. Akkor örökre elzuhan és
                  nem lesz remény többé.</p>
               <p>- Csak képzelődöm. Tulzom az egész veszélyt. Képtelenség, hogy valami történjék.
                  Ilyen botrányra nem merik rászánni magukat, - mondta gépies buzgósággal benne egy
                  hang.</p>
               <p>Látta szobrát, amint piszkos, csúf lelket izzadó csőcselék veszi körül. A
                  szenteskedők, az epe-keresztények, a minden szépre harapó ember-dúvadak s az
                  ellenforradalom jól betanított vérebei. Teste kiegyenesedett, ökleit széttartotta
                  a levegőben: - Nem engedem! nem engedem! - kiáltotta egész élete.</p>
               <p>Jókor feküdt le, leoltotta a villanyt. Fejére húzta a paplant s jól befúrta fejét
                  a párnákba. Hogy melegen legyen, hogy elkábuljon, hogy kizsongítsa felvert
                  lelkéből a rémeket. Kétségbeesetten kapaszkodott vissza az elment évekbe, hogy
                  azokból visszatépett arcokkal töltse meg a lelkét: hogy ne férjen belé a fájdalom,
                  a rettenet és a kétségbeesés. Látta a sümegi Haraszt zöld nevetésén a gyermekeket.
                  Ő is köztük van, még rövid nadrágos, zsenge húsu, karmolatlan lelkű gyermekélet.
                  Repül a labda, bomló kacagások sugárkévéje szökik utána, a harmatos kis tagok
                  lubickolnak az élet édes frissességű vizében. Most édesanyja hintáztatja két
                  szilvafa közé kötött kötélen. Az anyai hang szelid búgással dudol hozzá, ő repül
                  az ég kék, tiszta ragyogása felé és csupa ömlő boldog kacagás. Az éjjeli
                  szekrényen az ébresztő óra ellenséges-élesen tiktakkolt bele elbódító hazugságába.
                  Kinyújtotta hatalmas kezét, megroppantotta az idő nyakát. Az nyikkant egyet és
                  megállt. Állott az idő az éjszakában, mint egy hideg, sötét, kiontott szemű néger
                  óriás.</p>
               <p>Végre álomba zsibbadt. Húllott, húllott veszett eséssel mélyre homályló hűs
                  kútjába. - Csakhogy alszom, csakhogy alszom! - szepegte egy idegen sírás álmában.
                  És már a sümegi iskolában volt kis diák. Vizsga volt és a nagy közönség rátátott
                  szeme előtt kérdezte a tanár: - Mondd meg, Boór Bálint, hol van a Tűzföld? Ő nagy
                  erdőségek mögött látott egy rőtre égett meztelen földet, rajta csodálatos
                  emberekkel. Nyelvén vonaglott a kivánt felelet, de az első betű bújt, sajgó
                  csiklandozással futott előle. Néha már nyelvéhez ért, de csak hogy éppen a
                  vonalait sejtette, aztán megint homályba merült. Ő elkezdett furcsa hangokat
                  dadogni. Erre a ránéző szemek széles, gúnyos szájakká torzultak és vért buggyantó
                  csúf zsiros kacagás csurgott ki belőlük. Már megint a sümegi Haraszton állott. A
                  nap megsérült a Tátika vállán s szeméből nehéz, véres sugarak dárdásodtak. Valami
                  magaslott a Haraszt közepén, a lehúlló este véres áhitatában. Az ő szobra volt, a
                  Boór Bálint Dózsa Györgye. Oh, sohasem látta még úgy szobrát, nem még a fogantatás
                  csodálatos pillanatában sem. Az ízzó trón dermedt gyötrelmében űl a magyar
                  paraszt. Oh, milyen paraszti ez a meztelen test, milyen ős paraszti panaszos
                  szájak a kimart sebek. A hátra gyötrött fej hogy mondja az időtlen végzetet, a
                  szemek hogy láttatják a kikerülhetetlen átkot, a száj hogy üvölti a századok
                  segítségkiáltását. A nap most lebukott, beleloccsant valami dugva gyűlt
                  vértengerbe. Vér, vér, rengeteg vér freccsent az égre s egyszerre nagy zuhanás
                  hallszott. Belerengett az egész szive, mint vulkán tövébe épített város.</p>
               <p>Felébredt. Egész testét verejték verte, fogai összevacogtak. Átfúrhatatlan nehéz
                  sötétség volt az éjszaka. A messze merült város véres szemekkel nézett rá, mint
                  egy támadásra váró szelindek. Olyan őrült döbbenet feszült az éjszaka húrjain,
                  hogy majdnem felvisítottak a dolgok. Felgyujtotta a villanyt.</p>
               <p>Úgy, a hálóingére vette a téli kabátját, papucsokba bujtatta a lábait. Megint
                  járni kezdte a felvert világu műtermet. Most minden szobor a lelkén súlyosodott.
                  Az ablakhoz feszülő sötétség föléje roppanó néma sírás volt. Oh, hogy nem
                  taglózhatja le egyetlen ökölcsapással ezeknek a piszkos kis emberbogaraknak beteg
                  világát! Hát megölik őt és megölik faját! Hiába volt minden szépség és minden
                  fájdalom. És nem mozdul a magyar Vazul.</p>
               <p>Egyszer csak megállott édesanyja arcképe előtt. Oh, hogyha a mély szemekbe
                  melegség gyűlne, ha a fájdalmas ajkakra visszajönne a lélek hangja és mondaná a
                  régi szivet: - Mi bajod van, édes fiam? Ne félj, itt van édesanyád. - De papiros
                  volt a kép, de rögzött fény hiu árnyéka volt az arc.</p>
               <p>Sokáig járt-kelt, hogy az elfárasztott testtel elbódítsa a testbe mártott lelket.
                  Aztán, négy óra tájt, visszafeküdt ágyába s éber, sajgó tompulásba zsibbadt. Alig
                  volt hét óra, mikor a csengő felverte aléltságából.</p>
               <p>Amikor váratlanul korai látogatóit meglátta: Leiter birót és Győry tanárt:
                  egyszerre tudta, hogy gyilkosság történt. Halott-sápadtan meredt rájuk.</p>
               <p>Győry tanár kiméletes és részvevő volt, mint egy ötven év óta fennálló temetkezési
                  intézet vezetője:</p>
               <p>- Kérlek, mester, - kezdte Krisztus öt sebéhez hangolt hangon, - nagyon fájdalmas
                  volt most ide feljönnünk. Igen rossz hírt hozunk.</p>
               <p>- A szobrom! - ordította írtózatos hangon Bálint.</p>
               <p>A két ember láthatólag megszeppent és közelebb állt az ajtóhoz. Győry a szokottnál
                  erősebb hangot tartott védelmére:</p>
               <p>- Mi igazán nem értünk egyet a dologgal, mert mi, mester, még tévedéseidben is
                  tudunk tisztelni. Szobrod lázító ereje és merész meztelensége óriási felháborodást
                  keltett. A Szent Imre Gárda tagjai éjjel betörtek a kiállítás helyiségébe és
                  összetörték. A reggeli újságok tele vannak támadással ellened.</p>
               <p>Bálint szétvonaglott szájjal, kitágult szemekkel dermedten nézett maga elé. Most ő
                  volt a szobor, megkövülése egy mindent tulrontó fájdalomnak. Talán nem hallott,
                  nem látott, a világ vak horzsolódással ment el mellette. Leiter is neki
                  bátorodott:</p>
               <p>- Látod, édes Bálintom, mi ezt előre tudtuk. Nekünk is van ám valami eszünk. Mi
                  sem vagyunk olyan buták, mint te gondolod. - És beteg lelke vastag mosolygásban
                  hízott ki ajakára. Aztán folytatta:</p>
               <p>- Tudod, mi nem akarjuk birálgatni eljárásodat, de...</p>
               <p>Bálint öklével belevágott a nyavalyás arcába, hogy az beletántorodott egy székbe.
                  Győry rémülten szökött egy szobor mögé. Onnan mentegetőzött kisíró
                  alázatossággal:</p>
               <p>- Mester, kérlek, én mindig rajongó híved voltam és maradok. Én elitélem a dolgot.
                  Én csak véletlenül találkoztam Leiterrel. Én nem vállalok vele semmiféle
                  szolidaritást.</p>
               <p>Borzalmas látvány volt ez az óriás ember. Látvány, melyet nem lehet elfelejteni s
                  megmarad örök íjesztése a szemnek. Az arc halálos sápadt volt, a szemek
                  gyilkosságra tágulok. Mélyükön, mint őrült a vetésben, lobogó fáklyával rohant a
                  dűh. Vonásai szétestek, a homloka s az arc felső része nagy néma sírás voltak. De
                  az alsó áll s a szörnyű harapásra dühödt száj a halálra sebzett vad rettenetes
                  bosszuját lihegték. A téboly vak keresésével nézett szét, mintha lesné, mit
                  ragadjon fel, hogy elzúzza ezt a beteg kis férget. Akkor szemeibe ötlött a Győry
                  tanár megszeppent, vén-gyermek alakja. Egy minden fenyegetésnél írtózatosabb vad
                  kacagás bomlott ki belőle. Aztán zsebkendőjével megtörölte arcát, nyakán nehéz
                  visszanyelések görcsei látszottak. De már szemeibe visszajött a mindennapi szeme,
                  már mosolygott. Nagy részvevő udvariassággal hajolt Leiter felé, akit a székben,
                  félájultan, kinyálazott a dűh.</p>
               <p>- Hozzád értem véletlenül, édes Tiborkám? Bocsáss meg, egy idő óta heves
                  mozdulataim vannak. Parancsoltok valamit reggelire?</p>
               <p>Leiter lábaira tápászkodott. Nem tudott szólni. A dűh hidege rázta s keskeny,
                  hegyes, sárgás fogai belemélyedtek alsó ajakába. Oh, ha az most a másik húsa volna
                  s ha fogaiból valami örökre tébolyító mérget tudna beléje rontani. Szó nélkül
                  indult az előszoba felé. Győry követte, óvatosan elkanyarodva Bálinttól, hogy
                  bármely pillanatban menekülni tudjon.</p>
               <p>Leiter elővette zsebkendőjét s kivérző száját törülgette. Bálint ajtót nyitott,
                  meghajtotta magát. Leiter már kiment. Győry behúzta a fejét a nyakába, félt, hogy
                  a kimenés pillanatában sujt le a büntető kéz. Szavakat is buzgólkodott elő az
                  elhárításra:</p>
               <p>- Mester, én láttam a szobrodat. A legcsodálatosabb mű volt, melyet valaha
                  alkottak.</p>
               <p>Bálint egyedül maradt. - Nem vagyok magyar, nem vagyok magyar többé. Vad állat
                  vagyok, kiköltözöm az erdőbe, - lihegte felízzó arccal s az őrület vad
                  ténfergésével járt szét a teremben.</p>
               <p>Élete roppant égésébe, mint szélbe kapott hűvös lomb: behullott az anyja képe.
                  Beteg, harapós dűhvel rohant az arcképhez:</p>
               <p>- A te átkozott ágyékod rontott végzetes magyarnak! Halálra szültél, vak szerelmű
                  magyar anya. - És megtébolyult kezét felemelte, hogy leüsse a képet a falról.</p>
               <p>De a másik két szem már felnyilt benne. Az önmagát is messziről néző, a mámorát is
                  józanon látó, örökkévalóságba tekintő két szem. Megrázkódott. Csendesen sugta maga
                  elé:</p>
               <p>- Vigyáznom kell magamra, most kell legjobban vigyáznom. Nem szabad eldűlnöm, mert
                  akkor én ölnék meg mindent, amiért voltam.</p>
               <p>Megmosdott, felöltözött. Mindent parancsoltan nyugodt-lassu mozdulatokkal tett,
                  hogy a fegyelmezett test fegyelmezett lelket mondjon össze. Odaállt az ablakhoz.
                  Hosszu, mély magába nézéssel gondolkozott a teendőkön.</p>
               <p>Kilenc óra után vette kalapját. Elhatározta, hogy lemegy a Központi Kávéházba,
                  átnézi a lapokat. Hátha, valami csoda útján, mégis csak vak hír lesz az egész.
                  Most már egészen őrült valótlanságnak tetszett, hogy Európa szemei előtt kis gyáva
                  mesterségesen őrjöngők szétzúzzák a magyar géniusz diadalát. Mikor leért a
                  lépcsőkön, Homonnay Lajos lépett elébe. Úgy leste a félig nyitott ajtóból.
                  Részvétre szenteskedő szemei mélyén apró gonoszság fürkészte a Bálint arcát.
                  Kérdezte:</p>
               <p>- Hogy vagy, édes Bálintom? Éppen tegnap beszéltük öcsémmel, hogy valamelyik nap
                  felnézünk hozzád.</p>
               <p>Aztán nagy mókásan mutató ujjával megfenyegette a művészt:</p>
               <p>- Bizonyára valami kedves találkozóra sietsz ilyen jókor reggel. Különben
                  gratulálok az új szobrodhoz. Mondják, hogy ilyen csodálatos dolgot még nem
                  alkottál.</p>
               <p>Bálint megvetően intett a kezével:</p>
               <p>- Rossz giccs. Bánom, hogy kiállítottam. Igazán hálás volnék, ha szétrugná
                  valaki.</p>
               <p>Az uccákon vak rohanással ment át. Nem vette észre az íjedten, gúnyosan vagy
                  kutatva rányíló szemeket. Egy helyen, az Egyetem-ucca sarkán, egy női hang mégis
                  beesett a lelkébe: - Szegény!</p>
               <p>- Szegény, szegény - mondogatta magában gépies ismétléssel a művész.</p>
               <p>A kávéház tele volt a napi meghalásra induló emberekkel. Akik minden reggel
                  idejönnek, hogy mielőtt visszakapcsolódnának az élet keserűségeibe, hozzá rontsák
                  a szájuk ízét egy csésze kávéval. És hogy mielőtt visszamerülnének az
                  ember-csatornákba: készre piszkolják a lelküket az újságok csorduló kloákáival.
                  Hogy kipárázott ezekből az ide szorongó emberekből az élet szomorusága! Amint
                  szórakozott, lázas szájjal nyelik a barna lőrét s mohó lázas szemekkel nyelik a
                  világ löcsedékét. Hogy aztán siessenek a vak-lelkű robotba. Egy kicsit úr, egy
                  kicsit szolga lenni, egy keveset marni egymást, mérsékelten hazudni, óvatosan
                  csalni, a lehetőség határai közt lopni. És ezt az életet fizetik naponta istennel,
                  állammal, törvénnyel és illendőséggel, a felgyűlt századok minden terhével. És a
                  nappal ciliciuma után azért buknak az ágyba egy keserves csókra, hogy a kávéházban
                  mindig igyanak kávét, az újságoknak legyen olvasója, a hivatalokban a robot meg ne
                  szakadjon, tovább is legyen úr és szolga, a kis hazugságok, csalások, lopások meg
                  ne szűnjenek, legyen Isten, állam, törvény, illendőség.</p>
               <p>Amint Bálint belépett a kávéházba, minden szem ránézett. Az ismerős szemek
                  egymásnak villantak, az arcok mondták a Boór Bálinthoz való lelküket. Legtöbb
                  arcon a kicsinyek sajátságos öröme volt, hogy ennek a nagy fának is nekivettetett
                  a fejsze. Ő is, minden kiötlő erejével, éppen úgy a végzethez tartozik, mint a
                  parányok. Az egyik asztaltól, ahol újságírók reggeliztek, egy fiatalember
                  fölugrott és lázas sietséggel tűnt ki a kávéházból. A többiek kacagtak. Ő írta az
                  egyik lapban a támadó cikket Bálint ellen.</p>
               <p>Bálint egy külön asztalhoz űlt. De nem elbujva valamelyik szegletbe, hanem az
                  egyik Egyetem-uccára táguló ablakhoz. Hat pincér is ugrott hozzá, hogy lássák,
                  hogy tanui legyenek: nem dűl-é ki belőle a tragédia. De ezekben az emberekben
                  mégis volt sziv. Ők, akik annyi ál-urat és hamis hatalmat szolgálnak ki, legjobban
                  megismerik a született fejedelmet. Fokozott figyelmességgel szolgálták ki, arcukon
                  és mozdulataikban őszinte volt a részvét. Egy perc alatt az összes újságok Bálint
                  előtt álltak.</p>
               <p>Mindenki őt nézte. De titkon, de a szeme könyökével. Hogyan szederjesedik majd el
                  az arc, vagy hogyan tolul a vér szét az erekben. Hogy tágul kétségbeesésre a szem,
                  vagy hogy lobog fel benne a dűh. Hogy gyötrődik ki a lélek erre a testre, mely
                  olyan kiötlően hatalmas és olyan elzúzóan erős. Némelyik a nagy lesben füléhez
                  vitte kávéját, többen fordítva tartották az újságot. Dehogy ment volna egy is el.
                  Inkább késsék el a hivatalból, inkább nézzen rosszul rá a főnök rettegett szeme,
                  de legalább egy kortyot igyék ebből a tragédiából. - Ha ez dühében nekünk esik,
                  holnap befagy az egész sajtó - sugta tréfásan egy újságíró.</p>
               <p>Az első lap, mely kezébe került, a német klerikálizmus magyarnyelvű lapja, a
                  Keresztény Ujság volt. Két helyen is foglalkozott az esettel. A vezércikkben,
                  melynek címe: Él még a magyar lélek! - volt s egy belső cikkben, mely hosszasan
                  beszélte el a dolgot. A vezércikk zengő tedeummal kezdte, hogy a magyar fáról még
                  gazdag gyümölcsöket lehet várni, mert az éjjel megmutatta, hogy vannak még
                  virágai. A Szent Imre Gárdájába tömörült ifjuság vasököllel verte vissza azt a
                  támadást, melyet egy rombolásba és kéjbe tébolyodott elme követett el a Haza, a
                  Vallás, az erkölcs, az államrend és a művészet tiszta hagyományai ellen. Egy
                  összeférhetetlen, perverz-lelkű izgága alak, aki a géniuszt feltűnéssel akarja
                  pótolni s akinek hagyták, hogy kommunistaságát büntetlenül vigye el, mint egy
                  bomlott bivaly, újból nekiment a társadalmi rendnek. A mult legbecstelenebb
                  zsiványát, Dózsa Györgyöt választotta témának, aki a Hazát megtestesítő történelmi
                  osztályokat, melyek vérükkel fentartották a hazát egy ezredéven át, gyilkolta,
                  égette, rabolta s a Haza szent földjét vértengerré változtatta. És ezt a témát oly
                  szemérmetlen naturalizmussal dolgozta ki, mely még a Zsodoma Párizs disznóságait
                  is felülmúlja. Szerencsére, a szabadkőműves forradalom viharaiban felébredt a
                  nemzet őrlelke. A Szent Imre Gárdájának liliomos vitézei a kiváló szobrász, Huszti
                  Ernő s a magyar sajtó egyik nagy büszkesége, a keresztesvitéz-lelkű Thineberg
                  vezetése alatt ma éjjel behatoltak a Képzőművészeti Csarnok megfertőzött termébe s
                  szent haragjukban összetörték a gyalázatos botránykövet. Lehetetlenné tették, hogy
                  ez a kificamodott elme meggyalázza a magyarságot. Hála istennek, elmondhatjuk: a
                  magyar nyugodtan alhatik: a Trónt, az Oltárt, a Hazát szerető hű szemek
                  vigyázzák.</p>
               <p>Az esetet elbeszélő cikkben el volt mondva, hogy a keresztény egyesületek
                  vasárnapra óriási tiltakozó gyűlést rendeznek a Vigadó nagytermében az irodalom és
                  művészet megfertőzése ellen, Habina püspök, Puchberger Frigyes, Eckhardt János és
                  mások bevonásával. A Póstás lapja csak rövid hírben hozta a dolgot:</p>
               <p>- A leghelyesebb elintézés. A mai éjjeli órákban tudomásunkra jutott, hogy a Szent
                  Imre Gárda derék tagjai a furcsaságairól s más itt el nem mondható legendákról
                  ismert Boór Bálint szobrát, mellyel a tizenhatodik század vad kommunistáját, Dózsa
                  Györgyöt akarta megörökíteni, összezúzták. Vasárnap a Vigadó termében az összes
                  keresztény egyesületek tiltakozni fognak a fejét már ismét felemelő destrukció
                  ellen, melyre kiváló főszerkesztőnket, Póstás Lajost is meghívták. Addig jár a
                  korsó a kútra, amig eltörik.</p>
               <p>A Nemzeti Zászló vezércikkét Militzer bömbölte. Három ordító betűs címe volt:
                  Aljas merénylet a keresztény morál ellen. - Bűnös uszítás a honfentartó
                  osztályokra. - Attila unokái megvédték a magyar művészetet. - A cikk, túlmagas
                  rezgésszámáért, megfelelően elbőgve már nem is lett volna hang az emberi fülben.
                  Különben ötvenhétszer volt benne Boór Bálint gazembernek nevezve.</p>
               <p>A keresztény lapok mind nagyobb cikkben foglalkoztak az esettel s követelték a
                  megtorló eljárást a művész ellen. A zsidó lapok egy-két sorban egyszerűen közölték
                  a dolgot, minden kisérő magyarázat nélkül.</p>
               <p>Bálint most már tudta nyugodtan, mutatott mosolygással olvasni a lapokat. Sokszor
                  gyermekjóleséssel fel is nevetett. Mikor az utolsót is letette, kedélyesen
                  átszólt egy újságíróhoz:</p>
               <p>- De jó tüdőtök van. Csodálom, hogy nem robbantok szét a nemes haragtól.</p>
               <p>Az aggályoskodó arccal kérdezte:</p>
               <p>- Mit fogsz most tenni, mester, a szobrod ügyében? Nagyon szomoru eset.</p>
               <p>Bálintból nevetés buggyant ki:</p>
               <p>- Mit? Hát semmit. Mit is tehetnék? Egy jó keresztény nem törhet mindig diót vagy
                  mogyorót, vagy pláne házasságot: néha szobrot is kell törnie.</p>
               <p>Itt-ott nevetés vicogott fel, de sok arc dűhre rángott. Bálint fizetett és
                  elhagyta a kávéházat. Mikor kiment, egy újságíró felméltatlankodott:</p>
               <p>- Így pózolni ma senki sem tud Európában.</p>
               <p>Bálint egész nap járt-kelt, seholsem talált nyugtot. - Nem bírom, nem bírom
                  tovább, - mondogatta magában. - Valami módot kell találnom, hogy a hazai szemek
                  elől elbujhassak. Hogy ne ezek előtt a szemek előtt pusztuljak el. Nekem nem
                  szabad csúful meghalnom.</p>
               <p>Délben kikisérte az öreg Gergelyt a vonathoz. Az öreg nagy sírással búcsuzott:</p>
               <p>- Aztán jőjjön ki hozzám, Bálint úrfi, a sümegi temetőbe.</p>
               <p>A vonat elindulása után még egy jó óráig ott maradt a váróteremben. A nagy
                  mozdulás, a vonatok zaja, az idegen emberek tolongása mégis valami menedékféle
                  volt neki. Ma nagyon halogatta a percet, hogy egyedül legyen magával otthon.</p>
               <p>Mikor este tíz óra felé hazament: ajtójára tűzve egy idézés lógott. Végtelenül
                  húzódó röpirat-perében végre kitűzték a főtárgyalást november másodikára.</p>
            <milestone n="2" unit="startSubChapter"/>
               <p rend="head">2.</p>
               <p>Leiter biró leejtette a zsebkendőjét és megállt a Széna-tér közepén. Azért ejtette
                  le, hogy amig nagy körülményesen felveszi, beleszagolhasson a szél irányába: nem
                  követi-é valaki, nem olvasnak rá kutató szemek. Még alig volt este félkilenc s már
                  az egész Széna-tér és a belé torkolló uccák puszták és csendesek voltak. Az
                  elhagyott kofasátrak hallgattak a villannyal félig-szűrt sötétben. Csak jó messze,
                  a Szent János kórház tulsó sarkán lehetett látni egy öreg rendőrt. Neki dűlt a
                  falnak s álmosságából kihajló emlékezete szagolgatta azt a töltött káposztát,
                  melyet ezelőtt huszonhét évvel tálaltak elébe a sógora lakodalmán
                  Csicsókereszturon. Semmi veszély nem horzsolta a Leiter titokzatosságát.</p>
               <p>A Gyorskocsi-uccába tartott. Tehát: éppen ellenkező irányban, a sátrak felé ment.
                  Feltartotta a fejét, nagyokat fujt: nagy mutatósan olyan embernek látszatta magát,
                  aki csak úgy kedvtelésből levegőzik egyet vacsora után. De közben be-belesett a
                  sátrak közé. Néha kalapját, vagy bicskáját, vagy megint a zsebkendőjét ejtette le,
                  hogy újból és újból, guggoló űlésben körülforogva tengelye körül, bekukucsáljon a
                  világ rejtelmeibe. Szemein a csirkére lopózó görény mohó harapása volt, száján
                  kegyetlen-kéjes mosolygás vérzett. Látszott, hogy ez a bujósdis sötétkedő játék az
                  erotikája ennek a beteg életnek. De a világ nem rejtelmeskedett, nem titkolt, nem
                  fondorkodott Leiter biró ellen, még csak nem is borzadott. Mindössze egy félig
                  rothadt kalarábét látott az egyik sátor alatt.</p>
               <p>Lassan, minden pillanatban mutatott céltalansággal visszakerült, a Sport-pályát
                  megkerülve, a Széna-térre. Aztán felkószált az Ápolda-uccába. Ott, egy szomoru ház
                  előtt, egy terebélyes csókkofa megállította s hívta be. Leiter megállott, adta a
                  pityókos embert, hosszasan alkudozott vele. Aztán, mintha tulmagasnak tartaná a
                  csók árát, tettetett haraggal otthagyta a nőt. Hangosan kérdezte magától:</p>
               <p>- Merre is sétáljak? Még korán van hazamenni.</p>
               <p>A Batthyányi-uccába került. Magában kacagott: - Ez az ostoba nő pompás alibi lehet
                  szükség esetén, - és új kéjjel érezte furfangossága jó ízét. Amint a
                  Batthyányi-uccából leért a Hattyu-uccába: megint leejtette a kalapját s újból
                  kikutatta a világ zsebeit.</p>
               <p>Ilyen kihuncutkodott óvatossággal ment egészen a Gyorskocsi-uccáig. A Széna-tértől
                  idáig a rövid utat jó egy óra alatt tette meg. A Gyorskocsi-uccában, az ucca
                  közepe felé, egy kis korcsma világolt be a szegény ucca panaszaiba. Ott megállott.
                  Nagy kutatásosan elővette tárcáját. Úgy tett, mintha pénzét számlálná. Közben
                  megbizonyosodott, hogy nem követi-é az öt világrész valamilyen kiváncsisága. Nem
                  követte. Európa, Ázsia, Afrika, Amerika, Ausztrália diszkréten hűvöslöttek el a
                  Leiter titkaitól. De azért volt olyan szenvedélyes szinész, hogy a néma köveknek
                  is játszódjék. Félhangosan mondta magának:</p>
               <p>- Bemegyek egy pohár sörre. Úgyis zsiros volt a vacsora.</p>
               <p>Az ajtó riadt csengetéssel kiáltotta, hogy vendég érkezett. A söntésben nyolc-tíz
                  vendég iddogált. A környék szegény emberei: hordár, bolti szolga, foltozó varga,
                  házmester, akik itt mosogatták magukat eleven emberré a napi halál után. De az
                  egyik asztalnál három másféle ember űlt. Két hatalmas ököl-óriás és egy karcsu,
                  barna, harminc év körüli férfi. Rövid bőrkabátja volt s hátul, a kabátja alól,
                  kilátszott egy revolver bőrhüvelye. Barna arcán valami beteg hiuság s a
                  csatorna-Cézár állati parancsa volt. Ez volt az ellenforradalom egyik híres
                  vérbirája, aki, hogy különféle sikkasztásai nehogy itéletté legyenek, itélkezővé
                  lendült az új őrület véres elintézésében. A három ember szemei összevillantak a
                  Leiterével, de nem köszöntötték egymást. Leiter könnyedén odaszólt a kövér sváb
                  vendéglősnek, aki egy nagy korsót csapolt szinültig tele vigasztalással:</p>
               <p>- Hadúr adjon jóestét, megihatnék egy pohárka sört?</p>
               <p>- Tessék bennebb sétálni, lesz jó friss sör - mondta a vendéglős sajátságos
                  mosolygással.</p>
               <p>Leiter bement a belső lefüggönyözött szobába, ahol senki sem volt. Csak asztalok,
                  mindenféle ételre emlékező abroszokkal. A szobából egy ajtó nyilt az udvarra.
                  Leiter kiment rajta. Az udvar mélyén, sűrű zöld függönyök mögül világosság
                  szűrődött a piszkos krumpli-kövekre. Egy ajtó fölött nagy betűkkel ékeskedett:</p>
               <p>„Fehér Rózsa Asztaltársaság.”</p>
               <p>Leiter lumpos-kedélyesen elkiáltotta magát az ajtó előtt:</p>
               <p>- Csak ad Hadúr egy kis pohár sört.</p>
               <p>Az ajtó megnyilt. Belépett. A terem a régi budai házak tipikus félgótikus terme
                  volt. Külsejére egészen vendéglő-teremszerű. Közepén egy hosszu asztal, fehér
                  abrosszal megterítve. Azután egy csomó kisebb, szintén terített asztal. A falakon
                  mindenféle hazafias képek, különösen a világháboruból. Köztük a Tisza, a
                  Hindenburg, a pápa és Vilmos császár arcképe.</p>
               <p>A teremben még csak egy páran voltak. Nagy korsó sör volt mindenik előtt,
                  csendesen beszélgettek. Az asztalfőn Puchberger és egy fiatalember űltek.
                  Puchberger hasa felét az asztal alá duzzasztotta, de azért az asztal fölötti része
                  az egész hasával volt tekintélyes. Az arca fontosságba és bölcsességbe
                  szélesedett. A fiatalember mellette Sauer Aurél gróf volt. A gróf azok közé az
                  arcok közé tartozott, melyeket ez a beteg kor a rejtett bűnök vackaiból hívott
                  elé, hogy keresztes vitéz és hős legyen. Hosszu hegyes fején a keskeny homlok
                  majdnem arasznyi magas volt. A csúcsos, fehér, vizszintes barázdákkal áthúzott
                  homlok alatt két téveteg, vért és ágyékot kereső hólyagos szem titubált.
                  Szemöldökei egyáltalán nem voltak. Ez ennek a két beteg dülledt szemnek még
                  undorítóbb, állatibb jelleget adott. Tömpe, buja, kissé felfelé görbülő orra a
                  szaglásukból élő állatok örök-éber szimatát mutatta. Vékony peremű, vértelen,
                  idegesen rángó szája, mintha mindig egy szemei elé igézett szádista tor véres
                  gyönyörűségeire étvágyoskodnék. A Sauer gróf ősei századokon át bajor mészárosok
                  voltak: ökröket taglóztak le, disznókat hasítottak fel, birkáknak oltották ki a
                  mécsesét. Éktelenül meggazdagodva átkerültek Ausztriába és ott folytatták az ősi
                  mesterséget. Már nem a pénz kedvéért, nem muszájból: az öröklötté lett vér
                  szükségéből. Egyik ősük aztán, akit a család alapítójának tekintettek, valami sok
                  ökrű szolgálatot tett a megszorult Mária Teréziának. Ezért grófi címert kapott,
                  mely elől a mészárosi címernek mégis el kellett tünnie. Az ökör-taglózás tehát
                  elmaradt, de a vérontás dühödt szüksége megmaradt a tultáplált, sűrű vérben. A
                  Sauerek állandóan vad, vérre dühödő császárpártiak, örök háboruspárti, izgága,
                  veszélyes emberek voltak. Véres kalandjaikat csak rengeteg vagyonuk s a trón és
                  oltár iránt mutatott vak buzgóságuk tudta menteni. Ezernyolcszáznegyvennyolcban az
                  Aurél gróf nagyapja a császári hadakkal jött be Magyarországba s az ős mészáros
                  szomjuságot torkig itathatta vérrel a magyar falvakban. Ez a császárhű szádizmus
                  aztán egy nagy darabot hozott neki Magyarország testéből, magyar főrend,
                  zászlós-úr, nemzetfentartó elem lett. A fiatal Aurél gróf a háboru alatt a második
                  hadtest fővezérségénél teljesített valami szelid veszélytelenséget az ungvári
                  főreáliskola épületében. Mindennap kiment a főparancsnoki konyhára s nézte, hogy
                  mészárolják le a kappanokat, libákat, malacokat. Igen sokszor elkérte a vergődő
                  állatokat a szakácsok kezéből s ő tépte le puszta kezével jajgató fejüket. Volt is
                  vagy négy érdemrend a mellén, mikor a háboru összeroppant. A két forradalom alatt
                  a bécsi lukszus-bordélyokban tompítgatta hazafias fájdalmát. A kommün bukása után
                  az első percekben hazarohant s minden örökölt szádizmusával ellenforradalmár és
                  keresztény, minden elfutott gyávaságával hős lett. Hozzácsatlakozott egy
                  szétkóborló csapathoz s a téboly írtózatos raffináltságával etette torkig az örök
                  hiénát. A kenyér, a védő vér, a fentartó verejték szomoru parasztjait maga
                  akasztgatta fel keztyűs kézzel. Egynek átharapta a nyakát s a szájába szétcsorduló
                  vért az áldozat arcába köpte. Füley gróf, aki pompásan tudott néha egy egész
                  embert egyetlen tréfa villanásába tömöríteni: a nemzeti kaszinóban elkezdte
                  törülgetni a széket, melyről Aurél gróf felkelt. Az csodálkozó megdöbbenéssel
                  kérdezte: - Miért teszed ezt, Lajos bátyám? A gróf mosolyogva felelte: - Azt
                  hiszem, csurom-vér lett alattad. - Aurél gróf úgy kacagott a tréfán, mintha tükör
                  előtt bókot mondtak volna neki, a többiek is nevettek. Mert, bár nyers és lobbanó
                  volt, nagy népszerűsége volt a kaszinóban. Egyike volt azoknak, akiktől a kártyán
                  a legnagyobb összegeket lehetett nyerni és sohasem haragudott ezért.</p>
               <p>Sauer mellett Feichtinger Károly űlt nagyon zord, nagyon Mussolini, nagyon
                  összeesküvő arccal. Mellette, óriási fekete keretű, fekete-száru szemüveggel a
                  híres Kohlbauer páter, ajkán lemoshatatlan gúnyos mosolyával, nézett maga elé. De
                  úgy, hogy a mások arca mögé látott. A pátert látták már katonaruhában, szörnyű
                  pisztolyokkal az övén, látták elegáns világfi-hüvelyben, frakban, lakcipőben,
                  látták vadászruhában bő esőköpennyel: de papi ruhában soha senki nem látta.
                  Tartozott-é valamilyen rendhez, volt-e valahol parókiája: senki sem tudta. Hol
                  itt, hol ott tűnt fel az országban. Az ellenforradalom minden kiötlőbb tettében
                  ott volt mint homályos háttér. És kellő percben mindig tudott szétillanó pára
                  lenni. Pénze mindig bőven volt s világi és egyházi hatalmasságokhoz egyaránt volt
                  bejárása. Most nagy szürke köpenyegbe burkolta a talányosságát, de az öve táján
                  azért áttetszettek egy revolver körvonalai. A páter mellett a Bingenheimer tudós
                  biztonsága vastaglott, aki mellett a szőke, nyálas kis Pomp Rezső olyan volt, mint
                  egy szikla oldalán satnyuló árvalányhaj.</p>
               <p>Az asztal másik oldalán, szemben a Feichtinger mussoliniságával, Eckhardt János
                  reszelte a körmét a drága bicskájához tartozó reszelővel. Valaha olvasta egy
                  legény egyleti füzetben, hogy az ápolt köröm is a kultura haladását jelenti. Ezért
                  most nagyon kulturális tényezőnek érezte magát. Ilyenkor igyekezett beszédét
                  idegen szavakkal keverni. Eckhardt mellett a csinos barna Fritz Oszkár tartotta
                  maga és a társaság elé diplomata arcát. Fritz még Feichtingernél is jobban tudott
                  lódítani. Benne volt a demokrácia minden romlottsága, minden erénye nélkül. Ezért
                  nagy tehetségnek tartották s az ellenforradalom állandó külügyminiszter-jelöltje
                  volt. Ezt a jelöltséget aztán ő úgy hálálta meg, hogy a Tolnai Világ Lapja egy
                  régebbi számából magára másolt egy angol diplomata arcot, azt reggel a tükörben
                  mindig frissre igazította s lefekvésig cipelte magán. Úgy hogy néha, mégis
                  elfáradva, úgy érezte, hogy ólomból van az arca, leszakad és meztelen önmagában
                  fog állani a felnyilt szemek előtt. Az asztalnál űltek még: Brexatoris Román, aki
                  nem annyira a maga személyében számított itt, hanem mint az Aisleithner miniszter
                  idenyúló orra, füle és keze. Weidinger Ottó, egy nagy pénzintézet igazgatója,
                  aztán egy bajorországi és két osztrák titkos társaság kiküldöttjei.</p>
               <p>És csodálatos volt: ahogy ezek a germánok körülűlték az asztalt, bár a maga
                  személyében külön volt mindenik, kómikus kalandor vagy vaskos nyárspolgár, vérre
                  beteg túlállat vagy tudóskodó tudós, zsiros párvenü vagy talányos bujkáló: mégis
                  egyetlenegy arcot adtak. Mintha minden fej egyetlen, vaskos és korlátolt, de
                  makacs és erős fejjé tömörült volna. Mintha minden szem két óriás szembe nyilt
                  volna fel, mely egy évszázaddal előre lesi a kitűzött koncot, az ős állathúsba
                  ágyazott étvágy letörhetetlen akaratával. Mintha minden arc egyetlen konok, gátat
                  és irgalmat nem ismerő akarat arcává lett volna. Mintha minden állkapca egyetlen
                  írtózatos harapást adott volna össze, mely rányílik az egész világra. A polgári
                  pocakokból, a filiszter arcokból, a családias vagy kómikus alakokból: mint egy
                  roppant fekete sziklából kitestesedő arc: előrémlett Európa nagy lidércnyomása, a
                  magyarság és emberi kultura örök íjesztése: a húsevő és ragadozó germán bulldog.
                  Már nem is külön emberek: külön fej, külön akarat, szeretet és gyűlölet: egyetlen
                  ős vad akarat egyetlen mozduló izma voltak.</p>
               <p>A társaság nagyon melegen fogadta Leitert. De az annyira benne volt a kémek
                  kijátszásában, hogy még itt is azt mondta:</p>
               <p>- Erre sétáltam. Gondoltam, hogy benézek egy pohár sörre.</p>
               <p>Kacagtak. Leiter Kohlbauer páter mellé űlt. A társalgás az idegen kiküldöttek
                  kedvéért németül folyt. Puchberger bölcsen intett:</p>
               <p>- Arra figyelmeztetlek benneteket, hogy bármit végzünk is ma Boór Bálint ellen, a
                  végrehajtást magyarra bizzuk. Csodálatos ennek az embernek a szuggesztiója. Még
                  azoknak a látását is befolyásolja, akik gyűlölik. Észrevettem, hogy az Etelköz
                  több magyarja kezd nagyon különösen nézni bennünket.</p>
               <p>- Bizzátok rám, - mondta Sauer gróf s a mosolygás mintha serkedő vér lett volna az
                  ajakán.</p>
               <p>Puchberger íjedten kapott a levegőbe:</p>
               <p>- Az istenért, semmi botrány, semmi feltűnő erőszakosság. Elég bajunk volt már.
                  Minden ilyennel csak az ő elveinek csinálunk reklámot. Ha ilyen úton tesszük
                  mártirrá, holnap az egész Magyarország az ő mondatait fogja bőgni. És a magyar
                  csak akkor veszélyesedik élővé, ha halott vezérre akad.</p>
               <p>Eckhardt kitürelmetlenkedett a köröm reszelésből:</p>
               <p>- Hát nem tudtok valami kompromittáló pénzhistóriát, vagy valami sexuális botrányt
                  a nyakába varrni? Mire való akkor az egész Etelköz komédia, az egész titkos
                  szervezkedés? Miért fizetjük azt a sok börtönből megszökött gazembert? Egy
                  szervezet, melynek keze mindenütt ott van, ne tudjon elbánni egy kőfaragóval!</p>
               <p>Bingenheimer csendes hunyorítgatással kérdezte:</p>
               <p>- Hát mi van azokkal a tizenhároméves lányokkal?</p>
               <p>Kohlbauer páter úgy beszélt, mintha egy aktacsomó volna előtte:</p>
               <p>- Azok bizony nem tizenhárom, hanem legalább is tizenhatévesek. Ráadásul ezek is
                  régi históriák. Mi elkövettünk mindent. Hónapokig lesettük, kik járnak hozzá.
                  Kifaggattuk a boltok küldönceit, a házban lakó cselédeket, figyelemmel kisértük
                  minden lépését, egy közárnyékszékbe nem térhetett be úgy, hogy utána ne kutattunk
                  volna. Semmi eredmény. A tény az, hogy ez a szörnyeteg nemcsak botrányos, de még
                  bohém, vagy úgynevezett művészi életet sem él. Egészséges és egyszerű az élete,
                  mint egy paraszté. Reggel korán kel, sokat sétál a szabadban, este a tyúkokkal
                  fekszik. Semmi lefülelhető szenvedélye nincs.</p>
               <p>Feichtinger legényes-fitymálón biggyesztette az ajkát:</p>
               <p>- Olyanok vagytok, mintha szűz leányok lennétek s most jönnétek ki a zárdából.
                  Nincs semmi szenvedélye, nincs semmi adat ellene! Hát azért vagyunk mi itt, hogy
                  legyen. Az egész nagy összefogásnak nem volna értelme, ha ennyit sem tudnánk
                  megcsinálni. Csak ki azzal a váddal! Minél piszkosabb és valószinűtlenebb, annál
                  több hívője akad. Akár meg is gyilkoltathatunk vele szádista hajlamból egy
                  tizenhároméves leánykát. Van nekem elég újságíróm, aki, ha kell, az édesanyja
                  hulláját is feltrancsírozza. Thineberg, Brozicsevics, Glodariu, Militzer és a
                  többi boldogok lesznek, ha pocsolyát csinálhatnak a nyomdafestékből az ő számára.
                  Ha perel, az ilyen ügy két évig is elhúzódik és még ha a végén ki is mászik
                  belőle, a tömegek lelkében örökre lehetetlenné van téve. Ha csak tanuk kellenek,
                  szóljatok nekem. A Markó-uccában majd mozogni sem lehet a tanutól.</p>
               <p>A kis Brexatoris udvarias, aggályos és okos volt:</p>
               <p>- Teljesen értem Eckhardt kegyelmes úrnak, kinek éles pillantását mindig
                  csodáltam, türelmetlenségét s mélyen át vagyok hatva a Feichtinger kegyelmes úr
                  tervének zsenialitásától. Távol áll tőlem, hogy szerény képességeimmel velük
                  vitába merészkedjem. De úgy gondolom, hogy nem csodálhatjuk eléggé Puchberger
                  őméltósága bölcs mérsékletét, mely óvatosságra int a mai nehéz időkben. Ezt annál
                  is inkább hangsulyozhatom, mert ő ekszellenciája Aisleithner miniszter úr
                  különösen megbízott annak nyomatékos kijelentésével, hogy ő minden erőszakosságot
                  időtlennek talál. Hiszen jöhetnek napok, mikor a Sauer gróf őméltósága halált
                  megvető bátorságára lesz szükség, hogy ezektől a veszedelmes emberektől megvédjük
                  a fennálló társadalmi rendet. De amint kitünő barátom, főtisztelendő Kohlbauer
                  páter őnagysága előadta, környezete úgy ismeri ezt az embert, mint akinek
                  magánéletében, fájdalom, semmi olyan nincs, mely a törvények beavatkozására
                  támpontot adna. Azért, úgyis mint a miniszter úr ő ekszellenciájának szerény
                  megbizottja, valamint csekély személyemben is, ki merem ejteni annak a
                  kételkedésnek a kifejezését: vajjon nem fog egy ilyen vád egy közismert művész
                  ellen nagy visszatetszést szülni s nem fog-é éppen ellenkező gyümölcsöket
                  eredményezni, mint amilyeneket mi várunk tőle? Nekem kegyelmes megbizóm
                  parancsából sokszor van szerencsém bejárni az ország legkülönbözőbb vidékeit. Mély
                  sajnálkozással és erkölcsi felháborodással kell jelentenem, hogy ennek az embernek
                  sokkal több híve van, mint gondolnók. Nem tartóztathatom magam annak a
                  drasztikusnak mondható ténynek a megállapításától, kegyelmes, méltóságos és
                  nagyságos uraim, hogy a fajmagyarság kebelében igen sok egyénben valóságos Boór
                  Bálint fanatizmus, hogy ne mondjam: vallás, fejlődött ki s mondatai valósággal
                  kátészerűen váltak az illető egyedek vérévé. Én úgy merészelem gondolni,
                  helyesebben: kegyelmes megbizóm gondolatát merészelem úgy tolmácsolni, hogy kár
                  volna nekünk a dolgok természetes menete elé sietni valami olyan zajt okozó
                  ténnyel, mely esetleg éppen célunk ellenkezőjét eszközölné. Ez a nyomorult
                  jelenleg hermetice el van zárva a publicitás és kenyér-szerzés minden útjától.
                  Több végrehajtás van ellene. Közelebbről sümegi házát is elárverezik, ami, mint
                  megbizható forrásból tudom, halálos döfés lesz számára. Paupertas magna
                  meretrix. A jól megérdemelt nyomoruság vagy így, vagy úgy meghozza azt az
                  eredményt, melyet mi a keresztény társadalom érdekében várunk.</p>
               <p>A társaság tulnyomó része helyeselt. Csak a Sauer gróf csendje duzzogott s a
                  Feichtinger hallgatása fitymált. Leiter eddig leskődő szemekkel, jó falatra
                  nyálasodó szájjal nézte a beszélőket. Most felállott:</p>
               <p>- Kegyelmes, méltóságos és nagyságos uraim! Én ugyan nem vagyok zseni, még
                  talentum sem, de egyet-mást én is meglátok. Én azt hiszem, hogy a holnaputáni
                  tárgyaláson ennek a gazembernek az ügyét jó időre elintézik.</p>
               <p>Itt megállott. Ránézett Puchbergerre. A két ember mosolygása olyan volt, mintha
                  egy nyak roppant volna meg közöttük. Aztán fontoskodó íjedelemmel folytatta:</p>
               <p>- Az istenért! Nehogy olyan szinezete legyen a dolognak, mintha én előre tudnám az
                  itéletet. Méltóztatnak tudni, hogy én évek óta nem teljesítek birói tisztséget,
                  benn dolgozom a minisztériumban. De ismerem a kitűzött birák hazafias keresztény
                  gondolkodását és törvénytudását s nem kételkedem az eredményben. De ha véletlenül
                  mégis felmentenék: mindig lesz időnk gondolkodni, mit próbáljunk vele.</p>
               <p>Mindenki ránézett. A szemébe nézett. A szemeiben levő belső szemekbe néztek.
                  Mindenki mosolygott. Puchberger elővette óráját:</p>
               <p>- Vigyázzunk, tíz elmult, mindjárt jönnek. Beszéljünk más témáról.</p>
               <p>És tényleg: az udvar krumplikövei már új közeledőket kiáltottak. Az Etelköz titkos
                  szövetkezet a leghatalmasabb volt azok között az összeállások közt, melyeket e
                  beteg napok egybe kergettek. És ezek az arcok, melyek bemerültek az éjszakából a
                  terem halk világába, összeadták lelki térképét az egész mocsárlázban vergődő
                  társadalomnak. Kopott ruhás, ténfergő arcu tanítók, tanárok, hivatalnokok. Éhes
                  szemük mintha előre dermedne a három év mulva bekövetkező fizetési előlépésre,
                  mely körülbelül két kalap árát jelenti. Közben ide jönnek: szókat köpdösni és
                  szókat nyeldesni, hogy sinylő emberségükkel elhitessék, hogy ők is a
                  világtörténelem részei. Meg aztán: ebben az élettelen életben és holt robotban
                  olyan jó nagyon szeretni és nagyon gyűlölni valamit, mert néha mégis, mégis élővé
                  kell nyújtózkodni. Jól öltözött ficsurok, elegáns kalandorok, szimatos ügyvédek,
                  beteg orvosok, kiket a titokzatosság csiklandozása s az étvágy gerjedelme hoz ide.
                  Vasalt nadrágu, vasalt képű, vasalt lelkű törtetők, kiket egy áhított állás, cím,
                  kiviteli engedély, vagy más zsákmánya az embererdőnek csal ide.</p>
               <p>Mikor az óra tizenegyet ütött, Puchberger megnyitotta az ülést. Üdvözölte a
                  megjelenteket, akik a mai nehéz időkben is ott állanak a keresztény Magyarország
                  gátján, hogyha kell, testükkel is felfogják a forradalmi világnézet felforgató
                  tanait. Nyugodt intéssel folytatta:</p>
               <p>- Kedves magyar testvéreim, egy nagyon szomoru ügyben jöttünk ma össze. Egy magyar
                  testvérünk fölött kell itélkeznünk, ki romboló szenvedélyével, féktelen
                  izgatásával, a keresztény világnézlet vad gyűlöletével máris mérhetetlen károkat
                  okozott a magyarságnak s ha tovább engedjük, talán egy új vörös uralom dögvésze
                  szakad az országra. Én ugyan nem akarok befolyni a testvérek véleményére, csak
                  arra kérek mindenkit, hogy a kellő mérsékletet még ezzel a kártékony emberrel
                  szemben se veszítsük el. És mikor szükségszerűen védekezünk, ne felejtsük el,
                  hogy az ellenség mégis testvérünk, mégis magyar. Szivem teljes melegéből üdvözlöm
                  itt megjelent bajor és osztrák testvéreinket.</p>
               <p>Aztán a bajor küldött, vaskos, barna ökölember beszélt a maga és osztrák társai
                  nevében. A német bajtársak meleg üdvözletét hozza a magyaroknak. Németország
                  annyit áldozott a magyarokért, hogy ő és társai meg vannak győződve: ha akad itt
                  egy áruló, aki a hűségesen védő Germánia ellen izgat, a magyaroknak lesz erejük és
                  akaratuk hozzá, hogy örökre elhallgattassák.</p>
               <p>Őrjöngő taps-orkán követte a szavakat. Puchberger meghatottan köszönte meg a nagy
                  Németország idedobogó szivét. Nagy biztonság az nekünk, hogy a német szem, minden
                  nehéz bajai közt, ráér a mi kis dolgainkra is figyelni. Magyarország sohasem lehet
                  hálátlan. A világtörténelem a vér, a hit, a szenvedés széttéphetetlen láncával
                  csatolta oda Magyarország sorsát Germánia szekeréhez. Ez a szekér a közel jövőben
                  diadalkocsi lesz.</p>
               <p>Új lelkesedés lávázott fel. Az egymásnak szoruló arcok egymásba izzadtak a
                  lelkesedéstől s azt a hatást tették, mintha mindenik a két szomszédja arcával is a
                  maga örömét kiabálná. Glodariu, aki a terem hátsó zsufolásában verejtékezett, a
                  zsebkendőjét lóbálta a bajor felé. Puchberger elünnepélyesedett hangon
                  kérdezte:</p>
               <p>- Van-e valakinek valami határozott indítványa a fenforgó ügyben?</p>
               <p>A hadonázó, zajongó, egymás arcába lelkesedő tömegre, mint egy roppant jégtábla,
                  egyszerre hullott rá a csend. Mindenki mozdulatlanná merevedett, minden arc némává
                  fagyott. Csak belső szemeikkel lesték egymást: ki fogja elhagyni a jó meleg
                  tömegmenedéket, ki vállalja a külön gonoszság felelősségét? Puchberger
                  megismételte kérdését. Már kínos feszengésbe rándultak a testek. Egy széles
                  éneklésű, kálvinista-papos hang kissé belső remegéssel kezdte:</p>
               <p>- Kedves testvérek!</p>
               <p>Egy kis emberke állt fel, Kenyeres Joó Ferenc, egy vidéki városi könyvtár
                  igazgatója. Olyan alacsony volt, hogy púposnak látszott. Ráadásul: az íróasztal
                  mindennapi unalma bogárhátuvá tette testét. Tág könnyzacskóju szemei fáradtak
                  voltak s kifejezésük majdnem hülye volt. A rőtes barna bajusz leforrázott
                  lemondással hajlott a világvonzás kényei szerint. Szája sajátságos,
                  zsoltáréneklésre görbült gyermekszáj volt. Egyáltalán: az egész arcon és egész
                  alakon volt valami nagyon fáradt, nagyon vén és nagyon gyermek. Nyelt egy nagyot s
                  most bátrabb zengéssel újból kezdte:</p>
               <p>- Kedves testvéreim! Ha a történelem menetét nem a laikus felületességével, hanem
                  a szakember mérlegelésével vizsgáljuk, úgy találjuk, hogy a Gondviselés bizonyos
                  ritmusban intézi a gyarló emberek dolgát. Vegyük csak a mi szegény hazánkat,
                  Magyarországot. Először elpusztította a tatár, aztán magától talpra állott. Aztán
                  elfoglalta a török. Megint csak visszakerült hozzánk. A Bach korszakban
                  Ausztriává lettünk, a Gondviselés elhozta ezernyolcszázhatvanhetet. Így most is
                  megcsonkítva állunk. De ez nem baj. Ez a jó isten nevelő munkája. A Gondviselés
                  mindent elvégez, csak meg kell érdemelnünk...</p>
               <p>- Talán sziveskednél már a tárgyhoz térni, éjfél felé jár az idő, - figyelmeztette
                  az elnök.</p>
               <p>Joó Ferenc a legártatlanabb képpel felelt:</p>
               <p>- Hiszen éppen a tárgynál vagyok. Itt van ez a Boór Bálint. A Gondviselés közénk
                  adta ezt a megtévelyedett embert, hogy intő példája legyen a magyarságnak. Amint a
                  célját eléri vele, a Gondviselés félre is fogja tenni, amint a gazdasszony eldob
                  egy elkopott seprüt. Én azért azt mondom, ne csináljunk mi semmit, hagyjuk működni
                  a Gondviselést. Mindent elintéz az magától, csak meg kell érdemelni.</p>
               <p>- És ez a hülye egy vidéki város legnagyobb tudósa, - mormogta Kohlbauer
                  páter.</p>
               <p>- Ne bántsd, ez a tipikus magyar filozófia, - sugta vissza Bingenheimer.</p>
               <p>Helyeslés, nevetés és dühös kiáltások horzsolódtak egymásba a kis ember
                  szavaira:</p>
               <p>- Éljen, éljen Kenyeres Joó Ferenc! Hagyjuk, itéljen az isten.</p>
               <p>- Akkor én a mai esti pörköltem árát is a Gondviselésre bizom.</p>
               <p>- Ha neked rohan egy veszett bika, majd várni fogod nyugodtan a Gondviselést.</p>
               <p>Az elnök komoly hangja közbevágott:</p>
               <p>- Ki kiván még hozzászólani?</p>
               <p>Győry tanár most vette észre, hogy szomszédja az ő kalapján űl. Rá akart szólni,
                  de az elnök szavaira lefagyó csendben a hang visszaíjedt torkába s csak egy
                  félhangos nyikkanás jött ki belőle. Erre mindenki ránézett s újból felborzolódott
                  a levegő:</p>
               <p>- Halljuk! halljuk!</p>
               <p>- Halljuk Győryt!</p>
               <p>- Éljen Győry!</p>
               <p>Győry igyekezett minél alacsonyabb lenni a székén. Utoljára már csak nagy kisápadó
                  plébános-feje volt a szék fölött, mint a tó felszinére rémült teljes hold. Az
                  elnök kérdezte:</p>
               <p>- Győry testvérnek van valami indítványa?</p>
               <p>Győry úgy állt fel, hogy lassan a vállait, a karjait maga elé tolta s felállása
                  inkább elbujásnak tetszett. A két váll közűl elődidergett arca teljes holdja. A
                  megszeppenéstől dadogva mekegte:</p>
               <p>- É-é-é-ééén...</p>
               <p>Nagy nevetés mosott feléje. Még a Puchberger méltóságára is kizsirosodott egy
                  fényes mosolygás. Új biztatással kérdezte:</p>
               <p>- Van, kérlek, valami gondolatod a szóbanforgó ügyben?</p>
               <p>- Neekem niincs gon-gondolatom, - vacogta Győry s mert az arcok újból kacagásba
                  törtek, rámutatott nyugodtan űlő szomszédjára:</p>
               <p>- A kaalapom, a kala-kalapom, - dideregte kétségbeesetten.</p>
               <p>A szomszéd észrevette a dolgot. Előkapta a szétnyomott kalapot. Az ártani gyűlt
                  csúf emberek egy percig zengő kacagás-folyóban lettek fürdőző gyermekekké.
                  Weidinger kikönnyesedve mondta szomszédjának:</p>
               <p>- Legalább volt valami értelme, hogy éjfélkor ide mászkál az ember az isten háta
                  mögé.</p>
               <p>Most Maczuga állott fel. A tekintélyes test feltornyosulására kezdett csendbe
                  simulni a terem. Két-három tanár a füleit toldta a szájához s a megnőtt nyilással
                  kiáltotta:</p>
               <p>- Éljen Maczuga! Éljen Maczuga testvér!</p>
               <p>Maczuga a közéleti arcát vette elé, mely ilyenkor mintegy tovább bővült
                  felhörcsökösödött bő nyakába. Feltette szemüvegét, hogy jobban megtalálja a
                  súlyosabb szavakat:</p>
               <p>- Kedves testvéreim, mert nem akarom szövetségünk ez ősmagyar megszólítását a
                  kegyelmes, méltóságos és nagyságos, bár megérdemelt, de hűvösebb és nagyobb
                  távolságot jelentő kifejezéseivel felcserélni. Kedves testvéreim! Ez a Boór
                  Bálint, akit most a ti bölcs itéletetek elé hoz a nagytekintetű vezetőség hazafias
                  szeretete: veszedelmes ember. Többet mondok: erkölcstelen ember. Többet mondok:
                  hazaáruló. Azt hiszem, kedves testvérek, nem túlzok, mikor azt mondom, elérkezett
                  a tizenkettedik óra, amikor kötelességünk elkiáltani a quo usque tandemet. Az
                  utóbbi évek történetén mint vörös fonál húzódik végig ennek az izgága és
                  istentelen embernek a céltudatos destrukciója, mely a sír szélére dobott magyarnak
                  az utolsó lökést akarja megadni. Bármennyire is tisztelem tehát országos hírű
                  kedves barátomat, Kenyeres Joó Ferenc testvérünket, ki kell jelentenem, hogy tenni
                  kell, igenis: tenni kell! Hiszen az isteni Gondviselés éppen az emberi tettekben
                  nyilvánul meg. Ne várjuk, hogy mint derült égből a villámcsapás, egyszerre valami
                  katasztrófa érje az országot e miatt a nyomorult ember miatt. Azért engedjétek
                  meg, hogy lelkiismeretem megnyugtatására odakiáltsam a testvéreknek: videant
                  consules, ne quid respublica detrimenti capiat!</p>
               <p>Felszökő éljenek lobogó pálmái közt űlt le. Puchberger nagy tisztelettel
                  kérdezte:</p>
               <p>- Van-e tisztelt barátom és testvérem valami pozitív indítványod?</p>
               <p>Maczuga, félig felállva, meghajlással viszonttisztelte az elnököt:</p>
               <p>- Én, méltóságos uram és testvérem, én az én egyéniségem súlyával nem akarok
                  befolyásolni senkit. Én osztozom a többség akaratában, - és nemes szerénységgel
                  leűlt.</p>
               <p>A Maczugától felvert lelkesedési hullám Sörös Dezső tanár urat vette a csúcsára. A
                  gyakorlat-javításos arcu vézna tanár úgy nézett szemüvege mögül Maczugára, mint
                  egy égből lehúllott beszerzési általányra:</p>
               <p>- Kedves testvérek! Azt hiszem, hogy azok a hazafias érzésektől lángoló szavak,
                  melyek imádott szellemi tábornokunk, a méltóságos Maczuga testvér ajkairól
                  elhangzottak, mindnyájunk szivében élénk visszhangot keltettek.</p>
               <p>- Éljen! Éljen Maczuga! - lelkendezett a terem.</p>
               <p>- Igen, testvérek! A méltóságos Maczuga testvér az ő szokott éleslátásával fején
                  találta a szeget: tenni kell! Én így módosítanám a híres latin közmondást: verba
                  volant, scripta manent, hogy: a szavak elröppennek, a tettek megmaradnak. Minden
                  Demosthenesnél szebben beszél a tett, mondja a költő. Engedjétek meg, kedves
                  testvérek, hogy ebből az alkalomból, midőn mint egy fárosz ad nekünk világot a
                  követendő út elé, mindnyájunk nevében mély szeretettel üdvözöljem méltóságos
                  Maczuga főigazgató testvér urat és elmondjam: vajha az isten sok ilyen vezért adna
                  a magyar szellemi hadak élére.</p>
               <p>Mint jóllakott piócák, nagy kövér éljenek másztak ki a kis emberpocsétákból. Sörös
                  tanár nagy fényességes elégedetten leült és úgy nézett maga köré, mintha egy új
                  fizetési osztály örömei közt tájékozódnék. Puchberger most már majdnem
                  türelmetlenül mondta:</p>
               <p>- Kérlek, elfeledtél indítványt tenni.</p>
               <p>A tanár úgy állt fel ismét, mintha dugóhúzó volna egy reszkető kézben. Levette
                  szemüvegét, úgy csodálkozott:</p>
               <p>- Indítványt? Nem, nincs indítványom. Én sohasem indítványoztam, - hebegte és
                  visszalapult a székére.</p>
               <p>Puchberger íjedten súgta a körötte ülőknek:</p>
               <p>- Ezek elszószolnak itt hajnalig s nem lesz semmi eredmény.</p>
               <p>Bingenheimer összesúgott Leiterrel, aztán felállt:</p>
               <p>- Kedves testvérek, mi egy páran: Puchberger, Feichtinger, Eckhardt, Kohlbauer,
                  Leiter barátaim és én, mindig azon a véleményen voltunk, hogy nem tartozik az
                  Etelköz hatáskörébe fellépni ez ellen az ember ellen. Igenis, mindnyájunknak
                  kötelessége, hogy a saját körében a felvilágosítás nyugodt szavaival védje a
                  lelkeket ennek az embernek a mérgezése ellen. Egyébként, ha vétett valamit a
                  törvény ellen: itéljen a törvény, mi csak tisztelettel hajolhatunk meg végzése
                  előtt. Ezt az ülést is csak tisztán a Kenyeres Joó Ferenc testvér kivánságára
                  hívtuk össze, hogy a mulasztás vádját elhárítsuk a vezetőségről. Különben is, Boór
                  holnapután bírái elé fog állani, bizzuk azok bölcsességére a dolgot.</p>
               <p>Mint egy nagy lélegzés, mely újból domboruvá könnyíti a megszorongatott mellet,
                  úgy szállt fel a helyeslés a terem nagy részéről. Csak itt-ott, gondosan árnyékba
                  súnyított szájakból jöttek dühös kiáltások.</p>
               <p>- Hát hagyjuk, hogy tovább is garázdálkodjék?</p>
               <p>- Ott kell leütni, ahol találják!</p>
               <p>- Ki kell kergetni az országból, az ilyen embernek itt nincs helye.</p>
               <p>Leiter lassan, lassan emelkedett fel, mintha ebben a mozdulatban is valami rejtett
                  diplomácia volna. Ajkán, arcán olyan kéjes volt a mosolygás, mintha fogantató csók
                  pattanna szét testében. Halk hangon kezdte:</p>
               <p>- Kedves testvérek, talán szerénytelenség, hogy én igénytelen létemre szóra állok
                  fel, de a lángész nem végezhet el mindent, nekünk egyszerű embereknek is
                  segítenünk kell. Én ugyan hat év óta nem gyakorlom a birói hivatalt s egyáltalán
                  nem érintkezem birákkal. De általában fájdalommal tapasztalom, hogy biráink nagy
                  része még a régi liberális kor hagyományaiban él, a legjobb lelkiismeret szerint,
                  ezt elismerem. Ezek pedig nem igen szivesen törnek pálcát művészember fölött s egy
                  határozatlan gondolatszabadság beteg ideológiájában élnek. Azért körülbelül,
                  anélkül hogy arrogálnám az itélet előrelátását, biztosra vehetjük, hogy ennek a
                  veszélyes embernek a hajaszála sem fog meggörbülni. De én, akinek talán volna egy
                  s más panaszom ellene, azt mondom, hadd fusson. Én teljesen egyetértek tudós
                  testvérünkkel, Kenyeres Joó Ferenccel és kiváló vezető testvérünk, Bingenheimer
                  véleményeivel. Csupán egyre hívom fel a testvérek figyelmét. Ennek az embernek még
                  ott áll egy szobra a Szépművészeti Múzeumban. Ezt a szégyent, ezt a nyilvános
                  mérgezést nem szabad tűrnünk. Nyomást kell gyakorolnunk az igazgatóságra. Kérem a
                  testvéreket, írjon mindenikük egy névtelen levelet az igazgatósághoz, mint a nagy
                  közönség egy tagja, követelje felháborodva a szobor eltávolítását. Egy kis
                  fenyegetéssel is meg lehet súlyosítani a sorokat. Ez bizonyára hatni fog. Én
                  különben magát Boór Bálintot nem akarom bántani, csak a mérgezése ellen akarom
                  megvédeni a keresztény lelket.</p>
               <p>A névtelen levelet egyhangu lelkesedéssel fogadták. Hát mégis tehetnek valamit:
                  lehetnek ököl, fogak és fullánk, anélkül hogy számadás következnék utána.
                  Puchberger egy pár köszönő szóval bezárta az ülést s az emberek már nagy
                  lélegzéssel felkeltek, hogy a világtörténelemből hazamenjenek. De a fiatal Simon
                  Zoltán ügyvéd, akit Boór Bálint elkergetett az ügyei mellől, zajosan kitaszította
                  maga alúl a széket s harsány hangját mint egy vámsorompót állította a távozni
                  akarók elé:</p>
               <p>- Kedves testvérek! Mielőtt szétmennénk e lélekemelő együttlétből, ahol egy nemzet
                  léte fölött virrasztottunk, úgy hiszem, mindnyájunk érzelmét tolmácsolom, mikor
                  szeretett vezérünknek, méltóságos Puchberger Frigyes testvérnek a legforróbb
                  hálánkat fejezem ki azért a bölcs mérsékletért és célkitűző mutatásokért,
                  melyekkel a mai estén az oly fájdalmas és nevezetes ügyben az ülést vezette. Kérem
                  Hadúrt, a magyarok egy igaz istenét, tartsa meg őt sokáig nemzetünk és a
                  keresztény társadalom javára. Ugyancsak köszönetünket kell kifejeznünk méltóságos
                  Kenyeres Joó Ferenc tudós testvérünknek, méltóságos Maczuga és Bingenheimer nagy
                  tekintélyű testvéreinknek, sőt még Sörös Dezső tanár testvérünknek is, hogy
                  mélyreható megjegyzéseikkel megvilágítottak bennünket. Amig ilyen embereket
                  látunk, teljes bizalommal ismételhetjük az ihletett költő szavait: Hiszek egy
                  istenben, hiszek egy hazában, hiszek Magyarország feltámadásában.</p>
               <p>- Most aztán újból vasaltathatom a kalapomat, - zsörtölődött Győry tanár.</p>
               <p>Mindenki ment kifelé. Sajátos gyermeköröm volt mindenik arcán. Itt voltak,
                  résztvettek valamiben, fontosak voltak: hazafiak és nemzetfentartók és nem került
                  semmibe, még egy kockáztató szóba sem. A vidáman beszélő szájak gőzölögtek a hideg
                  őszi estében. A korcsma előtt, a korcsmalámpa erős világában, a csatorna
                  elfolyásában egy munkásféle ember feküdt. Arcával fölfelé volt, két kezével fejét
                  fogta, lábai szétálltak. Az alkohol, amint kilépett a korcsmából, rögtön
                  letaglózta. És most tudat és álom nélkül vak eltagadásban volt menekülés:
                  nem-ember, nem-élet, nem-fájdalom. Sauer gróf, aki a bajor és osztrák
                  kiküldöttekkel távozott az összebujásról, gúnyosan mutatott az állatba futott
                  emberre s a Simon ügyvéd pátétikus hangját utánozva, németre fordítva
                  szavalta:</p>
               <p>- Hiszek Magyarország feltámadásában!</p>        
            <milestone n="3" unit="startSubChapter"/>
               <p rend="head">3.</p>
               <p>A temető kapuján alig tudott bejutni a rengeteg néptől. A gyertyák már kezdtek
                  felgyulni a sirokon s a hideg köd fényes körben reszketett a lángok körül. Az ősz
                  hideg lehellete csonton, véren, velőn áthatolt s ravatallá tette a lelket. A
                  levegőben az őszi rózsa s krizántémum friss sírása húzott. És még mindig új és új
                  érkezők hozták a virágot a lehunyt szemű embereknek.</p>
               <p>Bálint lassan ténfergett az utakat elömlő nagy tömegben. Életébe felgyűltek az
                  arcok, a hangok, a virágba borított sírok, a sírkövek, a lobogó lángok. Temetővel
                  volt tele. És ez olyan jó volt, olyan hosszu simítással csitította az élet lázát.
                  Mintha kékszemű hugocska tett volna lágy kezet homlokára: - Mi bajod van,
                  testvérkém? Ne félj, meg fogsz gyógyulni.</p>
               <p>Hatalmas alakjára minden szem rátágult egy pillanatra. Sokan megfordultak utána.
                  Néha nevét is hallotta, gúnyos, ellenséges, vagy hitre lobbant női hangon.
                  Ilyenkor úgy érezte, mintha hideg kéz nyúlna szivéhez s odaütődött szomorusága
                  nagy ólomfalához.</p>
               <p>Egy díszes sír körül, melynek fejénél roppant fekete márvány komorlott, óriási
                  fáklyaszerű gyertyák lobogtak. Olyan komorak voltak ezek az égő gyertyák, olyan
                  ravatalos gyásszal ömlött ez a halálos fény, hogy Bálint úgy érezte, mintha a
                  halál-folyó szakadó kútfejénél állna s a fekete hullámok vernék homlokát. Mintha
                  innen özönölne, végtelen mozdulással, a világra a halál.</p>
               <p>Már majdnem közel ért a Mózes sírjához, mikor akaratlanul megállott. Itt a
                  hegyoldalon, a temető hátsó részében, a halál proletár negyede van: a szegények
                  sírja. Egy nemrég hantolt sír körül egy inség-arcu munkásasszony állt öt pici
                  gyermekkel, három kis lánnyal és két fiucskával. Az anya is, a gyermekek is,
                  olcsó, rövid gyertyákat dugdostak a még fűtelen sír nedves földjébe s nagy
                  áhitatos szemekkel nézték a kis lángocskákat. A fény felvetődött templomba nyíló
                  arcukra. A kicsinyek orra vörös volt a hidegtől, fénylett is, de szemük nagyra
                  nyilt lélek-margaréta volt. És mint két szegény gyertya fénye: az anya két szeme
                  is fénysátort reszketett a kis fejekre. A kioltott ember fölött, a halál kietlen
                  sátorában, az őszben és hidegben: olyan élet, olyan végtelen szeretet, olyan
                  emberi család voltak. Bálint, észrevétlenül, hosszan nézte őket. Majdnem irigység
                  csúszott a szivéhez. Ha ő feküdnék ott, e hűséges kis szemek meleg vigyázása
                  alatt!</p>
               <p>Elérkezett a Mózes sírjához. Az elfutott fiu vak álma fölött egy síri lámpa égett.
                  Mellette egy nagy csokor volt fehér krizantémumból és vörös szekfűből. A lámpát és
                  virágot Katica hozta ide még kora délután. Bálint nézte a sírt.</p>
               <p>Nézte a sírt és látta benne a szétfoszló holtat. Látta kifolyni a nagy kék
                  szemeket, elkeveredni a meghígult test szörnyű habarcsába. Írtózatos nedvek
                  szivódnak szét a rögöcskék szájába s a megvetkezett csontokhoz már csak hígult
                  hús-cafatok ragadnak. Titkos kis hajszálcsöveken sikkad szét, mint egy kiöntött
                  pohár víz, az, aki olyan csodálatos álom, sajgó fájdalom és nagy szeretet
                  volt.</p>
               <p>Összerázkódott. Mint szegény lakások falába a föld rossz nedve: a sírból, a temető
                  földjéből minden pórusán, teste minden kis futó csatornáján szívódott fel a halál
                  és elért szivéig. Oh, áldás és jó ajándék minden: az ütés, a nehéz napok, a
                  gondok, az üldözés, az elhagyatottság, az egész emberrel szörnyű világ: csak a nap
                  süssön, csak az ég kék húsa szálljon puhán a szemre, csak zöld fű nevetése
                  frissítse a lélegzetet. A roppant ember minden paránya zuhogó, forró csókot
                  küldött az élet felé.</p>
               <p>És akkor ott, a hegyoldal magasabb pontján, belátta szemeibe az egész temetőt.
                  Ezer és ezer láng lobogott feléje az őszi köd óriási glóriájában. Sír hullámzott
                  sír felé, halott csolnak ért halott csolnakot s mint parttalan halál-tenger volt
                  előtte a temető. A sírkövek és fejfák mint elsülyedt hajók árbocai jajgattak ki a
                  halálos végtelenből. Eltűnt a város, eltűntek az alakok, kifakult minden mutatása
                  a domboru életnek. Mint végtelen dagályba mozdult nehéz zúdulásu tenger csak halál
                  volt: halál, halál a világ. Mint elkeseredett szinész, a világ letépte magáról az
                  életszerep minden álcáját s megmutatta örök lényegű fekete arcát.</p>
               <p>Végtelen, súlyos döbbenet hideg olvadt ólomja folyt szét az erős férfiban. Oh, ha
                  futhatna, futhatna izmot, agyvelőt, szivet átmelegítő veszett rohanással. Ha
                  elfuthatna valahová, ahol csak nap, csak gyermekek, víg kacagások és virágok
                  volnának. Hogy azokkal rakjon gátat a szive körül a fertelmes áradat ellen, hogy
                  ne érhessen hozzá a halál, hogy meg ne találja. Nem, nem, nem adja oda összelátott
                  kincseit, nem adja a nap, a csók, a szépség ízét, nem adja még a fájdalmakat sem,
                  a drága kincses fájdalmakat. Titokzatos előteremtésben ő benne kapott új szint és
                  formát a világ s ha ő kilobban, szürke sírás omlása lesz az élet.</p>
               <p>Otthagyta a sírt. Majdnem futva, lázas íjedéssel vergődött át az embereken, ki a
                  temetőből. Nem űlt villamosra. Gyalog ment, gyorsan, akartan erős lépésekkel, hogy
                  visszamelegítse magába az életet, a test édes bátorságait. Mikor a Roham-utcán
                  ment fel a várba, két úri ficsur léházott el mellette. - Ennek is ellátják a baját
                  holnap, - mondta kacagva az egyik. A mondás csak úgy távolról, alig érintette meg
                  a Bálint lelke könyökét. - Ugyan ki és miért látná el holnap az én bajom? -
                  tünődött egy halvány kisebbik gondolata.</p>
               <p>A bezárt hideg levegőben a műtermet sírbolttá fázta s ide érezte a temetői
                  koszoruk szagát. Az utóbbi időben a nyomoruság-szeg nagyon kiütötte fejét a napok
                  zsákjából. Nem telt fára, nem telt semmire, még tisztességes kosztra sem. Majdnem
                  csupán szalonnából és teából élt. Vacogó lélekkel ment a konyhába, teát főzött,
                  ivott vagy három csészével. És mint elgyötört szepegő gyermeket lefektette magát
                  az ágy menedékébe.</p>
               <p>Reggel arra ébredt, hogy csurom víz, hogy torkát fojtogatja valami. Feje nehéz
                  zúgásu leszakadt harang volt, tagjait alig tudta mozdítani. - Úgy látszik, tegnap
                  igen nagy kortyot ittam a halálból, - mondta. Aztán elhatározta, hogy ma nem kel
                  ki az ágyból.</p>
               <p>Jól becsavarta a paplanba magát s lázas szemeivel nézte az egyedülvalóságát.</p>
               <p>Nagyon jólesett volna egy kis feketekávé vagy tea. De akkor fel kellett volna
                  kelnie, kimennie a hideg konyhába. És olyan nehéz volt a teste, úgy nem tudta
                  rászánni magát: elhagyni a felforrósodott ágyat s hagyni magára ömölni a fűtetlen
                  lakás hideg lehét. Oh, hogyha most volna valaki, akinek lépései széthangoznának a
                  lakásban és lelkében: ne félj, szegény Bálint, vigyázok reád. Aki föléje hajolva,
                  meleg szemeibe göngyölné az ő bibijét. Aki mint szoktatott pihés galambokat,
                  szelid szavakat küldene felé: mit kivánsz? hol fáj? kell-é egy kis forró leves?
                  Ezer gondoskodásával úgy röpkedné körül, mint apró, meleg madarak a reggeli fát.
                  Látta, amint egy fiatal szőke nő jön ki a konyhából. A göndör párák rózsássá
                  teszik arcát s fényes ködöt fátyoloznak szőke fürtjei fölé.</p>
               <p>Délig úgy feküdt az ágyban, éber-zsibbadtan. Akkor mégis kicammogott egy percre az
                  ágyból. Majdnem farkasüvöltést hallott a műterem hideg magánosságából. Forró
                  testét hirtelen bebujtatta a télikabátjába. Súlyos, únott mozdulatokkal készítette
                  el a teát a konyhán. Egy kis szalonnát vágott hozzá. - Még van körülbelül egy
                  kiló. Nem hallatlan fényes jövője van egy magyar géniusznak, - mondta magában.
                  Aztán visszament ágyába s ott fogyasztotta el a dús ebédet.</p>
               <p>Már éppen kezdett visszamelegedni a teste, amikor csengettek. Bálint nagyot
                  kiáltott az ágyából:</p>
               <p>- Nem fogadhatok, beteg vagyok!</p>
               <p>- Én vagyok, mester! - kiáltotta vissza a Konkoly Zoltán nyers jó hangja.</p>
               <p>Erre megint kicipelte testét a párásodó ágyból, újból bebujt a télikabátjába s úgy
                  ment ajtót nyitni. - Látod, fiam, én döglősdit játszom. Megcsapott a halottak
                  napjának a szele.</p>
               <p>Zoltánon valami első szemnyitásra megütő változás volt. Már ruhája is valahogy
                  több gonddal volt rajta, mint rendesen. Bozontos rőt haja is mintha valami
                  szizifuszi fésű kétségbeesett kisérleteire emlékeztetett volna. Sötét bronz arca
                  halaványabb volt, nagy dülledt kék szemei visszaroskadtak árkaikba, nem mondták a
                  fakadó erők forró életdühét. Nagy szomoruság, nagy lemondás volt bennük.</p>
               <p>Csak akkor szólalt meg, mikor Bálint megint az ágyban volt. Székén kínosan
                  feszengve, kezeivel szokása szerint félszegen hadonázva kérdezte:</p>
               <p>- Hát ezért nem jött el a mester a mai tárgyalásra?</p>
               <p>Bálint a homlokára csapott:</p>
               <p>- Igaz, a sajtóperem! Látod, ez teljesen kiment a fejemből. Pedig talán így is
                  elvonszoltam volna magamat. De annyi baj legyen, majd megidéznek újból.</p>
               <p>Zoltán akadozva beszélt, mintha nagy követ hullattak volna a mellére:</p>
               <p>- A déli lapok piszkoskodnak. Azt a sejtelmet akarják kelteni a közönségben, hogy
                  a mester bűnös és ki akar bujni a büntetés alúl. Szörnyű, szörnyű világ ez!</p>
               <p>A régi lázadó erő visszatért egy pillanatra a fiatalemberbe. Öklét szétrázta s
                  szemei egy percre a régivé haragosodtak. Bálint bágyadtan legyintett.</p>
               <p>- Oda mentem én is a tárgyalásra. Ott akartam elbúcsuzni a mestertől. Gondoltam,
                  éppen alkalmas búcsuhely lesz ez arra, hogy sohase kivánkozzam vissza
                  Magyarországba.</p>
               <p>A Bálint felső teste megrándult:</p>
               <p>- Búcsuzni! Hova az ördögbe mész?</p>
               <p>Zoltán egy jó percig hallgatott. Összevonta ajakát, szemeit úgy forgatta, hogy
                  majd kiestek az üregükből. Aztán nagyot nyelt és csendesen mondta:</p>
               <p>- Párizsba megyek. Itt már nem bírom tovább a nélkülözést. Nem tudom nézni, hogy
                  pusztul, hogy rothad el napról napra bennem minden, amiért születtem, amiért
                  értelme van, hogy vagyok. Hányszor voltam közel a megőrüléshez s napokig kellett
                  futnom a hegyeket, hogy testemből kifárasszam a megzilált lelket. A Mózes
                  halálával aztán minden reménységem, minden erőm elhagyott. Mintha fokozódó súllyal
                  feküdnék rajtam ez a fiatal hulla, mintha fagyasztana, mintha elnyomna. Kezdett az
                  életem nagyon csúf lenni, de én nem tudok elevenen meghalni. Hiában jártam
                  mindennap a minisztériumban, a városnál, el sem olvasták a kérvényeimet. Oh,
                  mester, milyen hazátlan bitang a magyar tehetség!</p>
               <p>Elhallgatott. Aztán, hogy hozzábiztassa magát a többi szavakhoz, furcsán,
                  félszegen nevetett:</p>
               <p>- Mindent elpróbáltam, hogy ne tehessek szemrehányást magamnak. Semmi sem
                  sikerült. Utoljára már nem is fogadtak. A szolgák szembe röhögtek, ha láttak.
                  Elmegyek Párizsba. Annyi pénzem van, hogy oda eljuthassak. Erős vagyok, lehetek
                  hordár, boltiszolga, uccaseprő s néha egy kis zenéhez is hozzájuthatok. Eladtam a
                  pianinómat, kottáimat, mindenemet...</p>
               <p>Itt megcsuklott a hangja. Felugrott és ideges-dühösen járt szét a szobában,
                  kezeit, mintegy néma szónoklatban, széthadonázta. Szemeiből csurgottak a könnyek.
                  Bálint úgy szorította kezeibe a párna húsát, hogy ujjai belehasítottak a
                  párnahéjba. Vad dűh-roham lökte meg, hogy felugorjék, feltépje az ablakot s
                  szobrait írtózatos átkokkal dobja a vakszivű városra. Zoltán mintegy várta a szót,
                  a kinyujtott kart, melybe belekapaszkodjék. Tétován nézett szét s megint leűlt a
                  székre. Bálint egy nagyot vetődött ágyában s majdnem diákos-tréfás hangon
                  mondta:</p>
               <p>- Fiatal vagy, fiatal vagy! Ajánlok egy pompás fogást s két év mulva
                  miniszterelnök, hercegprimás, vagy nagybirtokos lehetsz Magyarországon, minden,
                  amit akarsz. Sajtó neked fog ódát ótvarozni, a magyar föld két tavaszt fog
                  előüzekedni, hogy jobban megtöltse csűreidet, a magyar tehenek ikreket fognak
                  bornyúzni számodra s minden retyerutyádat legalább is plébánossá vagy
                  papgazdasszonnyá teheted. Menj ki, menj ki, ez szükséges azért, hogy kivülről
                  jöhessen be az ember. Változtasd át jól az arcodat, végy fel egy jó cifra nevet,
                  melyből úgy csurog a germán íz, mint a takonykóros birkából a takony. Légy
                  Trajtzigfritzig Eduárd, fáslizd át a hasadat egy sing nemzeti szalaggal s beszéld
                  úgy a magyar nyelvet mint egy bajor tehén. Akkor hirdesd ki, hogy a híres
                  zeneművész, Trajtzigfritzig Eduárd úgy megszerette a lovagias magyar nemzetet,
                  hogy elhatározta: itt fog végleg letelepedni, fajt védeni és keresztény morál
                  lenni. Diadalszekér fog várni a határon. Nem lesz az a részeg sváb csapos vagy
                  ébredő magyar, aki ne bőgjön éljent neked. Ha úgy kapálózol ellene, mint a
                  polturás malac, akkor sem tudod megakadályozni, hogy legalább közoktatásügyi
                  miniszterré ne tegyenek, vagy, ha közben megkukulsz, be ne dugjanak egy egyetemi
                  tanszékbe. Azt túrhatod ki az életből itt majd, akit akarni fogsz. Pfuj, pfuj!
                  kiköpöm a véremet, legyilkolom az első kóbor cigányt s az ő vérét eresztem át a
                  testembe, hogy ne undorodjam magamtól, hogy ne utáljam magamat.</p>
               <p>Zoltán már a művészember elrévülő szemével nézte ennek a csodálatos életnek a
                  viharzását. Bálint már felűlt ágyában, de arca úgy elhomályosult, mintha magának
                  beszélt volna:</p>
               <p>- Oh, ezek az okos keresztény-nemzeti kis idegen Jákobok igazán méltányosak.
                  Milyen testvériesen osztozkodtak meg a Vörösmarty Szózatán a magyar Ézsauval. Ők
                  maguknak kaparták az Itt élned halnod kell-ből azt, hogy itt élned kell. És
                  kereszténységes, hazafiságos szeretettel nekünk adták a szerepet: itt halnod kell.
                  Hát csoda-é, ha még a bevarrt köldökzsinórjuk vége is hálakönnyektől csepeg, ha
                  Szent Istvánt emlegetik!</p>
               <p>Visszalökte fejét a párnára, lehunyta szemeit. Homlokán, arcán a láz tompa fáklyái
                  lobogtak. Aztán felnyitotta szemeit: csodálatos mély kék bánattal voltak már
                  tiszták. Megpuhult hangjában végtelen szeretet volt:</p>
               <p>- Menj, fiacskám, jól teszed. A biztos halál helyett válaszd a bizonytalant.
                  Fiatal vagy, fiatal vagy. Talán valaki felismeri ott a zsenidet. És ha úgy egy-két
                  év mulva egy öreg koldussal találkozol, aki hasonlít hozzám, ne menj el szó nélkül
                  mellette.</p>
               <p>Zoltán végtelen néma sírással nézett a művészre:</p>
               <p>- Igen, fiókám. Csodálatos, hogy a magyar sorsok hogy találkoznak. Látod, éppen
                  tegnap határoztam el végleg magamban a temetőből hazajövet, hogyha ez a
                  sajtóperem, akár így, akár úgy eldűl, amint szabadulhatok, kiköltözöm az
                  országból. Rég bennem van ez az elhatározás, tapogattam néha lelkem vak kezeivel,
                  de meglátni tegnap láttam meg. Félre kullogok a kárörvendő szemek elől, úgy
                  pusztulok el. Én is eladok mindent. Talán külföldön még megjön a munkakedvem,
                  talán egy egészséges emberi kultura még befogad munkásai közé. Oh, ha
                  odaépíthetnék egy világraszóló koriolánuszi dacot az ontott szemű, ólmos fülű
                  magyar Vazulnak: hagytad, hogy bántsanak, hogy üldözzenek, hogy nehéz átokká
                  tegyék a természet minden áldását bennem. Törvényen kivül didergő űzött vaddá
                  engedtél kimarni. És látod, itt szeretnek, itt meglátták királyságomat és én
                  királyi nagy bőségben ajándékozom meg őket. Bűnös anya, alvó, vak óriás, ha halni
                  hagyod a gyermekeidet, csak melengesd tovább az úri tetveidet, a nagyvilágon van
                  számomra hely!</p>
               <p>Arcán az izmok külön kötelekbe csomósodtak, száját fínom tajték verte ki. Aztán
                  íjesztő elzúzással nevetett:</p>
               <p>- Ajánlok egyet. A határon húzd meg a vészféket, szállj ki és énekeld el:</p>
               <p>Ki tanyája ez a nyárfás,</p>
               <p> Nem hallik be a kurjantás.</p>
               <p> Vagy alusznak, vagy nem hallják,</p>
               <p> Vagy talán nem is akarják.</p>
               <p>A dalt fokozott zúgással végig énekelte. Utolsó sora már felszabaduló végtelen
                  zokogás volt. Megint visszafeküdt a párnára. Megjuhászodva mondta:</p>
               <p>- Szegény Mózes, szegény Baczó Mózes.</p>
               <p>Pár perc mulva egész nyugodtan kérdezősködött a Zoltán körülményeiről, terveiről.
                  Csendesen elbeszélgettek egész szürkületig. Akkor Zoltán búcsut vett. A
                  földfakadásu makacs-erős fiuból megint kihasadt a sirás. Bálint mély apai
                  szeretettel bocsátotta el.</p>
               <p>- Viszontlátásra, talán a párizsi Morgueban, - mondta különös mosolygással.</p>
               <p>Zoltán az előszobából visszatért. Egy levél volt a kezében. A póstás, hogy
                  csengetését nem vették észre, az ajtó alatt csúsztatta be.</p>
               <p>A fiatalember elment. Bálint felgyujtotta az éjjeliszekrény lámpáját. A levelen
                  megismerte a Bokody száguldó sáskabetűit:</p>
               <p>- Nagyúr, Rex imperator solus verus, solus legitimus omnium Hungarorum!</p>
               <p>- Ezzel összes latin tudományomat a lábaidhoz raktam. Ha módomban volna, nagyobb
                  ajándékot és különb hizelkedést raknék lábaidhoz, hogy enyhítsem azt a nagy
                  disznóságot, melyet meg kell írnom. De remélem, hogy a te erőd, mely mindnyájunk
                  ereje, még ezen a szörnyűségen is diadalmaskodni fog.</p>
               <p>- Tegnap éppen fát vágtam, a kis Pali segített felaprózni, - nem képzeled, a kicsi
                  mennyit tud már Bánk bán szerepéből, - hát egyszer csak látjuk, hogy a Gergely
                  bácsi lélekszakadva rohan hozzánk. Szegény öregnek a nyelve is lógott. Aztán
                  elmondta, hogy nem tudja, milyen és nem tudja, hány millióért lefoglalták a házad
                  s e hó huszonötödikére van kitűzve az árverés. Nem tudom megkaptad-é a hivatalos
                  iratokat. Én azért írom meg rögtön, hogy intézkedhess.</p>
               <p>- Mi jól vagyunk, dolgozunk és mindennap tudunk némi szórakozást adni a
                  fogainknak. A világ legnagyobb művésze, a Bokody dinasztia legújabb csillaga már
                  olyan vaskossá tette a szegény Annát, hogy nem láthatja a lába ujjait. Ami nem
                  nagy baj, mert annyi dolga van szegénynek, hogy úgysem érne rá nézegetni.</p>
               <p>- Mit csinálsz, Nagyúr, hogy vagy, mikor jössz el hű jobbágyaidhoz? Nagyon hálásak
                  lennénk, ha legalább egy pár sort küldenél. Lábaidhoz rakom az én szeretetemet, az
                  Anna, a négy gyerek, az eljövendő Bokody-Talma hűbéri nyilatkozatait</p>
               <p>sírig hű szolgád </p>
               <p> Thomaseus de Bokod et</p>
               <p> de Haraszt. </p>
               <p>U. i. Képtelenség Annát drámátizálni. A mult vasárnap egy nagy ajándékos
                  furfanggal rábírtam, hogy legalább két sort olvasson el Gertrud szerepéből. Hát
                  Lycurgust hatszor egymásután nem Júkorgósnak mondta?! És a végén, mert kacagtam,
                  egy vörös répát hajított hozzám.</p>
               <p>Az előbb átvonult vihar után fásultan fogadta Bálint a hírt, talán nem is ment be
                  eléggé az életébe. Különben is, amint megesteledett, nagy láz forrósodott egész
                  testére. Abban a sajátságos, éber és mégis álomszerű állapotban volt, mikor az
                  élet élesen felfog minden külső benyomást, de semmire sem válaszol.</p>
               <p>A következő napja nagyon szép volt. Láza sokat szünt, éppen csak annyi volt, hogy
                  jó melegbe zsongította az egész testét. És mintha az éjjeli forróság kimart volna
                  minden árnyékot, tragédiát, keserűséget belőle: valami nagy derült könnyű testi
                  boldogságot érzett. A gyenge láz visszahozta életébe a régi gyermek-bibik jó ízét.
                  Amikor, ha az iskolában megnyillallott a torka, vagy egy köhögés esett ki belőle,
                  vagy a gyomra rendetlenkedett valami hurut-félét: egyszerre eszébe villámlottak a
                  betegség édes előnyei, a drága anyai íjedtség, a becézgetések, a kiváltságos
                  ételek s az iskolába nem-menés. Ilyenkor hazamenet már a falu szélén egy egész
                  kórházra való szenvedést játszott az arcára s maga ez a fájást-játszás is jólesett
                  neki. Aztán az úton addig dörzsölte a szemeit, hogy a kertajtóban már sírást
                  tudtak fillenteni. Az ajtót úgy nyitotta ki, mintha az volna búcsumozdulata az
                  élettől s olyan síró hangon mondta a: csókolom kezét, hogy édesanyjának rögtön
                  odaíjedtek a szemei:</p>
               <p>- Neked valami bajod van, Bálintka, - kutatott beléje az édestejű jó hang.</p>
               <p>- Nekem nincs. Semmi, semmi, - felelt koporsó-beszegezésesen s a szemeivel úgy
                  tátogatott, mint egy tulzottan megvendégelt liba.</p>
               <p>És az anya már lehajolt, már két áldott kezével szemeihez fordította a kis arcot,
                  remegő hangon kérte-parancsolta:</p>
               <p>- Nyújtsd ki a nyelved, kis jószágom.</p>
               <p>Ő erre szomorufűzes bús ingással megrázta fejét és gyászosan hullatta:</p>
               <p>- Nincs semmi bajom, édesanyám.</p>
               <p>És akkor már szinjátéka annyira meghatotta önmagát, hogy tényleg keserves sírás
                  dűlt ki belőle. Az anyja felkapta, magához szorította, be a testébe, hogy anyai
                  vére, az ő egészsége áradja át és semmi rossz ne merjen hozzányúlni. Csókolta,
                  csókolta és úgy kérdezte:</p>
               <p>- Mi a bajod, édes kis fiam? Mondd meg édesanyádnak, kapsz barack-befőttet és adok
                  Jókait olvasni.</p>
               <p>A befőtt sem volt kutya, de Jókai volt a nagy csillogó ajándék. Ott állottak
                  kötetei az apai íróasztal fölött és neki nem volt szabad hozzányúlnia. Csak, ha
                  beteg volt, vagy valami szörnyű dicsőséget aratott az iskolában, kapott kezeibe
                  egy-egy megválogatott kötetet. Oh, pedig kis torkos lelkének milyen dús emlők
                  voltak ezek a könyvek! Hogy szívott belőlük hősiességet, nagy igazságtételt,
                  csodás szép arcokat és tragikus faja végtelen szerelmét.</p>
               <p>Egy pár perc mulva már kis ágyában volt. Az ágy mellett, egy odatolt asztalkán,
                  felbontott befőttek vártak a kis királyfi nyalánkságára. De kis kezei már Jókait
                  tartották, felforrósodott édes szorítással és lelke már friss fehér vitorlákkal
                  úszott ki a végtelen tengerre.</p>
               <p>Amint lelkébe visszafolytak a régi napok, mint búvó pataknak felfakadó habjai:
                  lassanként nem volt egyedül, nem volt boldogtalan. Mélyről jövő csodálatos
                  meleggel: szemein átmelegedtek az édesanyja szemei, szive átmozdult az anyja
                  szivévé: már ő volt az édesanyja is. Ott űlt ágya szélén és nézte gyermek önmagát.
                  Olyan beborító, elringató, végtelen szeretet volt. - Takard be jól, kis fiam,
                  magadat. Ha jó leszel, hamar meg fogsz gyógyulni s akkor anyuka vesz neked
                  valamit, amit te kivánsz, - mondta anyja-önmagával gyermek-önmagának. És már édes
                  szétgyengülésben tünődött, hogy mit kivánjon magának.</p>
               <p>Délután megkönnyítő friss álommal aludt, de estére megint rásúlyosodott a világ. A
                  láz most fűtött be legjobban s valami alaktalan rémület töltötte meg. Nem tudta
                  miért: nem volt mersze lámpást gyujtani. Hagyta, hogy úgy sűrűsödjék fel az este a
                  műteremben. A homályon át olyan különös elváltozott arccal néztek rá a szobrai.
                  Tudata mindjobban elhomályosodott, szaggatott képek mentek át rajta. Egyszer úgy
                  érezte, hogy hideg, únt omlásu megállhatatlan folyó s jeges partok közt
                  homokpusztaság végtelen elhagyatottságán folyik keresztül. És hogy a homályból
                  feléje fehérlő alakok belőle kiszálló ingó árnyékok. Már terjengenek szét
                  formátlan köddé s visszaszállnak lomha felszívódással a folyóba, mely életet
                  adott nekik. Aztán valami régi sírás kelt ki az idő vak vermeiből és ő érezte,
                  hogy a szemei, a szive, a lelke sírnak, de nem tudta, melyik fájdalmáért. Csak
                  éjfél felé tudott álomba zsibbadni.</p>
               <p>Reggel még nem volt hét óra, mikor erős csengetés verte fel. Olyan parancsoló
                  sürgetés volt benne, hogy kiugrott ágyából, magára kerítette nagy kabátját s úgy
                  lázas testtel, súlyos fővel kiment a hideg előszobába.</p>
               <p>Egy hatalmas alaku, becsületes képű férfi állt az ajtó előtt, előre levett
                  kalappal. Bálint láztól dideregve mondta neki:</p>
               <p>- Jőjjön be, kérem, tegye be az ajtót. Én visszafutok az ágyba, beteg vagyok.</p>
               <p>A férfi csak két perc mulva jött be az alkóvba, mikor Bálint már az ágyban volt.
                  Nagy barna bajuszát zavartan harapdálta az ajkai közé. Kínos, kölcsönkérő hangon
                  mondta:</p>
               <p>- Én Ökrös Ferenc vagyok.</p>
               <p>- Mit kiván? - kérdezte Bálint és erős köhögés rázta meg a mellét.</p>
               <p>A férfi nagy szánakozó imbolygással nézett szét. Mintha bűnt vallana, úgy ejtette
                  ki magából: </p>
               <p>- Bizony... bizony...</p>
               <p>- Mit akar, kérem? - kérdezte most már türelmetlenebbül Bálint.</p>
               <p>A férfi úgy nézett Bálintra, mint a gazdasszony a nagyon dédelgetett kedves
                  tyúkra, ha mégis kést kell vetni a nyakának. Alig hallhatóan lehelte:</p>
               <p>- Detektiv volnék, instálom.</p>
               <p>Bálint felűlt:</p>
               <p>- És mit akar tőlem?</p>
               <p>A férfi elkezdte nézegetni a cipője orrát, mintha most ismerkednék meg velük.
                  Aztán csendes elszánással lódult hangba:</p>
               <p>- Mára tűzték ki ujból a nagyságos úr sajtóperét. Nekem kell elővezetni a
                  nagyságos urat.</p>
               <p>Bálintot arcul vágta a mondat, mint egy megsuhintott korbács:</p>
               <p>- Elővezetni engem egyszeri meg nem jelenés után! Mikor bizonytalan hajléku senki
                  újságírókat négyszer-ötször is megidéznek.</p>
               <p>A férfi elpirult, igyekezett sehová sem nézni. Aztán szomoruan megbólongatta
                  fejét:</p>
               <p>- Bizony, bizony.</p>
               <p>- De hát miért nem értesítettek, hogy ma van az új tárgyalás? Hátha én, nem tudva
                  a dolgot, valahova elutaztam volna. Akkor fegyveres csendőrökkel hurcoltak volna
                  át az egész országon?</p>
               <p>A detektiv fájdalmasan sóhajtott:</p>
               <p>- Hej, nagyságos úr, gyengén váltotta meg Krisztus ezt a nehéz világot.</p>
               <p>Bálint most már nyugodtan mondta:</p>
               <p>- Hát húzzon, kérem, ki az ágyamból.</p>
               <p>A detektiv most már ránézett Bálintra. Nagy szánakozó szemrehányással mondta:</p>
               <p>- Nagyságos úr, nem ismeri a nagyságos úr Ökrös Ferencet.</p>
               <p>Bálint kérdően nézett rá. Az lassan, szégyenkezve húzta elő lelke zsebéből a
                  szavakat:</p>
               <p>- Ismerem én rég a nagyságos urat, egy előadásán is voltam. Már akkor mondtam a
                  feleségemnek: ez igaz ember, bár minden magyar ember ilyen volna. Később több
                  írását is olvastam. Most is, mikor rám bízták a dolgot, első pillanatban ki
                  akartam szabadkozni magam valami ürüggyel alóla, mert igen-igen bántott, hogy
                  éppen én tegyem ezt a csúfságot a nagyságos úrral. De aztán meggondoltam, hogy
                  mégis jó, ha én csinálom. Azért háborgattam olyan jókor a nagyságos urat, hogy
                  sziveskedjék még jóval kilenc óra előtt a törvényszékre menni. Én aztán kilenc
                  órakor jelenteni fogom, hogy a vádlott eljött önkényt, mielőtt kerestem volna.</p>
               <p>Bálint kezét nyujtotta a becsületes embernek és a szemeiben megfizető meleg
                  jutalom volt. A detektiv tisztelgett, katonásan sarkon fordult. Aztán jó magyar
                  arcát ravasz-titokzatosan visszafordította:</p>
               <p>- Husz Jánost is elégették, de azért mégis mozog a föld.</p>
               <p>Ez a mondat dacos kinyújtózás volt az egyszerű embernél s kinyújtott testvéri kéz
                  az örökemberi Krisztus felé. Amint elment, Bálint egy pár percig mélyen
                  elgondolkozott az ágyban. Aztán valami nagy eltökélés, a végzet intésének hősi
                  vállalása űlt ki arcára. Felkelt, gyorsan felöltözött. A feje ugyan zúgott, láza
                  még ott lappangott a test titkos tűzhelyén, lábai gyengék voltak a hatalmas test
                  alatt s a köhögés is rázta. Leűlt az íróasztalhoz, levelet írt Bokodynak:</p>
               <p>- Kedves Tamás, most indulok a sajtóperem főtárgyalására. Érzem, hogy nehéz lesz
                  az ítélet. De meggondoltam: vállalnom kell. A mi szerencsétlen fajtánknak mártir
                  kell, hogy felnyíljanak a szemei. Talán olyan erős tanító példa leszek, hogy
                  utánam sok minden nem fog megtörténhetni, ami most még naponta megtörténik.
                  Mindenképen ez a kötelességem. Az ősi házat el fogják árverezni, nem tehetek
                  ellene, ez is a sorsom része. Csak arra kérlek: legkedvesebb szülei emlékeimet
                  mentsétek magatokhoz. És nagyon kérlek: ahogy ezt a levelet kapod, jőjj rögtön
                  Budapestre. A lakásom kulcsait meg fogod kapni a szomszéd fűszeresnél, itt közel a
                  Bécsi-kapuhoz, talán emlékszel is rá. Vedd magadhoz s pakolj el mindent úgy a
                  lakásomban, hogy por és idő lehetőleg ne bántsák. Aztán zárd jól be s tétess még
                  Wertheim-lakatot a külső ajtóra. Aztán, kérlek, menj el Bokor kúriai biróhoz, aki
                  nagyon becsületes ember s kérd meg: vesse minden tekintélyét latba, hogy a
                  lakásom ne vegyék el, amig én börtönben vagyok (mert ott leszek). Ne engem
                  tekintsenek, hanem az ott felhalmozott művészi értékeket. Nagy fájdalom nekem,
                  hogy költséget és munkát okozok neked, de tudom, hogy ezért nem lesz tövis benned
                  ellenem. Ebben a percben, életem elhatározó fordulásánál köztetek érzem magam s
                  nagy szeretettel áldom meg a feleséged becsületes jó arcát, a benne fakadó életet,
                  négy fogadott kis cseléded. Téged pedig mulhatatlan szeretettel ölel Bálint.</p>
               <p>Végigjárt a műteremben: utolsó szemnyitásba zárta szobrait. Egy pillanatra megállt
                  anyja képe előtt. - Megyek az elrendeltetés elé, - suttogta és nagy szárnyak
                  suhogását hallotta.</p>
               <p>Az uccán az első léptei olyanok voltak, mintha nehéz mámor nyomta volna
                  agyvelejét. Súlyos hideg köd folyta végig az uccát, tüdejébe apró tűk szúrtak.
                  Érezte a hirtelen lehűlt lázat ráfagyni a testére. A feje sajátságosan rázkódott
                  át minden lépésre. - Talán mégis Mózesnek volt igaza, - mondta magában.</p>
               <p>A törvényszék folyosója zsúfolva volt. Ugyanaz a tanács, mely felette fog
                  itélkezni, egy másik ügyet is tűzött ki erre a délelőttre. Valami bajor,
                  keresztény és hazafi, Németország egyik vezető politikusát meggyilkolta és
                  Magyarországra menekült. Itt a magyar hatóság elfogta s a német kormány kiadását
                  követelte. És most, hogy a tanács ma fog dönteni a kiadása ügyében, ügyes kezek
                  felmozdították az ellenforradalom mélyebb csatornáit. Beteg szemű rajongók, ölésre
                  dühödt száju hullott emberek, az égi szerelem hisztérikái s újságírók kavarogtak
                  egymásba a fülledt hemzsegésben. De voltak szelid, becsületes, tizedik és
                  kilencedik fizetési osztályt panaszló arcok is, a középosztály sancta
                  simplicitásai, akiknek a hivatalos robot sivatagságában s a soha jólnemlakás örök
                  senyvedésében szükségük volt valami nagy szeretetre, valami forró bálványra,
                  melyre ráterítsék fázó szivüket. Hogy mégis, mégis élők és emberek legyenek és
                  hihessék, hogy van értelmük az összezilált világon. És mert az utóbbi hetekben
                  éppen ennek a bajornak a neve ordított legjobban életükbe az újságok hasábjairól,
                  hát a nyakába kerítették az egész szivüket, mint Szent Márton a szegénynek a maga
                  köpenyege felét. A homályos, romlott levegőjű folyosón mindenki magyarázott,
                  tiltakozott, dühődött és szívta a többi megromlott lélegzetét.</p>
               <p>Bálint az egyik lépcsőn állt meg, ott várakozott. A láz meghomályosította életét s
                  talán az értelmét sem tudta ennek az egymásba hadonázó tömegnek. Csak azon
                  szorongott magában, hogy legalább az ő ügye kerüljön előbb tárgyalásra. Mert félt,
                  hogy nem bírja ki, hogy kidől hamarabb. És akkor minden hiába volt: nem lesz
                  ereje, megtartó szimbóluma a gyengéknek. A tömegből többen megismerték s rossz
                  szemek kezdtek feléje csaholni, mint vérre szagló kutyák. Egymásnak mutogatták ezt
                  a fáradt gígászt s már megjegyzéseket is lehetett hallani:</p>
               <p>- Ez szabadon van s a becsületes embert elfogják és át akarják adni a
                  hóhérnak.</p>
               <p>- Hazát árulni, azt szabad, de aki védi a hazáját, azt csendőrök hurcolják a
                  börtönbe.</p>
               <p>- Adják ki ezt a német cuciknak, örüljenek neki, közéjük való.</p>
               <p>De azért ebből az únott és beteg Herkulesből úgy kiütközött a ledöntött király
                  tragédiája, hogy a tömeg nagy része, mely mindig nő és mindig gyermek, még ha
                  felnőtt férfiakból is áll s megérzi a végzetes nagyságok fájdalmát, nem tudott
                  dűhre kapni ellene. Jóindulatu, elhárító csitítások hallszottak:</p>
               <p>- Ugyan hagyd el, elegen bántják szegényt.</p>
               <p>- Ha bűnös, úgyis megkapja a magáét.</p>
               <p>- Sok mindent összebeszélnek az emberek, ami nem igaz.</p>
               <p>Ez a hangulat lett úrrá és Bálint még bódultságába is beérezte, hogy néha-néha
                  egy-egy nő-szem tapad rá, melegen és szánakozón, mint a jó kutya néz beteg urára.
                  És átnyillallott rajta az írtózatos elrendelés: az emberi jóság mint teherhordó
                  állata, keresztes vitéze, faltörőkosa, puskája és bitója az ügyes gonoszoknak, az
                  okos rablóknak.</p>
               <p>Kilenc óra előtt egy pár perccel a tömeg egyetlen egy húsu életté rándult.
                  Mindenik vére forrósodott mindenik erében, mindenik szive lihegett mindenik
                  száján. Két csendőr közt hozták a bajort. Ez azt jelentette, hogy az ő ügye kerül
                  először tárgyalásra. A bajor mutatott büszkeséggel ment a két csendőr közt s
                  tapsot váró, virágzápor elé néző dicsőség szélesedett el húsos arcán. Hatalmas,
                  birkózásra szabott termetét magát-kelletőn ringatta jobbra, balra s széles,
                  vörös-zsiru szája étvágyosan csemcsegett előre.</p>
               <p>A tömeg mint egy kirobbanó csók feszült mártirja felé. A felvilágolt arcok, mint
                  valami megelevenült képek a keretükből, mintegy kimozdultak, hogy odaterüljenek
                  szentjük szive elé. A szivek kiüvöltöttek a szájakon, mint tavaszi kutyák a
                  kerítés hasadékain, ha nőstény megy el a ház előtt. A kezek görcsösen
                  összevonaglottak, mint ha védő tőrt, vagy odaörvendő virágcsokrot szorongattak
                  volna. Nem volt ott most Nagy János és Kiss Péter, Szalon Etus vagy Cseber Kata,
                  nem voltak külön egyének a maguk elfutó valóságukkal: az örök néphús voltak: a
                  nagyszerűben és fertelemben egyaránt ártatlan ős ember-anyag. A terem ajtaja
                  megnyilt: a tömeg bezsúfolódott szentje után.</p>
               <p>Bálint egyedül maradt a megürült folyosón. Behúzódott az egyik szegletbe,
                  félűlésben rátámaszkodott az ablakpárkányra s félig alvó zsibbadásba sülyedt. A
                  nátha most szabadult fel benne, elborította lázas fejét. Mindegyre nehéz köhögés
                  kalapácsolta mellét, gégéje el-elfulladt. - Csak már vége lenne a komédiának! -
                  ásított benne a fáradtság.</p>
               <p>Az első tárgyalás, amint előre lehetett látni, elég sokáig tartott. Tíz óra után
                  új arcu emberek kezdtek szállingózni. Ezek már az ő közönsége voltak. Az ő
                  vonásaira, megsápadásaira, szavaira és kitöréseire váró kiváncsiságok. Vagy
                  tíz-tizenkét újságíró, egy pár nő, négy-öt kopott szegény-szagu ember. És Sárkány
                  tanár úr, aki ide is elhozta a szociológiáját és egy sápadt, kancsal zsebbe
                  pislogató emberrel beszélgetett.</p>
               <p>Az újságírók mégis tisztelettel üdvözölték Bálintot. A minden szellemi munkás
                  mélyén ott rejlő, ezerszer megfojtott, ezerszer megvakított, ezerszer letagadott
                  és prostituált hősi gyermek mégis felébredt ennek a beteg titánnak láttára. És egy
                  pillanatra mégis tiltakozó szánalom mozdult át a sziveken. Ez aztán annyira
                  felbátorította Sárkány tanár urat, hogy a kancsallal odasétált Bálinthoz és nagyon
                  objektiv és audiatur-et-altera-pars-os arccal üdvözölte:</p>
               <p>- Jó reggelt, kedves mester. Engedje meg, hogy én, aki nem a napi politika
                  szempontjából, hanem a történelmi törvényszerűség szögében nézem az eseményeket,
                  habár szabad kritikámat fentartom a mester idevágó tényeire, részvétemet fejezzem
                  ki a sok herce-hurca miatt. Mi a mester minden egyéni indulattól megszűrt
                  véleménye ebben az ügyben?</p>
               <p>- Az, hogy hozhattam volna két zsebkendőt. Fene taknyos vagyok s az egyik már
                  használhatatlan - dünnyögte únottan Bálint és egy nagyot ásított.</p>
               <p>A kancsal odabuzgólkodta eléje tenyerét:</p>
               <p>- Engedje mester, hogy mint buzgó imádója, bemutassam magamat. Erődi Hekler Zoltán
                  vagyok, a kereskedelmi kamara jegyzője. Sokszor fordulok meg Schuster
                  bankigazgatónál, akinél a mester alvó parasztgyermekszobra van. Valósággal
                  imádkozom előtte. Különben minden írását tudom könyv nélkül. Szándékomban van
                  kiadni egy Boór Bálint bréviáriumot. Csak egy embert ismerek, aki jobban imádja a
                  mestert, mint én: a kis feleségemet.</p>
               <p>Bálint odaerőltetett egy mosolygást az ajakára. Aztán újból nagy köhögés-roham
                  rázta meg. Sárkány már tisztelő meghajlás után tovább illant s egy újságírónak
                  magyarázta az ügy tudományos oldalát. Hekler omlott, mint a fövő marhahúsból a
                  hab:</p>
               <p>- Nem képzeli, mester, hányan vagyunk mi rajongói. Azért is jöttem el, hogy
                  lássam: mint ad fényes elégtételt a biróság a mesternek. Szó sincs arról, hogy a
                  hajaszála is meggörbüljön a mi bálványunknak. A biróság a nemzet agyveleje, az agy
                  nem gondolkozhatik máskép, mint ahogy az egész szervezet diktálja. Fogadni mernék
                  egy milliárd angol fontba, hogy teljes felmentéssel végződik az ügy...</p>
               <p>- Abba én is mernék fogadni, de tiz üveg sörbe nem merek, - mondta Bálint mutatott
                  türelmetlenséggel.</p>
               <p>Egy katolikus pap állott Bálint elé. Furcsa, majdnem feltünő alak volt. Hosszu
                  sovány test, beesett, aszott sötétbarna arc. Kiálló nagy holló orr, mélytüzű barna
                  szemek s végtelen keserű széles száj. Kopott reverendáját öreg piszokfoltok tették
                  még ócskábbá. Valami végzetes, átütő nagy szomoruság árnyékolt az egész alakon.
                  Tompa, de mély melegségű hangon szólt:</p>
               <p>- Válthatnék egy pár szót a mesterrel?</p>
               <p>Bálint kapott az alkalmon, hogy megszabaduljon a kancsal áradozásaitól.
                  Odabiccentett neki s hagyta, hogy a pap egy homályosabb szegletbe vezesse. A pap
                  szemei két nagy napkeleti csillaggá tüzesedtek. Mint mélyre fojtott lángok, forró
                  lobbanással jött ki lelkéből:</p>
               <p>- Mester, én senki vagyok, egy rongy az isten kezében. Rongy, mely azért néha
                  lelkeket tisztított meg. Én figyelemmel kisértem a mester pályáját kezdettől
                  fogva. A mester az igaz ember, az elhívott magvető. De szenvedni kell, szenvedni
                  kell, mert ezzel jár az isteni küldetés. Ne tántorodjék meg, ne hulljon össze,
                  legyen erős! Van isten!</p>
               <p>Az utolsó mondatot mély zokogásu nehéz zúgással mondta. Két kezével megkapta a
                  művész kezeit, megszorította. Aztán sarkon fordult s elsietett az épületből.</p>
               <p>Bálintra nagy meleg álmosság jött. Teste szétgyengült s jött, hogy ott a folyosó
                  szegletében lefeküdjék s engedje magát lehullani az álom vak vermébe. Hogy ne
                  jőjjenek utána az undorító emberek.</p>
               <p>A teremből egyszerre felriadó éljen forró hulláma csapott ki. Pár perc mulva
                  felnyíltak az ajtó szárnyai, mint ölelésre szétlökött karok. Elül jött a bajor.
                  Megmenekült: a nemzet becsülete nem engedi, hogy kiadják. Arca sajátságos
                  vegyülete volt a vidéki úrnak s a jóllakott mészárosnak. A bőre majdnem zsirosra
                  csillogott. Utána jött az őrjöngő tömeg. Sírásban, éljenben, csuklott forró
                  hangokban dobták ki az emberek a megnőtt szivet magukból. Aztán vállukra kapták a
                  bajort s részeg bomlással vitték le a lépcsőn, mint egy nagy emberi diadalt.</p>
               <p>A hideggé ürült terem két kitátott ajtószárnyával várt, mint egy hűvös poroszló. A
                  Bálint közönsége bement, elhelyezkedett a padokban. Az újságírók nagy világsajtós
                  fontossággal hegyezték a ceruzájukat. Az utolsó pillanatban nagy gerjedéssel
                  rohant be Mindszenty Margit Kozmával, aki mint férj, végleges szerelmi cégjegyzője
                  lett. Mindenki azt hitte, hogy Bálint, akinek vérberontó, végzetes igézetű
                  előadása ismeretes volt, nagyobb beszédet fog mondani. Bálint is bekullogott s
                  leűlt a vádlottak padjára.</p>
               <p>A belső tanácskozó teremből türelmetlen hangok hallatszottak ki. Aztán az ajtó
                  megnyilt. A közönség és Bálint felállott. A biróság bevonult. Egy őszes,
                  protestáns pap kinézésű biró volt az elnök, vele jött két fiatalabb biró, egy
                  jegyző és az ügyész. Az ügyész oldalt, Bálinttal szemben foglalt helyet. Az elnök
                  hívott:</p>
               <p>- Boór Bálint.</p>
               <p>- Itt vagyok.</p>
               <p>- Álljon ide közelebb.</p>
               <p>Bálint odatette magát, mint egy súlyos-súlyos batyut. Az elnök megint szólt:</p>
               <p>- Mégis, álljon inkább oda - és egy, az ablakhoz közelebb álló pontot jelölt
                  meg.</p>
               <p>Bálint odavánszorgott. Megkezdődtek a szokott kérdések:</p>
               <p>- Mi a neve?</p>
               <p>Bálint valami mély elrévülésből bódult ki:</p>
               <p>- Leiter Tibor.</p>
               <p>Az elnök felkapta fejét. A két szavazó biró majdnem megsápadva hökkent a lomha
                  gigászra. Különben sem ilyen megjelenést vártak tőle. Bálint most rezzent a
                  mondásához. Hogyan jutott most ehez a névhez? Megrázta fejét, mint egy hálóba
                  jutott oroszlán s majdnem szégyenkezve szólt:</p>
               <p>- Bocsánatot kérek, Boór Bálint.</p>
               <p>Az elnök hangosan szólt rá:</p>
               <p>- Figyelmeztetem, hogy itt a birái előtt áll s a legkisebb tiszteletlenségre a
                  törvények minden megtorló intézkedéseit alkalmazni fogom. Ez nem bohém lebuj, hogy
                  itt vicceket csináljunk.</p>
               <p>Bálint réveteg lázas szemmel úgy nézett maga elé, mintha nem hallaná a szavakat. A
                  biró megint kérdezte:</p>
               <p>- Volt-e már büntetve?</p>
               <p>Bálint szétkutatott homályos tudatában. És egyszerre, mintha friss tavaszi szél
                  csapta volna meg arcát, egy gyenge mosolygás nyilt arcára. Még nem volt huszonnégy
                  éves s valami vasárnapdélutáni varrólány miatt kamaszos-zord párbaja volt egy
                  jogásszal s két napot kellett űlnie miatta. Majdnem felderülve mondta:</p>
               <p>- Párbaj miatt kétnapi fogházat űltem ezelőtt huszonkét évvel.</p>
               <p>A kérdések után az ügyész állott fel, hogy vádbeszédjét elmondja. Magas, szikár,
                  csontos szláv ember volt. Első látásra az ember csak feltűnően széles, néma
                  sírásu, fájdalmas száját látta. De sírás lappangott íjedt arcán is és nagy
                  szomoruság tört homályu szemeiben. Kezeit, mintegy félszeg védelem gyanánt, maga
                  elé lökdöste. Magas, kissé görbült testét, zavartan hintázta előre s hátra.
                  Hangjában valami nagy könyörgés s be nem vallott szenvedés volt:</p>
               <p>- Tekintetes királyi törvényszék, én értem Boór Bálintot, én megértem Boór
                  Bálintot, én tudom, mit akar. De nekem muszáj vádolni, én hivatalos kötelességem
                  teljesítem.</p>
               <p>Minden arc rádöbbent. A birák kínosan néztek egymásra. Az ügyész nyelt egy nagyot,
                  folytatta:</p>
               <p>- Én becsülöm Boór Bálintot, mint nagy művészt és mint jó magyar embert. De nekem
                  kötelességem vállalni a vádat.</p>
               <p>Megint megtört a hangja. Zavartan nézett szét, mintha a szavakat keresné. A Bálint
                  szemei, felmelegedve, nagy jósággal néztek a vergődő emberre. A közönség soraiban
                  sugdosni kezdtek. Az elnök megrázta a csengőt:</p>
               <p>- Figyelmeztetem a közönséget, hogy a legcsekélyebb zajra kiüríttetem a
                  termet.</p>
               <p>Csend lett. Az ügyész egy pár szóval kibotorkálta a vádat és leűlt. Nagyot
                  sóhajtott s kiverejtékezett homlokát törülgette. Megvert szomoru szemei kérve
                  tapogattak Bálint felé. Az elnök a művész felé fordult:</p>
               <p>- Mit hoz fel védelmére?</p>
               <p>Bálint egy nagy köhögés-rohamot nyelt vissza, úgy felelt:</p>
               <p>- Ha maga a vádolt röpirat s egész pályám nem tud megvédni, elállok a
                  védelemtől.</p>
               <p>A hallgatók arca leesett, mintha hirtelen meglepetés áll a lélek elé. A birák is
                  csodálkozva néztek egymásra. Az elnök elvörösödött:</p>
               <p>- Nem védi magát! Ne gondolja, kérem, hogy az ilyen pózolással használni fog az
                  ügyének. Hogyan írhat intelligens ember, mert felteszem, annak számítja magát,
                  ilyent: A magyar állam életét majdnem egy évezreden át idegen érdekű
                  kizsákmányolókra és fajukat megtagadó renegátokra építették!</p>
               <p>Bálint hallgatott. Súlyos feje félrefáradt s szórakozottan nézett a levegőbe. Az
                  elnök most már nyersebben szólt:</p>
               <p>- Egyáltalán nem szándékozik nyilatkozni, mi célja volt ezzel az írással?</p>
               <p>- A célt a röpirat minden oldalán megmondtam.</p>
               <p>Az elnök halkan egy pár szót váltott a két biróval. Aztán felállott:</p>
               <p>- Tekintettel arra, hogy a vádlott nem él a védelem jogával, a biróság visszavonul
                  itélethozatalra.</p>
               <p>A biróság elhagyta a termet. Az egész hallgatóság akarattalan mozdulattal Bálint
                  felé tódult. Egy szegényesen öltözött, igazságra lobogó szemű nő hosszu rezgésű
                  könyörgéssel kérdezte:</p>
               <p>- Mester, miért nem védte magát?</p>
               <p>Bálint leejtette magát egy padra. - Adjatok egy cigarettát, - nyögte.</p>
               <p>Több újságíró nyújtotta feléje cigarettatárcáját. Rágyujtott egyre, de már a
                  második szívásnál elhajította:</p>
               <p>- Már ez sem kell, ennek is rossz íze van.</p>
               <p>- Mit szándékszik tenni a mester, ha elitélik? - kérdezte egy újságíró.</p>
               <p>- Aludni, - felelte Bálint.</p>
               <p>- És ha felmentik? - mosolygott egy másik.</p>
               <p>- Akkor is aludni.</p>
               <p>- Lehetetlen, hogy Boór Bálintot elitéljék, - mondta egy munkás kinézésű
                  ember.</p>
               <p>A kancsal kereskedelmi jegyző megint a biztonság nagy gájzirja lett:</p>
               <p>- Abszurdum! Fogadok egy millió fontba, hogy nemcsak el nem itélik, hanem a
                  legfényesebb elégtételt kap. Ma nincs biróság Magyarországon, mely Boór Bálintot
                  elitélje. Boór Bálint már nem csak egyén, hanem fogalom.</p>
               <p>Bálint fáradtan intett:</p>
               <p>- Hagyjanak magamra.</p>
               <p>A közönség elhúzódott s izgatottan vitatta az eshetőségeket. Pont tizenkettőkor
                  bevonult a biróság. Sajátságos véletlenből ugyanabban a pillanatban a
                  folyosó-ajtón Leiter lépett a terembe. Szeme odavillant a kancsal jegyzőhöz,
                  Heklerhez s az rossz szemével visszafelelt neki. A közönség felállott. Az elnök
                  kezdte:</p>
               <p>- A magyar állam nevében.</p>
               <p>Halálos csend volt a teremben. Olyan nagy volt a feszültség, hogy az újságírók nem
                  is gondoltak a jegyzésre. Az elnök folytatta:</p>
               <p>- A királyi törvényszék Boór Bálint, negyvenötéves, református, nőtlen
                  szobrászművészt, nemzetgyalázás, a nemzet hitelének a külföld előtt való
                  kisebbítése, többrendbeli rágalmazás és osztály elleni lázítás miatt négyévi
                  börtönre, ötmillió korona pénzbírságra, hivatalvesztésre s politikai jogainak
                  ötévi felfüggesztésére itéli. A biróság semmi enyhítő körülményt nem talált.
                  Ellenben sulyosbító körülménynek vette, hogy a vádlott a tárgyalás alatt semmi
                  megbánást nem mutatott és hogy már egy izben párbajvétség miatt büntetve
                  volt.</p>
               <p>Mintha valami nagy zuhanás történt volna a teremben és mintha mindenkit megütött
                  volna. Az ügyész tenyerébe temette az arcát.</p>
               <p>- Megértette az ítéletet? - kérdezte az elnök.</p>
               <p>- Meg.</p>
               <p>- Van valami megjegyezni valója?</p>
               <p>- Nincs.</p>
               <p>Minden fej megrándult, mintha egy dobott követ akart volna kikerülni. Az elnök azt
                  hitte, hogy nem érti a vádlott:</p>
               <p>- Nem kiván fellebbezni?</p>
               <p>- Nem.</p>
               <p>Egy pillanatra nem dobogott sziv a teremben. Az elnök halálosan sápadt volt s a
                  birák is meghalványulva néztek egymásra. Az ügyész könyörögve tette össze a
                  kezeit.</p>
               <p>- De hiszen joga van fellebbezni, - mondta az elnök.</p>
               <p>- Nem élek vele.</p>
               <p>- Akkor természetesen igazságosnak tartja az itéletet?</p>
               <p>Bálint lázas, fáradt szemeit ráhullatta az elnökre. Az nem ismételte meg a
                  kérdést.</p>
               <p>Egy percig csend volt. Egy percig órányi súlyos csend volt. Az elnök kérdezte:</p>
               <p>- Van-e valami kivánsága a büntetés kitöltésének idejét illetőleg?</p>
               <p>- Nincs semmi. Kérem rögtön foganatosítani.</p>
               <p>Új csend zuhant a teremre. Az elnök idegesen csengetett. Egy szolga jött be s
                  utasítása után egy szuronyos őr elvezette Bálintot.</p>
               <p>Senki sem mozdult. Tátott szájjal, kisértésre meredt szemmel, szétvetett lábakkal
                  fagyott-dermedten állt az egész hallgatóság.</p>
               <p>Az elnök egy pillanatig nézett a rámeredő szemekbe. Aztán indulatosan szólt
                  rájuk:</p>
               <p>- Mit állnak itt? Mit bámulnak? Távozzanak, vagy kiüríttetem a termet.</p>
               <p>Lekonyult fejjel, megvert szemekkel, lassan mentek kifelé. Egyetlen szó sem
                  rebbent. Lelkükben érezték, hogy egy nagy ember-fa zuhant el. A tragédia szépsége
                  kitisztította belőlük a mindennapot. Csak végtelen szánalom kiszélesedő szárnyai
                  voltak.</p>
               <p>A biróság is elhagyta a termet. A magyar sors megteljesedett: a gyertya a véka alá
                  került. Hideg lett a terem. Hideg és üres. Csak a terem mélyén, leborulva egy
                  padra, odaszorítva arcát a fához, egy inségruháju nő zokogott keservesen. Ki
                  tudja, milyen csőd vagy gyász nyomta a lelkét! És most megfogta a Bálint
                  fájdalmát, mint jó alkalmat, hogy rásírja szivét a törvényszék kopott
                  padjára.</p>               
            </div>
         <div>
            <head>
               MÁSODIK KÖNYV: AZ ÖSSZETÖRT SZOBROK
            </head>
            <milestone n="1" unit="startSubChapter"/>
               <p rend="head">1.</p>
               <p>A Dugonics-téren megállt. Nézte a várost. Amint nyugodt széles uccák nyugodt
                  széles uccákba tágultak. Itt-ott összetorkoltak nagy lélegzetű, gabona-tábornak
                  való nyugodt terekké. Az emberek is olyan lassan, olyan föld-biztos nyugodtsággal
                  mozogtak. Még a házsorok is olyan csendes, olyan megnyugtató családiassággal űlték
                  meg az uccák partját, mintha egymás mellett űlő falusi gazdák néznék az elfolyó
                  időt és halkan beszélgetnének a vetésről. Minden nyugodt volt itt, minden biztos
                  és erős. Ez a kenyér városa: Szeged, a magyar Alföld sajátos arcu fakadása. Úgy
                  nőtt ki a kenyérrel, a húst és tejet adó szelid állatokkal, a paraszttal a magyar
                  földből és külön arcot mutat Európa minden városa közt. Ez az igazi magyar város:
                  megnőtt, megtisztult, megszépült, iskolákat termő magyar falu.</p>
               <p>Két nő ment el mellette. Az egyik a meglepetés illetlenségében hangosan ejtette ki
                  nevét. A másik halkabban súgta: - Hogy megőszült. - Ez megszúrta s tovább mozdult.
                  Félig éber révedezéssel kószálta a nagy tüdejű város uccáit.</p>
               <p>Már délután négy óra körül járt az idő. Az ég szeplőtlen volt, az áprilisvégi nap
                  torkaszakadtából fujta víg ébresztőjét. De Bálintban szomoru esti takarodóvá
                  lettek a sugarak. Aztán a szellő még igen hűvös volt s ha árnyékokon ment át,
                  szivére visszazuhant az egész tél.</p>
               <p>Fázott. Olyan különös volt minden. Hát tényleg: még van világ: sírás, nevetés,
                  emberek és tényleg élő valóság ő is? Az egész világ úgy zenélt most rajta, mintha
                  egy gyermekkorában hallott, rég elsülyedt dal jött volna vissza húrjaira. Egy dal,
                  mely tele van könnyekkel és keserű, mint a halál.</p>
               <p>Ma reggel hagyta el a Csillag-börtönt. Ma reggel adták tudtára, hogy az államfő,
                  remélve, hogy a börtönben töltött másfél év teljes javulást eredményezett,
                  büntetése többi részét elengedte. A börtönigazgató a maga jóságából is adott egy
                  tanácsot a kegyelemhez:</p>
               <p>- Kedves Boór úr, én javát akarom. Hagyja a fenébe azt a firkálást, politizálást s
                  mi a fenét. Meg azokat a pucér szobrokat is. Keressen valami jó állást, hiszen úri
                  ember volna, vagy mi? Éldegéljen csendesen: aki senkit sem bánt, azt nem bántja
                  senki.</p>
               <p>Azóta itt kószál Szeged uccáin. Ez a nagy, napos, nyugodt város olyan volt, mint
                  egy hűvös jó kéz felvarrosodott életén. Már két vonat is indult Budapestre, mindig
                  elhalasztotta az utazást. - Majd az éjjeli személyvonattal - mondta magában. Úgy
                  félt pesti otthonától, mint egy felidéző éjszakától.</p>
               <p>Fogsága első öt hónapját a rabkórházban töltötte. Betegsége hatalmas influenzával
                  kezdődött, aztán bonyolult valami különös ideglázzal járó bajjal, melyet az
                  orvosok is csodálkozó szemekkel ténferegtek körül. De sajátosan: a legnagyobb
                  lázrohamban s az önkivület vonaglásaiban: soha egy szó nem jött ki a szájából.
                  Egyáltalán: egész hosszu betegsége alatt alig lehetett szavát venni. A kiűzött
                  lélek elfordult a világtól és nem akart többé hidat verni feléje.</p>
               <p>Betegsége alatt Katica minden vasárnap lejött hozzá, néha Mátrayt is magával
                  hozta. De felgyógyulása után a börtönben már csak egy látogatást kapott tőle.
                  Aztán levélben tudatta, hogy egy kis örökséghez jutottak Heves megyében. Szép kis
                  falusi házhoz, kerttel és egy pár hold földdel. Katica lemondott a tanítónői
                  állásáról, nagybátyjával oda telepedtek le. És odavárják majd a kiszabaduló
                  Bálintot. Két hónap mulva aztán egy új levél szomorubb hírt hozott. Nagybátyját a
                  váratlanul kapott föld úgy hivogatta, húzta, hogy párheti gyengélkedés után elment
                  rögnek a saját kertjébe. És Bálint képzelete látta, amint az öreg úr a mennyország
                  ragyogásában, ágyudörgés és katonai pompa közt, fűszerüzletet nyit mennyei kis
                  nyalánk angyalok számára.</p>
               <p>Látogatója kevés volt a másfél év alatt. Egy-két kiváncsi újságíró, nehány
                  hisztérika. Egyszer pedig egy úritársaság valami másnapi jó hangulatban állított
                  be hozzá autogrammot kérni, de ezeknek hátat fordított. Rabtársai nagyon szerették
                  s egész különös tisztelettel bántak vele. Lezuhanva az emberbecsülés minden
                  polcáról, társadalmon kivül lökve és szenvedésben: az emberek jobban látják az
                  örökkévaló dolgok arányait és magukat nemesítik vissza azzal, hogy a szerencsétlen
                  emberi nagyságnak megadják a tiszteletet. Ezeknek a félreficamodott vagy
                  félrelökött embereknek friss levegőt, megtágult horizontot és megszépült arcot
                  jelent az, ha látják, hogy valamelyik rabtársuk: tragédiája nagyságával s
                  szenvedései tisztaságával fölötte áll a világ itélőinek.</p>
               <p>Egy a börtön életében kiötlő eset még növelte Bálint körül a rabok becsülését. A
                  börtönben rabtársa volt egy tanár, akit kommunista tényeiért tízévi börtönre
                  itéltek. Egy átabota ember, sajátságos vegyüléke a szélhámosnak és rajongónak,
                  akinek mindig szüksége volt valami nagy elvbunkóra, melyet dühösen suhintgasson az
                  emberek feje fölött. Már fiatal tanár korában iskolából iskolába helyezték át s
                  körülbelül körültanította az egész Magyarországot. Mindenütt botránya volt: vagy ő
                  pofozott, vagy őt pofozták, vagy kölcsönbe ment a dolog. Ráadásul: minden évben
                  egy új életet dühöngött szegény feleségébe, mert csókját is elv-zápor közben
                  végezte: növeljük a proletárok táborát. A feldagadó család mind írtózatosabb
                  nyomoruságban hallgatta az örökégő tanár végtelen szónoklatait. A kommün nagy
                  fújása lobogó lánggá nőttette ezt a beteg tüzet. A tanár úr vagy két hétig
                  megyebiztos lett, nagy proletár úr s itélt elevenek és holtak fölött. A holtak még
                  csak elbírták a dolgot, de az élők közűl több halott lett az itéleteitől. A kommün
                  bukása után a törvényszék kötél általi halálra itélte a szerencsétlent, de a felső
                  biróságok a büntetést tízévi börtönre enyhítették. Itt a börtönben, mert különben
                  nagy olvasottságu s világosabb perceiben érdekes gondolkodásu ember volt,
                  meglehetős tekintély lett. Hogy aztán Bálint jelenléte elhajtotta tőle a lelkeket,
                  a detronizált lelkek gyűlöletével utálta meg a művészt. Igyekezett lehetőleg
                  kellemetlen lenni neki, rossz szavakat szúrt belé, látatlanul gúnyolta műveit s
                  néha napokig néma duzzogással fordult el tőle. Bálint a jó orvos nagy nyugalmával
                  fogadta ennek a beteg embernek a harapásait. Egyszer aztán csodálatos változás
                  történt a szerencsétlen emberrel. Elnémult. El nem zsilipelhető szóáradásai,
                  melyekért sokszor kellemetlensége volt a börtönben, elmaradtak. Szemeiben
                  kilobbant az őrület folyton égő lángja: szomoruak és szelidek lettek, mint egy
                  elhagyott tűzhely. Napokig egy szót sem szólt s ha valaki kérdezett valamit:
                  röviden, majdnem könyörgő szelidséggel felelt. Egyszer aztán, ebédidő után, a
                  rabok és őrök meglepetése előtt odament Bálinthoz, letérdelt, megcsókolta a
                  kezét:</p>
               <p>- Itt mindenki előtt, hogy jobban megalázzam magam, én, Debreczeny Elek, megtévedt
                  gimnáziumi tanár és nagyon bűnös ember, bocsánatot kérek Boór Bálinttól.</p>
               <p>Mindenki mozdulatlan maradt. Bálint nem tudta, mit szóljon, mit csináljon. A tanár
                  szemeibe visszalobogott a beteg fény:</p>
               <p>- Te vagy az igaz ember! Nézzetek ide, legyetek tanui, hogy Debreczeny Elek,
                  gimnáziumi tanár meglátta, hogy Boór Bálint az igaz ember.</p>
               <p>Másnap reggel egy rabbal kevesebb volt a börtönben. A szerencsétlen azon az
                  éjszakán átlépte azt a küszöböt, melyet fegyver nem őrizhet, biró nem tilthat.
                  Éjjel a rabok nagy kiáltást hallottak: - A családom, a családom, Boór Bálint ne
                  hadd el a családomat! - Mire hozzá mentek, már nem ezekhez a törvényekhez
                  tartozott.</p>
               <p>A másfélévi börtön sok esztendő mulasztását rágta ki a Bálint hatalmas
                  szervezetén. Külsején még nem látszott annyira. Bár fejét már majdnem egészen
                  beeste a halál hava, arca megsoványkodott s szemeiben valami végtelen fáradtság
                  unalma súlyosodott. De a test, roppant felépülése egészében, még mindig a régi
                  oszloprázó titánt mutatta. Hanem belül, a lélek földalatti boltozataiban
                  helyrehozhatatlan omlások történtek. Ez a hatalmas sugárzásu lélek másfél évig
                  falnak fordult, minden száját elvette a világ csecseitől, minden alkotó kezét
                  tétlenül lógatta. Állandóan egy alaktalan szürke elborulásban élt. Még emlékezni
                  sem engedte magát. Eleinte ugyan írni kezdett. Életrajzát akarta megírni, hogy a
                  börtön hosszu unalmába visszateremtse maga körül a faltalan élet tágasságát. De
                  három-négy oldal megírása után széttépte. Érezte, hogy képtelen mégegyszer vállára
                  venni a már leejtett életet.</p>
               <p>Kiszabadulásának hirtelen híre sem tudott mélyebben hatni a felkérgesedett
                  lélekre. És most, hogy ide-odahurcolta magát ennek az álekszandrinusokban írt
                  városnak széles ritmusai közt, úgy vitte magát, mintha egy óriási burkolt csomagot
                  vinne, melynek tartalmát már elfelejtette s melynek súlyát talán nem is érdemes
                  cipelni. A Széchenyi-tér nagy lélegzésében megint megállott egy darabig. Szemei
                  ernyedt szájjal érintették a dolgokat, de únott csömörrel nem ettek a világ
                  húsából.</p>
               <p>A Tisza-szálló mellett kikerült a Tisza partjára. Lomhán, nehezen ömlött a szürke
                  víz a barna híd nagy ásítása alatt. A tulsó parton végig és a távoli Maros partján
                  is, elnyúlva a beláthatatlanba, öreg fűzek állottak virágzó barkás fejük omló
                  aranyával. Az ég, a parttalan levegő, az elnyúló földek: valahogy egyetlenegy
                  darab voltak, egyetlen óriási testetlen szikla, valami ősvégzettől elrendeltetett
                  mozdulatlanság. Mintha itt mutatódnék meg az idő lényege: a változatlan,
                  érzéstelen örök állás. S mintha a folyó is, víz rengetegei lassu mozdulásával:
                  minden mozduló akarat elátkozott dermedt börtöne volna.</p>
               <p>- Nyújtózz el, ásíts, aludj! Az élet: átheverés az emberi csókból a föld rögévé.
                  Nyújtózz el, aludj: az élet láz, a föld a gyógyulás, - mondták az elterült mezők.
                  - Nyújtózz el, aludj: az élet üres ásítás, - mondta a Tisza. És Bálint egy
                  szemfordulásba látta ezer harcu tragikus életét. - Minek hadonászik, minek
                  rángatózik úgy ez a különös behemót ember? - Kérdezte lassu bámulással és önmagára
                  mutatott.</p>
               <p>Lenn, a víz mellett, a part fövényes-kavicsos lábainál egy ember egy óriási
                  disznót hajtott. Kurtán és zömöken torlott óriási csizmáiban az ember. Rengeteg
                  gömbölyű fej űlt a nyaktalan törzsökön. Rengeteg gömbölyű hájas szemek, gömbölyű
                  zsiros tömpe orr, kerek, vastag piros száj, csurom-zsir az az élet javaitól. A
                  mell, a has, az ágyék egyetlenegy gömböt, egy saját életű külön glóbuszt ad össze
                  a rövid, vastag lábszárakon. Előtte szuszogva matat előre a disznó óriási
                  domborodása. Mintha a falánk földnek egy felduzzadt háj-hulláma volna, rengő
                  roppant hasával, hájas-párnás hátával, behizott apró szemeivel, buta-tompa
                  pofájának tömérdek csemcsegésével. Gazda és disznó olyan egy hullámban mozogtak s
                  mintha egy tüdővel szuszogtak volna. Az abszolut anyag volt a két alak, az evés:
                  sub specie aeternitatis. Hogy mintegy odadomborítsák a lélek nagy gyötröttjének a
                  zsiros föld százados tanítását: - Mit rontod te a te lázas eretnekségedet a mi
                  zsiros, nyugodt örökkévalóságunkba? Itt egy szolidáritás van: az étvágy. Has a
                  világ és zabálás az élet.</p>
               <p>A hidnak került. Átment a hidon. Átment a zsendülő ligeten, ahol a tavasz
                  megújrázó tapsaira a vén primadonna kezdte a tavalyi komédiát. Éppen olyan friss
                  rügyekben mutatott zsenge emlőcskét, mint tavaly, éppen olyan szemekkel révedezett
                  fel a korai virágokban, éppen olyan hosszu simításu kéjjel bontotta haját a fűzek
                  ágai közt. A vén lotyó már az isten kezdete óta adja ezt a naiva szerepet: és még
                  mindig csókra hajt és kivántatja az élet lázait.</p>
               <p>Kiért a földekre. A tél uszálya még ott volt a levegőben s a lehajló nap is
                  vacogott. A Maros felé vette útját, a földeken át, akaratlanul meggyorsítva
                  lépteit, hogy a fázás kiálljon testéből. A fák, az elszórt tanyák, a trágyadombok
                  és téli kazlak már csúfondáros óriásokká lettek a leguruló nap tréfájában:
                  árnyék-kelevézeket dobtak rá: - Miért jöttél hozzánk fároszt játszani? Miért
                  zavarod ezeréves nyugalmunkat? - Bálint elgörnyedve ment a ráhúlló hideg, nehéz
                  árnyékok alatt.</p>
               <p>Nagy barna földtáblák nyiltak nagy barna földtáblákba. Föld, föld, föld mindenütt:
                  végtelen omlásu, ős mélységű tenger föld. És minden barázda végénél, minden
                  földtábla barnaságán meghajlott emberek szántottak, vetettek, kapáltak, űltettek:
                  fúrták, faragták, csiholták az ember kenyerét. A végtelenbe szélesülő földeken,
                  forró szorongással, állattá görbült ezer és ezer ember arca hajolt a vén uzsorás
                  füleihez: - Kenyeret! kenyeret! kenyeret! Kenyér az élet.</p>
               <p>És a kenyér már mozdult. A nagy terhesség titka barnult a felhasított rögök
                  keblén. Jaj: szétszórva millió rög titkába, készül már az ember leendő lelke. Ott
                  gyilkos nedvek fogtak össze, dagasztják a magvat, tépik a háncsot, kergetik a
                  csirát. Jaj, bűn lesz itt a kalászban: Káint fog enni magába az éhes száj s
                  halálnak halálával hal meg. Ott beszívták magukba szelid rögök a nap csókját,
                  eldugták mélyen kebelükbe: arany csókok ringatásában fakad az új csira. És lesz
                  áldott kalász, jó család és meleg ölelkezés. Oh föld, föld, ős végzet, föld,
                  kimondott itélet, föld, elmulhatlan akarat! Légy irgalmas a magyar szántóvetőhöz,
                  teremj szelid, jó ölelő embereket.</p>
               <p>Felért a Maros töltésére. Már megfakadt a nap. Az olvadt arany omló biborában
                  ringott a gazdag mellű város. Mintha e dús édesanya ős fakadásu meleg életfolyóban
                  ringatná duzzadt gyermekeit. A város harangjai megzúgtak a közeledő este
                  érintésére. Nehéz, roppant hullámokkal mozdult a hang. A hullámok összevegyültek a
                  fényözön dús omlásával s lassu hullámba indult az elbiborult föld is. A város, a
                  föld, a nap, a templomok egyetlen ős ritmus nehéz hullámzásában zúgták, mint
                  időtlen zsoltárt, mint végtelenbe nyúló könyörgést: kenyér, kenyér, kenyér,
                  kenyér!</p>
               <p>Bálint szétnézett az este biboros csendjében. Véres volt a Maros és a Tisza
                  összefutása is. Valaha ezen a vidéken járt tábort Dózsa György a kenyér tépett
                  vitézeivel. Azok a szivek már kilobbantak, mint homokba tört fáklyák. Azok az
                  arcok belehalványultak a szétpárázó évekbe. De a mozdulatlan időben ott áll:
                  ugyanaz a harc, ugyanaz a fájdalmas, véres kizengése az emberi zűrnek: kenyér,
                  kenyér.</p>
               <p>A fiatal fűzhajtások erős szaga, a zsenge fű nyers lehellete, a feltárt földek
                  roppant mozdulása, a végtelen levegő nagy tágítása: az élet vad, zuhatagos
                  feláradása elkábította a börtönből jött embert. Arca megsápadt. Szemei világossá
                  halványulva, tikkadt tágulással állottak kaput a berohanó világnak. Ajka félig
                  nyitva volt. Melle magas ívekbe feszült, mint ünnepi tedeum előtt egy mérhetetlen
                  dóm boltja. A hatalmas embert majd földhöz verte az élet szétöntött nehéz
                  bora.</p>
               <p>És lassanként a föld, a tavasz, az élet mély titkos beszédbe vegyültek az elrévülő
                  férfi testével. És a test nem volt többé külön magános élet. Szétgyökerezett a
                  megfiatalult földbe, átfutották a kezdő élet mohó nedvei, visszaheggedt ős
                  egyfakadásu testvéreihez: a füvekhez, a fákhoz, az induló kenyér gyökereihez. A
                  föld oktalan, céltalan tömérdek boldogsága áthúsosodott testébe. Vércsepp mozdult
                  vércsepphez, izom izomhoz, idegsejt idegsejthez boldog szerelmes pezsdülésben: jó
                  élni az életért, az élet nagy gyönyörűség. És a befalazott napok vak kérgén át: át
                  a varrosodott sebeken, a fájdalom szörnyű falain valami nagy önmagáért való testi
                  boldogság szűrődött át a megkergetett férfi lelkébe. Élete titkos mélyét megűlte
                  egy meleg madár, szive körül zsongott valami forró csók, szemeibe kiteljesedett
                  egy zsúfolt könny. És a borzalmas napokból, a romokból, az összehullott életből
                  kikelt félénken egy gondolat s szétnézett mint gyermekleány a leégett faluban. -
                  Oh élet, csodás, szerelmes szép élet, egyetlen nagy szeretőm, ne hagyj el! Oh,
                  legyen valahol a föld terein egy zug, mely hazává melegszik alattam, legyenek
                  emberek, kik emberül néznek a szemeimbe, legyen még jó munka, vidám egészség,
                  tiszta csók számomra! Könyörgöm, föld, könyörgöm, nap, könyörgöm, tüdőm szent
                  öröme, levegő, ne hagyjatok el, élni, élni, élni akarok! Van jogom az élethez: erő
                  van bennem, jóság van bennem, végtelen szeretet van bennem. Ne pazaroljatok el a
                  halálnak.</p>
               <p>Arra tért magához a nagy tavaszi bódulásból, hogy fázik. Az ég már elszürkült,
                  csak itt-ott fáztak még halvány-zöld sávok. Szürke, súlyos ólom nyomtató volt a
                  város is a kenyér nagy csataterén. A földeken az emberek kapták az ásót, a kapát,
                  a gereblyét s futottak az otthoni vacokba, egy falat ételre, talán egy kézügyben
                  levő csókra s mély, életet letagadó buta álomra. Hogy másnap reggel megint itt
                  lehessenek s naphúlltáig szolgálják, könyörögjék, gondozzák a véletlenszivű
                  fejedelmet. A levegőben már érezni lehetett az éjszaka súlyát.</p>
               <p>Lassan, előre hullatott fejjel baktatott a város felé. Mikor a hidon átment, már
                  sötét este volt. Csillagok voltak a Tisza lassu omlásában. A nappal szürke folyója
                  dús tárulással mutatta kincseit az éjszakának. A parton a fűzek közt egy fiatal
                  hang énekelt.</p>
               <p>A Tisza-szálló elé érkezett. Itt akart vacsorálni, mint mindig, ha Szegeden járt.
                  De egyszerre nagy buta félelem szállt rá. Háromszor-négyszer is elsétált a szálló
                  előtt. Itt a város úri társadalma étkezik. Nem, nem akar ma rossz szemeket,
                  ellökő arcokat látni, nem akar ma sugva gyilkos szavakat hallani. Megint kikerült
                  a Tisza-partra s hosszu habozás után egy kis korcsmába ment be vacsorázni.</p>
               <p>A korcsmában egy-két asztalnál egyszerű emberek űltek. Kocsisok, halászok,
                  díjnok-féle emberek. Mikor Bálint vacsora után fizetett, az egyik asztalnál egy
                  póstás nagy-titkon rámutatott:</p>
               <p>- Ez az.</p>
               <p>- Kicsoda? - kérdezte a poharas társa.</p>
               <p>- Akiről a Szegedi Őrszem írt a reggel.</p>
               <p>Bálintnak csak úgy a lelke szélét érte ez a mondat. De amint kiért az állomásra,
                  megint fülébe jöttek a szavak. Megvette a lap aznapi számát.</p>
               <p>A Szegedi Őrszem az odavaló germán tömörülés úgynevezett fajvédő lapja volt. Egy
                  kis cikkben adta tudtul a Bálint kiszabadulását:</p>
               <p>- Vigyázat, becsületes emberek! A szegedi Csillagbörtön lelki Pasteur-intézetében
                  négyévi kezelésre itélték a hirhedt veszett szobrászt, Boór Bálintot, aki olyan
                  vad gyűlölettel támadta a magyarság minden igazi értékét. Az államfő kegyelme most
                  hirtelen megnyitotta számára az intézet kapuját. A haza és a kereszténység hívei
                  vigyázzanak: Boór Bálint megint szabadon jár és nincsen szájkosár rajta.</p>
               <p>Bágyadt undorodással dobta félre a lapot. Sokáig kellett várnia a vonatra. Úgy űlt
                  a váróteremben, behúzódva felső kabátjába, alvást tettetve, bedugva érzékeit. Nem
                  mert izenetet engedni életébe az ellenséges világból. A vonat pont éjfélkor indult
                  s vitte az alvó óriást szomoru felébredések felé.</p>
            <milestone n="2" unit="startSubChapter"/>
               <p rend="head">2.</p>
               <p>A vonat egyórai késéssel csak reggel hét óra után érkezett Budapestre. Mikor
                  pakkját odaadta egy hordárnak, hogy kocsit keressen, az egy pár percet késett,
                  mert még két másik pakkal volt dolga. Bálint valami lappangó gúnyt látott a hordár
                  arcában s ezt a késlekedést irányzott sértésnek érezte. Odarohant a csomagok fölé
                  hajló emberhez, írtózatos erővel ragadta meg a vállánál fogva. Valósággal
                  felemelte a levegőbe, íjesztőre zilált arccal lihegte:</p>
               <p>- Viszi rögtön azt a pakkot, vagy összetöröm.</p>
               <p>A hordár olyan őszinte elámulással mentegetőzött, hogy Bálint rögtön elengedte s
                  már valami szégyen is bágyadt tagjaira. Kétszeres borravalót adott az embernek,
                  hogy enyhítse hirtelen mozdulatát. De amint a nyitott kocsiban űlt s az lassan
                  evickélt a többi kocsik s szétmozgó rengeteg ember közt, megint növő igerültség
                  feszítette idegeit. Mintha a kocsik szántszándékosan kerültek volna az övé elé,
                  hogy akadályozzák azt előhaladásában. Mintha a kocsisok s a kocsiban ülők arcán
                  csúfondáros ingerkedés leselkedett volna. És az elmenő arcok is úgy dobódtak
                  szemeibe, mint hántásra felkapott kövek. Egyszer majd kiugrott a kocsiból, hogy
                  öklét egy fiatalember arcába vágja, aki egy lánnyal ment el a kocsi mellett és
                  felkacagott. Minden arcban, minden mozdulatban volt valami neki szánt, valami
                  bántó, valami sorsán rikácsoló.</p>
               <p>Mikor aztán egy mellék-ucca hűvösebb nyugodtságába ért a kocsi, haragja egyszerre
                  lezuhant, mint egy kioldódott vasfüggöny s döbbenve nézett önmagára. Önmagát
                  félőn, önmagába jóslón látta, hogy a börtön utáni világ örökre különböző lesz a
                  börtön előttitől. Hogy ezután mindig két arcot fog látni az embereken. Az egyik a
                  saját mindennapi arcuk. A másikat ő fogja rálátni mindenikre, azt az arcot, mely
                  látja az ő tragédiáját, mely nem sír, mely felelős azért, hogy nem jajgatott az
                  ország az ő sebeiért. Azt az arcot, melyen ki kell öklözni megbántott igazsága
                  végtelen szomját. Érezte, hogy a börtön örök harcra kötelez, egy sírig tartó
                  párbajra és hogy régi nyugodt elnéző szemeit sohasem fogja visszakapni.</p>
               <p>A kocsisnak szólt, hogy hajtson át az Alagúton, a Philadelphia kávéház elé.
                  Gondolta, jó lesz előbb, mielőtt látná otthonát, egy kis meleg kávé biztatása. De
                  lehet, hogy titkos félelem kezei nyúltak ki lelke valamelyik vak üregéből s azok
                  lökték tovább a viszontlátás súlyos percét.</p>
               <p>Ahogy belépett a kávéházba, hol fiatalabb éveiben annyi kedves órát töltött s hova
                  annyiszor menekült később, hogy fázó magánosságát mégis emberarcokkal dörzsölje
                  körül, valami meleg zsongást érzett testében. A Horváth-kert kövér rügyekkel,
                  lenge levéltenyerekkel gazdagodó fái boldog világos zölddel verték be a napot a
                  hatalmas ablakokon s mosolygóvá és jóvá tették az emberarcokat. Az ős,
                  megoszthatatlan budai csendben csendes emberek itták a reggeli kávéjukat. Huszonöt
                  évvel ezelőtt ugyanazokat az arcokat, ugyanazokat a mozdulatokat, mosolygásokat
                  és csendet látta itt. Még a kassza-hölgy, egy anya-féle arcu, tisztes komolyságu
                  nő is ugyanaz. És az örök Sándor, a fizető pincér, aki már annyira ismeri Budát,
                  hogy minden elhaló budai ember sírjánál meg tudja mondani: hány kiflit és hány
                  csésze kávét visz le magával a föld alá. Ez az örökkévalóság kávéháza, a csend
                  szelid szigete, ahol nincs párt, nincs vélemény, nincs felekezet s más könnyű
                  gyilkossága a Káintól elszaporodott világnak. Csak pihenés, mosolygás és habtalan
                  csend. Körül vásárol, elad, üvölt, bánt és rajong a millió szivű város. De aki
                  ide belép: annak szétlágyul az ökle, véleményei lefáradnak, akarata eljuhászodik.
                  Látja a mozdulatlan időt és mint egy ódon öreg órát, hallja dobogni a saját
                  szivét. És nem itél, nem gyűlöl, nem követel. Mint javíthatatlan harapós, kedves
                  öreg kutyát: magához édesgeti és cirógatja az életet.</p>
               <p>A Sándor becsületes arcán felvilágolt a viszontlátás öröme. De szemeibe
                  akaratlanul kijött a szánalom, mikor ezen a győzelemre nőtt Herkulesen látta a
                  szenvedések nyomait. És becsületes lelke megérezte, hogy kérdezni vagy
                  részvéteskedni nem szabad. Odavezette Bálintot szokott régi asztalához, a középső
                  ablakhoz. És már elébe tett minden lehető újságot s már a kávé is ott párolgott az
                  asztalon. A vendégek csendes, letompított budai kiváncsisággal néztek a művészre.
                  Egyik pincér leejtett egy csésze kávét, annyira Bálinton volt a szeme.</p>
               <p>Bálint alig küldte le az első forró kortyot, a kávéház mélyéből egy fiatalember és
                  egy elegáns új ruha jött feléje. Az elegáns új ruha a fiatalemberen volt, de azért
                  saját külön egyéniséget kiabált magának s mintegy nem volt szolidáris a
                  gazdájával. A fiatalember büszkén felhúzott vállal s valami vadonat-új uri
                  jómóddal köszönt:</p>
               <p>- Jóreggelt, mester.</p>
               <p>És már, minden engedelemkérés nélkül, nagy háziasan letelepedett az asztalhoz,
                  Bálinttal szembe. Bálint sötét kérdéssel nézett rá.</p>
               <p>- Nem ismer meg, mester? Szegény Baczó Mózes révén ismerkedtünk meg. Bihari József
                  vagyok, az ismert költő. Láttam, hogy milyen egyedül van a mester, gondoltam, ide
                  ülök. Én az emberi előitéletek fölött állok, én nem a börtönt, hanem az embert
                  nézem. Különben is: a börtön mindenkire esedékes s talán egyszer a bitóval is
                  szembe kell néznünk.</p>
               <p>Így mondta: bitó és nem: akasztófa. Nagy biztonság, fölényes bátorságu jólét volt
                  minden mozdulatában, hangjában. Bálint arca türelmetlenre mozdult, de amint a
                  Baczó Mózes nevét kiejtette, mégis valami meleg csillogás jött a szemeibe. Szelid
                  mosolygással mondta:</p>
               <p>- Neked, úgy látszik, jobban megy a dolgod, fiam.</p>
               <p>Bihari Jóska nagyon fitymáló arcot vágott s megvetően legyintett a kezével:</p>
               <p>- Mit! jól megy a dolgom! Bihari Józsefnek jól megy a dolga, ha koszos tíz-tizenöt
                  milliót költhet havonta és nem jár rongyosan! Ezt adja nekem Magyarország hat
                  kötet olyan líráért, amilyent ma nem pipál Európa. Más országokban milliárdokban
                  fetrengenék. - Azzal kivett egy valóságos, fínom, új bőr dohány tárcát,
                  odatartotta Bálint elé:</p>
               <p>- Parancsol mester?</p>
               <p>- Nem fiam, most kávézom.</p>
               <p>Szájába tett egy cigarettát s egy külön e célra rendelt zsebből elővett egy
                  szintén valóságos, kézzelfogható öngyujtót, fellobantotta s úrias könnyedséggel
                  gyujtott rá:</p>
               <p>- Mester, én tudom, hogy az ilyen helyzetben az embernek jó, ha olyannal
                  találkozik, akinek összeköttetései vannak. Ha valami kivánsága volna a mesternek,
                  én szivesen szólok a kollegáknak. Van közöttük minden rangu és rendű ember.</p>
               <p>- Kik azok a te kollegáid, fiam?</p>
               <p>Biharinak mellebb lett a melle és büszkék a szemei:</p>
               <p>- A Petőfi Társaság tagjai.</p>
               <p>Bálint mosolygott. Most már értette, miért bitó az akasztófa. Biharinak megint
                  fitymálóra biggyedt a képe:</p>
               <p>- Erőszakkal beválasztottak. Én vonakodtam, de a Petőfi kedvéért, hogy mégis
                  méltóvá tegyem a nevéhez ezt a társaságot, elvállaltam. Meg a Micike is
                  zsarnokoskodott.</p>
               <p>- Micsoda Micike?</p>
               <p>- A menyasszonyom. A Haller nagykereskedő lánya.</p>
               <p>Ez Budának egyik legnagyobb fűszerkereskedője volt. Most már azt is tudta Bálint:
                  honnan az új ruha, az öngyujtó, a bőrtárca s a többi jó. Hirtelen mohósággal
                  kérdezte:</p>
               <p>- Nem hallottál hírt Konkoly Zoltán felől?</p>
               <p>Bihari nagy urambátyámos neheztelést kanyarított a levegőbe:</p>
               <p>- Konkoly Zoltán! Mi hírt lehet Konkoly Zoltánról hallani! Nem komoly ember az.
                  Hogy nyomorog Párizsban, vagy talán már ki is tették a Morgueba. Ezek a pasasok
                  azt hiszik, hogy a zseninek okvetlenül éhenkórásznak kell lennie. Már bocsánatot
                  kérek, ha valaki lírai természet, ma elsősorban én vagyok az. De ez nem jelenti
                  azt, hogy ne tegyünk eleget a társadalmi kötelezettségeknek. Különben: ilyen
                  mindenik. A hályogszemű Bocskoros Ádám Ferenc valahová Olaszországba tűnt. Molnár
                  Pistát már csak az árkokban lehet néha látni, persze részegen. Párizsban különben
                  most nagyon sokan züllenek. Mike Márton is odakerült, mert itt már nem termett fű
                  számára. Kutassy is ott csavarog és még egy egész falka. Pedig az a Molnár nem
                  volna tehetségtelen. Amig lehetett, vittem a vállamon, próbáltam a mocsár fölé
                  tartani. De ő csak visszasülyedt. Én nem vagyok felelős.</p>
               <p>Kivette az óráját: aranyórát. De sajátságosan úgy zárt fedéllel nézegette, mintha
                  most ismerkednék meg vele.</p>
               <p>Bálint megrándult. Kinézett: az uccán a járókelők csapatba verődve bámultak rá. A
                  legtöbb arcon csak kiváncsiság volt, egy-két szemben szánalom. Két tányérsapkás
                  egyetemi hallgató tüntetőleg röhögött. Bálint felugrott, fizetett. Idegesen
                  nyújtotta kezét Biharinak:</p>
               <p>- Szervusz, fiam.</p>
               <p>Bihari Jóskából megint kidőlt a rangos jólét:</p>
               <p>- Mondtam, mester, hogy csak szólania kell. A kollégáim boldogok lesznek, ha nekem
                  szivességet tehetnek.</p>
               <p>Bálint már nem hallotta. Ideges gyorsasággal rohant fel a Várba. Minden szembejövő
                  közeledtére, akaratlanul, könnyed, fölényes, észrenemvevő, vagy vidám arcot
                  próbált vágni s ez olyan súlyos, súlyos munka volt, hogy majdnem eldőlt alatta. A
                  házban majdnem futva rohant fel a lépcsőkön. Úgy érezte: ha most kijön valamelyik
                  házigazdája, gyilkossá lesz. A menekülő lélek rohanó mozdulataival nyitotta fel a
                  zárat s úgy lépett be lihegve, elszorult szivvel, mint kergetett vad a
                  csalitba.</p>
               <p>Benzárt, hideg, koporsó-levegő volt a műteremben. A vászonfüggönyök le voltak
                  eresztve s az átserkedő nap félhomályosra szűrte a befalazott levegőt. Állt az
                  óra, állt az idő, állt a fájdalom a teremben. Az ágy olyan volt, mint egy
                  ottfelejtett ravatal. Egy elzsibbadt sírás feküdt a csendben. Már kinyitotta
                  szemeit, hogy meglássa régi gazdáját. Bálint beleroskadt egy karszékbe.</p>
               <p>- Fel kellene nyitnom az ablakot, hogy jőjjön be a nap, - mondta egy
                  gondolata.</p>
               <p>De az izmok nem küldtek. A tagok nem mozdultak. Jaj, hátha egy hulla van a terem
                  homályában s ha a nap hozzáér, szétbomlik és megfojt írtózatos szagával! Hátha
                  valami új nagy bánat van elrejtőzve, ugrásra készen s a világosságnál torkon
                  ragadja. Az erős ember didergett a félelemtől.</p>
               <p>Egyszer aztán mégis az ablakhoz ment s mint aki nagy félelemben tökéli el magát,
                  vad rántással vonta félre a vásznakat s nyitotta fel az ablakot. A nap bedűlt mint
                  egy vízfal, mely elől elrántják a zsilipet. És lett világosság.</p>
               <p>Lassan, félve másztatva szemeit, káprázva a belső hidegtől, nézett szét a
                  teremben. És minél jobban tágultak a szemek, annál homályosabban látott. A
                  hazatért férfi odadőlt a karosszékre és sírt, sírt zuhanó sírással.</p>
               <p>Aztán, hogy a sírás elfáradt és a fájdalom elzsibbadt attól, hogy olyan írtózatos
                  fájdalom: szemei szétmentek a nagy teremben. Óvatos lassusággal, félve mentek
                  szét, mint aki éjjel megy át az erdőn s minden lépésben ütődést remeg. Az
                  íróasztal még úgy mutatta a félbeszakított élet nyomait, mint akkor. Csak por
                  volt mindenen, vastag porréteg. Ez a por olyan halotti örökkévalóságba nyugtatta a
                  dolgokat. Szemben, a falon, az édesanyja arcának nagy részét hálóval fedte egy
                  pók. Kövér, pohos, undorító teste most is ott lesett zsákmányra a háló közepén. Az
                  óra állt a por nehéz hamva alatt. Fekete lépcsőin ömlött a csend, mint szélesre
                  nyitott kripta-ajtón. A falak csupaszsága valahogy ráfázott a lélekre, mint
                  ólomkoporsó hideg oldalai. De legíjesztőbbek voltak a szobrok. A Bokody gondossága
                  mindeniket nagy, szennyes, zöld vásznakba takarta. Ott álltak súlyosan,
                  hallgatagon, burkolt formáik ködös vonalaiban, mintha testüktől megvált alaktalan
                  lelkek várnák dideregve sorsukat a homályos küszöbön. És mintha lomha
                  hulla-alakjaiknak mégis szemeik volnának, mélyre súlyosodó végzetes szemeik és
                  néznék, néznék őt, mint éjjel felébredt komondorok a kapu elé érkezett
                  vándort.</p>
               <p>Egy pillanatra felmozdult a teste, hogy ujra élő valóságukra bontsa ki az
                  elátkozott szobrokat. De aztán mégsem tette. Érezte, hogy most nem elég erős
                  viszontlátni élete életét. Gyorsan megmosdott, átöltözött s mint besompolygó
                  tolvaj, elhagyta otthonát.</p>
               <p>Először a Vár nagy hallgatását akarta viszontlátni. De amint a Tárnok-uccába
                  betért, öt-hattagu úri társaság jött vele szembe. Egyetlen ismerős alak sem volt
                  közöttük, arcukat még nem is igen vehette ki. Mégis: hirtelen megállt s mintha
                  hitelezői elől menekülne, lázas-sietve átvágott a Sétányon, le a
                  Krisztina-városba. A Krisztina-téren a barna sátrak, a friss retek, zöldhagyma,
                  kenyér és hús kacagásai, a vadász-szemű kofák egy percre mégis megetették benne a
                  művész örök éhségét s szemei kitartott köténnyel fogták fel az élet feldobált
                  piros almáit. De megint arra rezzent fel, hogy egy úriasszony nézi. Szomoru,
                  mélyre ásó szemekkel, mint aki már látja a kész halottat az élet mozgójában. - Mit
                  lát benne ez az asszony, miért szánakoznak a szemei? Azért ő még mindig Boór
                  Bálint, mindig különb erő. - Gyorsan tovább ment s dűhvel vágott neki a
                  Gellérthegy-uccának.</p>
               <p>Gyorsan rohant felfelé és fokozottan súlyosodott rá az az érzés, hogy követi
                  valaki. Kezei ökölbe mozdultak, hirtelen megfordult, mint aki szembe akar nézni
                  valakivel. Az egész uccán nem volt senki, csak a tavaszi nap győzelme. Most még
                  jobban megdöbbent. Úgy nézett magára, mint egy magános sötét házra, melybe egy
                  őrültet zártak.</p>
               <p>Mikor a Szirtes-uccán ment fel, az egyik földszintes ház ablakában egy ember
                  reggelizett. Hatalmas kövér ember, fel-feltátott szájába villára gyűjtött óriási
                  rántotta-boglyákat gyúrt be. Bálint szemeibe bement ez a nyugodtan zabáló zsiros
                  alak. Majdnem könnyekig égető dűh lobbant át rajta. Alig tudta úgy elvinni magát,
                  hogy öklével ne üssön a hájas arc közepébe. Aztán szégyenkezve lihegte a
                  gondolata: - Miért voltam dühös erre a szegény emberre? Mit vétett?</p>
               <p>És amikor fenn volt a Gellérthegyen, még nagyobb zavarban kérdezte: hogy jutott
                  ide, miért éppen ide, micsoda dugott akarat hozta ide? Nem lesz valami jelentése
                  ennek, nem várja itt valami ráleső végzet? Kezdte magát két embernek érezni. Az
                  egyik, a homályosabb, az idegenebb önmaga ott jött állandóan önmaga mögött,
                  különös hangzásu léptekkel, egyik kezét a zsebén tartva. És nem lehetett tudni,
                  nincs-é benne tőr.</p>
               <p>Aztán egyszer csak látta, hogy a keleti sziklákon áll, ahol azon az éjszakán egy
                  végzetű találkozása volt a magyar paraszttal. Füstön, párán, felvert szemeten
                  keresztül áttört a fiatal nap s az óriási várost a kezdés roppant ritmusába
                  sodorta. A messze nyúló kelenföldi sikság a nap mérhetetlen zengő cimbalma volt,
                  villáztak a megütött húrok s harsogott rajtuk az élet vad ritmusu csinnadrattája.
                  Íjedtre sápadva, elkáprázott szemmel, lélegzet vesztve állt a kilökött ember az
                  élet lakomája előtt.</p>
               <p>Fájt, sajgott, zokogott benne ez a rengeteg élet. Botorkálva ereszkedett le a
                  meredeken a Ménesi-út felé. Mindegyre megállt, vissza-visszanézett. Szeme változó
                  méregetésén, arca néma beszédén látszott, hogy valamit vizsgál. Egy kis fiu
                  mászott fel vele szemben a hegynek. Megállította. Majdnem nyers hangon
                  kérdezte:</p>
               <p>- Látsz valamit ott a sziklán?</p>
               <p>A gyermek kaput nyitott a szemeiben:</p>
               <p>- Semmit - felelte csodálkozva. </p>
               <p>- Ott, a legmagasabb sziklán. Nem látsz semmit?</p>
               <p>A gyermek megint nagy buzgó vizsgálásra parancsolta szemeit:</p>
               <p>- Semmit - mondta újból.</p>
               <p>- Takarodj, szamár! - kiáltott ingerülten a gyermekre.</p>
               <p>Az íjedten illant tova. Egy pillanat mulva a művész visszahívta. Egy
                  tízezerkoronást nyújtott neki:</p>
               <p>- Nessze, fiacskám, csak meg akartalak íjeszteni.</p>
               <p>De amint tovább ment, halálos rémülettel mondta magában:</p>
               <p>- Már hallucinálok, már betegek a szemeim. Menekülnöm kell valahova. Gyógyulni,
                  gyógyulni akarok.</p>
               <p>És fájdalma az élet mély könyörgésével nyújtotta ki karjait az élet sugárzó
                  keresztfájára. Az előbb fenn a sziklán saját szobrát látta, úgy ahogy fél-tréfásan
                  felépítette a szegény Mózes eljegyzésén.</p>
               <p>Amint leért a Ménesi-útra, megnézte óráját. Már tizenegy óra volt. Félénken, mint
                  egy szegény rokon, halványlott fel benne a kérdés:</p>
               <p>- Hátha betérnék Rendekyékhez?</p>
               <p>Nem a régi vad torna, nem a hetyke csókbirkózás hívta oda. A nagy szenvedések
                  kiégették a rossz csókok salakját ebből az egyetlenül nemes ércből. Az elkomorult
                  lélek már rég komoly áhitattal nézte a folytatás misztériumát s csak az a csók
                  volt életgazdagítás számára, melyben felnyilott a halhatatlan virág. De embereket
                  akart maga körül látni, a mindennapi szokásos megbecsülés apró jeleit: a
                  közönséges hogylét utáni kérdezősködést, a leűltetést, a szokott
                  érdeklődéseket.</p>
               <p>A kert nyitva volt. Úgy jutott fel az első emeletre, hogy egy élő lélekkel sem
                  találkozott. De valahonnan zongora-hang hallatszott s a zene áthúzott életén, mint
                  egy bontott női haj. Rendekyt, aki szenvedélyes gyűjtő volt, a régiség-teremben
                  találta. A koponya osztály előtt állott s egy avar koponyának kinevezett volt
                  emberfejjel bajlódott.</p>
               <p>Amikor meglátta Bálintot, majd leejtette a koponyát. Íjedten dadogta:</p>
               <p>- Szervusz, kérlek, nézd, milyen érdekes avar koponya, hívom a feleségem.</p>
               <p>Ezzel a koponyát a Bálint kezeibe nyomta s eltűnt az egyik ajtón. Bálint tudatából
                  egyszerre minden kiesett s az egész valóság ez a koponya volt. - Hogyan jutott ez
                  a koponya a kezébe? Miért adták oda neki, éppen neki? - Rendekyné lépett a
                  terembe.</p>
               <p>Nagyon nyugodt, nagyon hűvös, nagyon úri asszony volt:</p>
               <p>- Jó reggelt, kedves Boór úr, igazán szép, hogy még a börtön után is mi vagyunk az
                  első gondolata.</p>
               <p>Bálint beszélni akart. De amint ezt a teljesen idegenné lett asszonyt látta, kinek
                  hideg szemeiben egy egész más Boór Bálint állott, visszagyűrődtek belé a szavak.
                  Idegesen forgatta kezei közt a koponyát.</p>
               <p>Rendekynén egy alig sejtett mosolygás villant át. Aztán lassan, súlyosan, hidegen
                  mondta:</p>
               <p>- Férjemnek hirtelen dolga akadt s bizony nekem is sok teendőm van. Tudja, mi még
                  mindig ezen a kutya-követelőző társadalmon belül élünk. És ön, aki olyan
                  intelligens, nem fog megharagudni, ha valamire kérjük. Ismeri a mi kényes
                  helyzetünket, férjem társadalmi kötelezettségeit, bármint is becsüljük önt...</p>
               <p>Bálint már tántorgott kifelé, köszönés és szó nélkül. A küszöbön vette észre, hogy
                  még kezében van az avar koponya. Ráakasztotta a kilincsre. Mikor a kerten ment át,
                  Ildikó egy padon olvasott. Nagyon megnyúlt, megkarcsult, halvány, érdekes nagylány
                  lett belőle. Rövid szoknyája így űltében még a térdéig sem ért. Nagyon el volt
                  merülve az olvasásban.</p>
               <p>Bálint úgy állott meg, mint aki egy lezuhanó falnak veti a hátát, hogy fentartsa,
                  hogy kétségbeesett erővel megkisértse a lehetetlent. Mély fakadásu zokogó hangon
                  köszönt:</p>
               <p>- Jó reggelt, Ildikó.</p>
               <p>Az hosszu kémlelésű szemmel nézett fel s aztán azzal a bizonyos kedves
                  udvariassággal, mellyel egy házmesternek vagy bolti szolgának köszönnek,
                  mondta:</p>
               <p>- Jó reggelt, kedves Boór úr.</p>
               <p>Bálint tovább ment. Egyetlen égő könny freccsent ki a szeméből, mely már nem
                  fájdalom, nem dűh, nem szégyen volt: hanem az egész összeroncsolt élet felégő
                  vére.</p>
               <p>Alig hagyta el a kertet, Sárkány tanár úr jött vele szembe, aki éppen a
                  Rendeky-villa felé tartott. Amint meglátta Bálintot, arca hátra hökkent, aztán
                  szétnézett a világ négy búsítása felé: hol és merre inalhat el. Nem volt más
                  menekülés, hirtelen felkapaszkodott az út magas martjára, lehajolt egy burján felé
                  s egy egész Linnére való botanikai érdeklődést csődített a szegény növény nyakába.
                  Bálintnak már csak keserű köpés gyűlt a szájába.</p>
               <p>Egész nap barangolt. Nem tudta hol, nem tudta, miért. Vak találomra ment a
                  legfélreesőbb, legmagánosabb helyekre. Kétszer is jött az a gondolata, hogy
                  hazamegy: de nem, nem tudott világosságnál hazamenni. Majd ha sötét lesz, majd, ha
                  az este eltakarja felszántott arcát, ha majd nem nézhetnek belé.</p>
               <p>Este aztán lázas loholással lopózott haza. Elkerülte a lámpák fényernyőjét, el a
                  lobogó kirakatokat. Úgy lopta fájdalmát át az uccákon, mint egy orzott kincset. A
                  verejték kiverte, mire hazaérkezett.</p>
               <p>És a világ súlya itt sem esett le vállairól. Az a furcsa érzése volt a műteremben,
                  hogy valaki lesi: nem mutatja-é az őrültség jeleit. Nagyon nyugodt arcot csinált,
                  rendes, hűvös mozdulatokat parancsolt magára. Elővett egy könyvet s úgy tett,
                  mintha olvasna. - Biztos, hogy semmi rendkivüli nem látszik rajtam, - nyugtatta
                  meg magát.</p>
               <p>Sajátságos nyugtalan éberség feszült idegein. Mintha várt volna valamit, mintha
                  szinpad csukott függönye előtt állana: és az egyszer csak szétrándul s elébe esik
                  a tragédia. Reggel óta egy falatot sem evett, de azért semmi éhséget nem érzett.
                  Az alkóvba ment, felgyujtotta a villanyt, a tükör elé állott.</p>
               <p>Mély tó volt a tükör és nagyon-nagyon sok Boór Bálint-arc feküdt el már csendes
                  vizében. Győztes és fiatal, megvert gladiátor és síró szemű árva. Jaj, melyik fog
                  most felmerülni?</p>
               <p>A fej majdnem teljesen ősz volt. A homlok fáradtan súlyosodott, eltűnt róla a régi
                  parancs s az életakarat győztes csillogása. Olyan nehéz volt, olyan előrehulló,
                  olyan végzetes. És a szemek, ez a két felfakadt mély sebe életének: végtelen
                  fáradtság s az egyetemes csőd néma zokogása. A száj halálos bágyadtságba ernyedt.
                  Az egész arc olyan szétomlott, tétova, mintha a testrészek külön kis lelkei
                  menekülni akarnának az egész végzetétől. A tükrön át, az arcon át: vad zuhogással
                  csapott át az idő könyörtelen folyója, vájt, tépett, rohant. Bálint kétségbeesve
                  nyújtotta ki a két karját.</p>
               <p>Most már meglátta a szobrokat: kiálló cölöpjeit az egyetemes rohanásnak. Mintha
                  eltépő forgatag elől menekülne partra, úgy rohant hozzájuk. Egymásután tépte le
                  róluk a vásznat.</p>
               <p>És egymásután kerültek a fénybe a szobrok. A visszaütő fiatal Toldi, a fiát váró
                  parasztasszony, az utolsó harcra váró Koppány és a többi. Elszélesedett a terem s
                  az örökkévalóság tágasságában ott ujjongott, nevetett, sírt, könyörgött, követelt
                  egy tragikus faj minden mulhatatlan szépsége. Örök szemük túlnézett a múláson,
                  élő ajkuk átkiáltotta a halált s formájuk a zene mozdulásával volt örök. És ez a
                  sok arcu, sok mozdulatu világ egyetlenegy sírás volt: az ő életének és fájdalmának
                  egybefolyt sírása.</p>
               <p>És mintha felmozdultak volna a szobrok. Mintha szemük élet felé fordult volna.
                  Mintha ajkukról, mint kitárt kapun zengő kürtök, széles győzelemmel harsogott
                  volna:</p>
               <p>- Boór Bálint! Boór Bálint! Boór Bálint!</p>
               <p>Aztán különös változás ment át rajtuk. Örök vonalu arcuk elernyedt, beesett, mint
                  éhségtől rágott koldus arca. Szemük harapós kutya-szem lett, szájuk elgörbedt
                  senyvedő seb. Testük is eltorzult, kinek golyvája nőtt, kinek púpja duzzadt,
                  némelyik megpohosodott. A nyálas, görbe keserves szájakból elnyújtott
                  koldus-siránkozással, mint száraz kenyér kérése zárt kapu előtt, jajgató s mégis
                  vigyorgó könyörgéssel kuncogott ki:</p>
               <p>- Boór Bálint! Boór Bálint! Boór Bálint!</p>
               <p>A roppant férfi szemeiben véres haju lobogó fáklyák égtek. Megmozdult teste minden
                  röge, felszabadított minden ős erőt magából s e roppant erő-zuhatag feltorlott a
                  szörnyű testen, a herkulesi mellen, a támadásra szegett hatalmas fejen. Borzalmas
                  dűh vonaglása volt a felnyilt száj. Bomlott gondolata, mint részeg zsoldos
                  lihegte:</p>
               <p>- Megmartatok, kutyák. Megfizetek, megfizetek. Az egész életemet megfizetem.</p>
               <p>Írtózatos erővel felkapott egy bronz mellszobrot. Azzal nekiment a többi
                  szobroknak s vad zuhanásu ütésekkel törte-zuzta őket. Egymás után robbant szét
                  holt anyaggá a márványok élete. A három-négy bronzszobrot is addig döngette,
                  kalapálta, amig alaktalan csufos csonkok lettek. Az éjszaka messze vitte az ütések
                  döngő zaját. Mintha óriási hullák estek volna le valami döngő ravatalra. Bálint
                  lelke közepén véres szájjal, éhes üvöltéssel lobogott a gondolat:</p>
               <p>- Aratok, aratok, ez a magyar aratás. Előre megfizettek, erre fizettek, az
                  előleget dolgozom le. Csuhaj, tele lesz a magyar csűr! Így akarták, ezt akarták,
                  teljesedjék a kedvük.</p>
               <p>Már minden a földön volt. Az egész műterem szétzúzott tagok, tört fejek, tiport
                  karok, megölt arcok halottas garmadája volt. A villany verte halotti dobját a nagy
                  csatatér fölött. Csak az öreg parasztasszony állott még, fiát váró szerelmes öreg
                  szemeivel, keserves-bánatu széles szájával, drága testének anya-roskadásával.
                  Talán vak érzéssel kerülte eddig ki. Az őrjöngő kéz rá is felemelte a halált. De a
                  lesujtó kéz mégis megállt egy pillanatra. A szobor most már az ő édesanyja volt, a
                  sümegi föld közé elvegyült jó öreg asszony, az nézett most rá, sirból kisíró
                  végtelen könyörgéssel:</p>
               <p>- Ne bánts, fiam, anyád vagyok.</p>
               <p>Már megrezgett a zúzó kéz, már sírásra vonaglott gyermek-szájak lettek a szemek.
                  De új dűh hulláma rázta meg a zilált testet. - Te szültél, legyen átkozott az
                  ágyékod, tékozló anya, magyar anya!</p>
               <p>Nőtt agyarkodással, egymásután csapott le az írtózatos kéz. A panaszosan
                  előrehajló test darabokra tört. Az édes aggódásu jó öreg homlok szétzúzódott, az
                  imás-kérő arc tompa márvány-rög lett. De egy lábához esett darabból felsírt a
                  halhatatlan szerelmű édesanyai szem:</p>
               <p>- Fiam, édes fiam, nagyon szenvedsz.</p>
               <p>Már minden rom volt. Eldobta a bunkóvá idomtalanult bronzot s berugta a tört
                  testek közé:</p>
               <p>- Most már csapra üthetik a magyar hordókat. Kész az aratás, nagyon gazdag aratás
                  volt.</p>
               <p>Aztán felkacagott:</p>
               <p>- Jöhetnek az idegen sáskák, tarló már a magyar vetés. Méltóságos gróf urak,
                  kegyes főtisztelendő urak, szerelmes édes svábocskáim, vegyétek meg a
                  kalangyáimat.</p>
               <p>Aztán karjai lelógtak, mint két fekete tört szárny. Inge szétnyilt, arcán, testén
                  csurgott a verejték. Felizzadt fürtjei mint fájdalmas ujjak vonaglottak szét, arca
                  a felhajtott vértől vörös volt. És aztán egyszerre rázuhant az utolsó két nap nagy
                  fáradtsága. Ingó homály lett a világ szemei előtt s ő hullott, hullott egy
                  felörvénylő mélységbe. Odatántorgott az ágyához s a villany halotti világánál,
                  élete tört romjai közt, a roppant test rávágódott az álom bárkájára, mint valami
                  végzettől megostorozott Attila egy új katalaunumi ravatalra.</p>
            <milestone n="3" unit="startSubChapter"/>
               <p rend="head">3.</p>
               <p>Nem ment be a faluba. A réteken át vágott neki a Harasztnak. Még reggel hat óra
                  sem volt s a füvek és virágok kis tenyereikben vízcseppet tartottak Májusnak, hogy
                  mosdassa frissre menyasszonyi arcát. Az éjjelt Tapolcán töltötte egy szállóban s a
                  hajnali vonattal jött Sümegre: búcsut venni az odarögzött napoktól és
                  Bokodytól.</p>
               <p>Az a három hét, amit kiszabadulása után Budapesten töltött, egy új életre készülés
                  lázas intézkedéseiben telt el. Vagy inkább: az elszakadás készületei voltak a régi
                  élettől: mindentől, ami eddig élet és én volt számára. A jövő alaktalan homály
                  volt előtte s talán nem is volt benne akarat, mely felnyissa szemeit arra, hogy
                  mélyebben fürkésszen bele. Élete egyetlen akarat, egyetlen lázas gondolat volt:
                  elszakadni, elmenekülni.</p>
               <p>Másnap reggel, amint felébredt tragikus otthonában, a más ember megütött szemeivel
                  döbbent a tegnapi romokra. Ott feküdt idomtalan darabokban egész élete. Mindaz,
                  amiért fájdalmas faja kitermelte magából, hogy legyen mulhatatlan tolmácsa a
                  magyar sírásnak a világ egybetorló lelkében. Az első pillanatban azzal az
                  elzuhanó, halálos félelemmel nézett magára, mint mikor az apa észreveszi, hogy
                  egyetlen fián az őrület jelei mutatkoznak. Percekig dermedt jajgatással nézte a
                  vérnél véresebb csatateret felrémült szemei néma zokogásával.</p>
               <p>De azután a földet hasító ősök felmozdultak benne s visszahozták életébe az ős
                  elküldő erejét. Most már csak értelem volt, két tiszta világu szem, mely oly
                  megfogóan meg tudta látni a millió apró jelenség záporában a törvényt és a
                  betegséget. És amelyekkel önmaga felzilált világába is úgy tudott nézni, mint
                  mélyszemű orvos az ismert betegre. Most már nem szabad habozni, most már minden
                  eszközzel menekülni kell, hogy rá ne lepjen a minden halálnál halálabb halál.
                  Elmenni innen, elfutni a rossz szemek és ellenséges arcok elől, kiszakadni volt
                  napjai lidércnyomásából, levetni magyarsága Nessus-ingét. Új ég sátora alatt, új
                  levegő csókjában: nem harapásra közeledő emberek közt új életre fürdeni.</p>
               <p>És már az ősöktől kapott makacs paraszti számítással méregette a teendőket.
                  Könyvtára állott vagy másfélezer kötetből, általában igen értékes könyvek, köztük
                  sok ritka kiadás. Butorai közt is volt egy-két értékesebb régiség s a többiért is
                  csak adnak valamit. Azután megvoltak irodalmi és politikai harcainak eredeti
                  kéziratai. Ha sikerül divattá forrósodó érdeklődést felvernie holmija eladása
                  körül, az eféléért a gyűjtők sok pénzt adnak. De a legjellemzőbb volt erre a
                  makacs erejű életre, mely még saját hullásait is át tudta szervezni gyakorlati
                  védekezéssé: hogy a tegnap szétzúzott szobrok töredékeiből kiválogatott minden
                  olyan darabkát, mely a szépségnek egy-egy tört csókját tudta még a szembe lopni.
                  Egy kinyúlt kéz könyörgését, egy szem szomoruságát, egy tört kar mégis mozduló
                  erejét. Természetesen: ezekből a roncsokból várta a legnagyobb összeget. Az
                  összesből csak fog annyi összejönni, hogy egy-két évig megélhet külföldön. Aztán
                  lesz, ami lesz.</p>
               <p>Hatalmas plakátokat nyomatott és végigragasztatta a városon. A hirdetésben sajátos
                  zsúfolt, bekalapácsoló mondataival elmondta, hogy örökre elhagyja Magyarországot
                  és mindenét eladja. El könyveit, melyek közt sok a ritkaság, butorait s egy rossz
                  pillanatban összezúzott műveinek még művészi értéket jelentő darabjait. Az eladás
                  június tizedikén fog kezdődni a lakásán és egy hónapig tart.</p>
               <p>Ez a hirdetés mégis megkondította a részvét harangjait. A lelkek megérezték, hogy
                  nem egyetlen ház égését jajgatja s hogy egy faj egyetemes meggyilkolása idéz
                  tetemre ennek az egy férfinak az elzuhanásában. Egyszerre elrendeltetett
                  tisztaságában állt előttük ennek a menekülő titánnak a tragédiája, aki olyan
                  egyedül harcolt, mindig saját tagjaiban, saját szivében vérezve, nem kapva és nem
                  követelve magának semmit s aki most is saját szenvedésével fizeti magát. És ennél
                  a látásnál mint egy írtózatos titkos gyilkosság felszinre tűnt, amit elkövettek e
                  végzetes magyarságu géniusz ellen. És mint éjjel felkiáltott alvó döbbent fel a
                  szem a megmaszlagolt fajban: hogy ennek az embernek az esete az egész faj lassu,
                  ügyes kigyilkolásának a megmutatása.</p>
               <p>A tömeghisztéria felébredt. A kiváncsiak, az igazság kelekólái, a felfakadt
                  magyarok, az előre szaglás ügyesei lármázni kezdtek e tragikus név körül. Póstás
                  Lajos, az ő örökös holnapra átdugott csápjaival annyira ment az alibije
                  megalapozásában, hogy egy vezércikkében, melyet a magyar géniusz tragédiájáról
                  élelmeskedett össze, röviden megemlítette Boór Bálintot is, mint agyonhallgatott
                  magyar zsenit. A lapok általában, bár minden kisérő ajánlás nélkül, feltűnő helyen
                  közölték hirdetése szövegét. Csak a germán klerikálizmus lapjai kisérték
                  kárörvendő rikácsolással s aljas magyarázatokkal a megvert titán utolsó menekülési
                  kisérletét.</p>
               <p>Május végén aztán, mikor már minden előkészületet megtett az eladásra, sőt
                  útlevelét is megszerezte: elhatározta, hogy a hátralevő pár napot arra használja,
                  hogy mégegyszer utoljára beszívja életébe a sümegi halmok mosolygását. Bármennyire
                  is elkapta vitorláit az élet: a parthoz erősítő kötelek ott vannak s ha nem megy
                  el, eloldani őket, még mindig visszaránthatja a sümegi föld.</p>
               <p>Csend és magánosság volt a tavaszi réteken. Az éjszaka könnyei még csurogtak a
                  fűzfákról. Az egyik mező közepén egy magános szürke csacsi éldegélt tovább. Fiatal
                  volt még s szemei nagy álmélkodással szívták a világ tőgyét. Nézte, nézte a kék
                  reggelbe felmosolygó sümegi hegyeket, az öreg várromot, az emberek egymás mellé
                  bujt lakását, meg-megcsóválta a fejét és megint nézett. Bálint megállott: nézte a
                  falut, a várromot, a néző csacsit.</p>
               <p>Minden mosolygás volt, megelégedés s az élet boldog hite. A kis házacskák olyan
                  szeliden, olyan játékosan simultak egymás mellé, el sem lehetett volna hinni: hogy
                  ebben a sugárzó kis világban nagy árnyéku tragédia is születhetett. Mintha nem is
                  emberi házak lettek volna a nap fényes polcain, hanem boldog kalitkák. Szinte
                  várni lehetett, hogy tündöklő kanárik csapata fog kirepülni a reggelt lobogó
                  ablakokon, odacsiripelni az életnek: köszönjük, hogy olyan szép vagy.</p>
               <p>Bálint úgy érezte, hogy teste odahajlik az elrévülő kis csacsi mellé. Hogy már
                  négy erős védelmű patás lábon támaszkodik az értett sugásu földre. Hogy feje
                  szeliden hajlik a füvek közé és érti az anyag beszédét. Ínyében ott volt a zsenge
                  fű íze, szemeiben a lélek nélküli világ rezdületlen nyugodtsága. Úgy érezte, hogy
                  állat, ős visszatéréssel boldog hulláma az örök anyagnak, hogy a lélek rég
                  kiveszett belőle, hogy nem ember, hogy nem fáj.</p>
               <p>Tovább ment. A nagy poros országuton kellett átmennie. Nagy felvert ragyogó
                  porfelhőben a barmok mentek ki a legelőre. Egy gyermek kürtölt nekik. Valami ősi
                  honfoglalás volt a nehéz állatok ringó előre mozdulásában. Oh, és milyen mély,
                  megmondó világtörténet voltak a szemeik.</p>
               <p>Kiért a Harasztra, a földnek erre a kitárt tenyerére, melyet most zsenge fűvel
                  vert ki a tavasz. Most már majdnem futva ment a Bokody tanya felé. A kis házikó
                  mintegy eléje uszott az áradó napfényben. Új kerítése volt a birodalomnak szép
                  fehérbőrű nyirfából. Mellette már egy nagy gabonatábla is zöldült. Bálint most
                  meglassította lépteit s elfogódott, fuldokló szívvel közeledett a házikóhoz.
                  Vajjon van-e joga idejönni az élet hitének s a munkának e csendes szigetére? Nem
                  fog rájuk hullani valami az ő tragédiájából, mely megnyomja egész életüket? És
                  hátha itt is íjedt arcokat és hűvös sziveket fog találni? Ezt már nem viselné el,
                  ez fájóbb marás volna mindeniknél.</p>
               <p>Anna az udvaron etette a disznókat. A falánk állatok visítottak, gurguláztak,
                  sírtak és szerettek az evés örömében. Valósággal a zabálás nagy operáját
                  teremtették meg. Az ajtó előtt az öreg Bokodyné, a Tamás édesanyja űlt a földön s
                  valami embercsöppség lobogott ki az öléből. A fal mellett valami állott, nem
                  lehetett tudni, teknő vagy ágy s egy kis hervadt kéz lógott ki belőle. Mariska az
                  ágyneműt hordta ki a napra a házból. Tamás s az Anna két fiugyermeke nem voltak
                  láthatók.</p>
               <p>Bálint belépett az udvarba. Némán megállott és nézte a mindennapi eposz csendes
                  omlását. Az asszony megérezte az idegent az életen. Elfordult a disznóktól s
                  ferdén tartva fejét: odanézett a kapuhoz. Naptól égett, munkától cserzett barna
                  arcán végigsugárzott az öröm s boldog felmosolygásában még kancsalabb volt.
                  Kiszélesedő szivvel kiáltotta:</p>
               <p>- A Boór Bálint nagyságos úr! Isten hozta!</p>
               <p>És már odarohant, meg akarta csókolni a művész kezét. Az átölelte s nagy cuppanó
                  csókot nyomott a barna arc fehér jóságára. Mariska már felvisított:</p>
               <p>- Apuka, apuka, itt van a Boór Bálint bácsi!</p>
               <p>Egy űzött bölény vad szökései hallszottak s nyomában két gyermekvisítás. Hátulról,
                  a kertből, ingujjban, mellén szétnyilt ingben, foltokból összeszelidített
                  nadrágban, mezítláb, sáros kezeit kilóbálva a tavaszba, az elfeketedett képű
                  Bokody rohant elő. Hangja zsúfolt volt lélekkel:</p>
               <p>- Nagyúr! nagyúr!</p>
               <p>Azzal odafutott Bálinthoz, nagy bolond zokogó örömmel ledobta magát a lábához,
                  átölelte térdeit. Kiáradó kék szemeiből csurogtak a könnyek. Mint áldozati
                  felmutatás titokzatos szavát, mint szivet felajánló himnusz refrénét
                  kiáltozta:</p>
               <p>- Nagyúr, nagyúr, nagyúr!</p>
               <p>Bálint felölelte magához a bolondos embert. Már ő sem volt a régi erős. Szemei
                  elhomályosodtak, ajkai reszkettek. Hallgattak. Egy pár percig csend volt az
                  udvaron. Kitárt sugárszárnyaival a kis ház fölött lebegett az élet egyetlen
                  mentsége: a szeretet. A gyermekek is megérezték nagy suhanását. Elrévült boldog
                  arcot tátottak a nagyok felé és ők is hallgattak.</p>
               <p>Anna levette kötényét felpatakzó szemeiről:</p>
               <p>- Megyek, megyek, készítek egy jó kis reggelit, - mondta és meleg zokogás volt a
                  hangja.</p>
               <p>Akkor Tamás nagy szőrös cigány kezeivel megragadta Bálintot s szétkacagó boldog
                  diadallal vonszolta az édesanyja felé:</p>
               <p>- Nézd, nézd, nagyúr a huszadik század legnagyobb drámai szinészét.</p>
               <p>A huszadik század legnagyobb drámai szinésze a nagyanyja ölében űlt s rövidke
                  egyszál ingéből minden meztelenségeit odaajándékozta a napnak. A nagy dülledt kék
                  szemek, a sertés haj, a belső áradásu elámuló arcocska szóról szóra ismételte a
                  megújrázó életnek Bokody Tamást. Bálint lehajolt, kiemelte a kis művészt a
                  nagyanyja öléből, arcát odatemette a kis meleg testhez. Mintha az életnek ezt a
                  friss habját át akarná járatni életén, hogy átmossa zsenge lehével. A gyermek
                  méltó volt apjához: egy cseppet sem íjedt meg. Édes gőgicséléssel nevetett a meleg
                  arc csiklandására, kezecskéit kacagva lóbálta apja felé.</p>
               <p>- Apuka, apa, - ismételte szótárának jelentékeny részét.</p>
               <p>Az öregasszony napba-néző, összehúzott szemmel tapogatott az idegen férfi felé.
                  Aztán öreg szája mosolygásfélére görbült s felfedte a fogatlan ínyét. Üreges, fakó
                  hangon mondta:</p>
               <p>- Ni, Boór Bálint nagyságos úr.</p>
               <p>Tamás kissé elárnyékosodott:</p>
               <p>- Nagyon öreg már az öreg. A szegény édesapám meghalt az ősszel. Anyám odahívott
                  bennünket a régi házhoz, de én nem tudtam itthagyni ezt az új életet, melyet én
                  teremtettem. Aztán mi csaltuk őt ide. A régi telket eladtuk. Az öregnek már csak
                  unokája a világ.</p>
               <p>Az öregasszony már vissza is vette ölébe a kis Tamást. Bálint szétnézett a
                  gyermekeken:</p>
               <p>- De megnőttetek, kis pulyák. Kovász van a Haraszt levegőjében, - mondta és
                  megveregette arcukat.</p>
               <p>A kis Pista egy pontra mutatott ujjacskájával s nagy bölcs elszomorodással
                  mondta:</p>
               <p>- Manci beteg, szegény Manci beteg.</p>
               <p>Bálint odanézett. Az ágyféle tekenőben, felülve, egy sápadt kis jószág nézett rá
                  nagy beteg gyermekszemeivel. A lázhervasztott kis arcocskán, az elcserepesedett
                  ajkakon, a szenvedésre szokott szemeken bajosan lehetett megismerni a régi kis
                  dacos, házsártos, hangos zsarnok Mancit. Bálint odament:</p>
               <p>- Mi bajod van kis Mancika? Megismersz?</p>
               <p>A gyermek nagy szemeit, mint két halálos virágkelyhet nyitotta a férfira, de nem
                  szólt. Bálint édes simogatásu hangon ismételte:</p>
               <p>- Nem ismersz meg, Mancika? Hogy hívják a bácsit?</p>
               <p>A gyermek arca fellázasodott, kis fejét oldalra hajtotta, mintha nehéz erő hívná a
                  földből, hervadt kezecskéjét odaszorította az oldalához:</p>
               <p>- Jaj, - mondta csendes gyermekmegadással.</p>
               <p>A Bálint arca holt fehérre változott. Vonásai szétestek s szemei nyílásában nagy
                  rémület volt. Elfordult az ágytól, két-három lépést tett a kert felé. Aztán megint
                  visszafordult s úgy nézett a gyermekre, mint mikor az életrengeteg lombjai közűl
                  elősejlik a végzet arca. Tamás észrevette, hogy valami történt benne. Elhárító,
                  kedélyes hangon mondta:</p>
               <p>- Menjünk, nagyúr, amig Gertrúd elintézi a reggelit, nézzük meg a Bokody
                  uradalmat.</p>
               <p>A gyermekek buzgó, figyelő szeretettel botorkáltak a két férfi után. Látszott,
                  hogy nem tudnak visszamindennapiasodni a ma nagy eseményétől. Tamás szétbimbózó
                  szavak dús vadrózsabokra lett. Minden bokornak, fának, káposzta-zászlóaljnak,
                  kapor-ezrednek elmondta a történetét, az illető növény természetét, kényességeit,
                  kacérkodásait a halállal s az élet fortélyait, melyekkel gyümölcsbe csalja őket.
                  Aztán széles karlendítésekkel a gabonaföldje eposzát szavalta. Elrészegült arcán
                  ragyogott a széles vigyorgás, mikor mondta:</p>
               <p>- Tiborcék elbírnak még egy örököst. Anna már hordja is vagy két hónapja.</p>
               <p>Bálint türelmesen ment vele és odahajolt kizengő eposzának. De szemei befelé
                  néztek s arcán látszott, hogy lelke széleit felébredt kutyák marják. Hirtelen,
                  majdnem durván kérdezte:</p>
               <p>- Te, nem vetted észre, hogy az a gyermek hasonlít rám?</p>
               <p>- Melyik? - kérdezte gyors megütődéssel Tamás.</p>
               <p>- A kis Manci. Ugyanazokat az árnyékokat látom az én arcomon is. - Úgy tett,
                  mintha nevetne, de nevetése a félelem vacogása volt:</p>
               <p>- Mikor kérdeztem, hogy ki vagyok, azt felelte: jaj. Igaza van, én vagyok
                  Jaj-bácsi.</p>
               <p>Tamás megállt a boldogságában, mintha szégyenlené. Mélyre szántó komoly szemekkel
                  nézett barátjára:</p>
               <p>- Nagyúr, maradj hosszabban itt közöttünk. Fáradt vagy, a falu visszaerősít, -
                  mondta könyörgő mély szeretettel.</p>
               <p>Bálint különösen nézett rá:</p>
               <p>- Hát nem olvastad a lapokat?</p>
               <p>- Nem én. Újévkor láttam utoljára a Budapesti Hírlap egy kéthetűs számát.</p>
               <p>- És a faluban nem hallottad senkitől?</p>
               <p>Tamás már megíjedt:</p>
               <p>- Mit? Én néha két hónapig sem megyek be a faluba. Mit kellett volna hallanom?</p>
               <p>- Hogy eladom mindenemet s véglegesen külföldre költözöm. Meg is hirdettem már az
                  eladást, június tizedikén kezdődik.</p>
               <p>Bokody behúzta a nyakát a vállai közé. Arca, szeme fájdalmas lett, mint a megütött
                  kutyáé. Csendes kérleléssel búgta:</p>
               <p>- Nagyúr, nagyúr!</p>
               <p>Bálint ingerülten robbant ki:</p>
               <p>- Talán nem helyesled?</p>
               <p>Tamás mellére lógatta sörtés fejét. Lábai ide-oda tipegtek:</p>
               <p>- Töltsd itt köztünk a nyarat, nagyúr, legalább októberig. Akkor kérdezd újból,
                  akkor felelek.</p>
               <p>A felhőtlen jókedv már tovarebbent. A tavaszi természet győzelmi indulójában, a
                  boldog napsütésben már ott állt mögöttük a kimondhatatlan fájdalom. A gyermekek is
                  megérezték hűvös testét s reggelire terítő anyjuk köré oldalogtak. A két férfi
                  elszótlanult.</p>
               <p>A reggelinél Bálint elfojtott hangon kérdezte:</p>
               <p>- Ki vette meg a házunkat?</p>
               <p>Bokody majd lenyelte a kanalát. Nehéz lélegzettel mondta:</p>
               <p>- Nem túlságosan zsiros ez a lángos?</p>
               <p>A Bálint arcán türelmetlenség lobban át. Majdnem lihegve ismételte meg a
                  kérdést.</p>
               <p>- Visszavesszük azt még tőle, - felelt Tamás és nagy biztonság volt a
                  hangjában.</p>
               <p>- Tamás! - tört ki fájdalmasan Bálint, - te nem a kérdésemre felelsz.</p>
               <p>Bokody megszontyolodott mint egy pirongatott diák. Tette, mintha nem
                  emlékeznék:</p>
               <p>- Anna, hogy is hívják a téglagyár könyvelőjét?</p>
               <p>- Tudja a csuda. Meg nem tanultam a nevét egy hónap alatt. Valami Frigyes, azt
                  tudom.</p>
               <p>Tamás vergődött:</p>
               <p>- Igaz, igaz, Frigyes, ennye na: Stuhlmüller Frigyes! A tavaly jött ide hozzánk.
                  Nem rossz ember s már tud valamit magyarul. Különben nagy ébredő magyar. A
                  házfelavatására még Pestről is jöttek le fajvédők, ébredő magyarok s más eféle
                  hangos emberek. Olyan dáridót is csaptak, hogy idáig elhallszott.</p>
               <p>- Jaj, milyen fehér lett a Bálint bácsi! - kiáltotta a kis Pista.</p>
               <p>Bokody és Anna nem mertek Bálintra nézni. Egy pár perc mulva Anna szelid jósággal
                  terítette a fájdalmas titán elé:</p>
               <p>- Nagyságos úr, maradjon itt nálunk a nyáron. A szobát teljesen a nagyságos úrnak
                  rendezem be. Ugyis a nagyságos úr holmijával van tele, amit ide hoztunk az árverés
                  elől. Mi úgyis a konyhában élünk, Tamás pedig künn hál nyáron az eresz alatt.
                  Olyan boldogok volnánk mindnyájan. Ez a bolondos Tamás sem volna olyan szomoru.
                  Mert ez nem olyan ám mindig, amilyennek a nagyságos úr előtt mutatja magát. Néha
                  rájön valami csudaszomoruság s olyankor három napig nem tudom szavát venni. Még a
                  kis Tamásra is úgy néz, mintha fel akarná villázni a szemeivel. A nagyságos úr egy
                  kicsit rendbehozná a fejét.</p>
               <p>Ez a másik fájdalom elzsongította Bálintban a száguldó zivatart. Mély, meleg
                  szomorusággal nézett Bokodyra:</p>
               <p>- Te is, Tamás, te is? Hát a Haraszt mégsem gyógyít meg mindent?</p>
               <p>Bokodynak nagyon zavarosak lettek a szemei. Borzasztóan zsörtölődni kezdett:</p>
               <p>- Ugyan, mit kárpálsz, mit tudsz te! Még a Gertrúd szerepét sem tudod eljátszani.
                  Szomoruság, szomoruság! Mi a fenén szomorkodnám én! Néha a főzted elrontja a
                  gyomrom, annyi az egész. Sohasem tesz fokhagymást a tárkonyosba, csak azért, hogy
                  engem emésszen. Menj gyorsan, hozzák a korpát!</p>
               <p>Egy öreg paraszt tartott a tanya felé, vállán egy zsákkal. Bejött az udvarra,
                  szerencsés jóreggelt kivánt. Anna pénzt hozott ki a házból, átvette a korpát,
                  útnak eresztette az öreget. Mikor visszajött, hogy elszedje a reggelit az
                  asztalról, két darab százast tett az abroszra:</p>
               <p>- Végre már lassacskán olcsóbb lesz a világ. Ma két százast visszaadott a Mihály
                  bácsi.</p>
               <p>Az öreg Bokodyné eddig szótlanul tartotta kis unokáját ölében. Most felhőkölt,
                  élete fellobbant, mint a puskaporral hintett parázs. Két szeme lecsapott a két
                  bankjegyre. Ide nézett, oda nézett, úgy oldalvást oda-odakémlelt fiára és menyére.
                  Gyügyögette a kis fiut:</p>
               <p>- Tamáska hintázni akar, hinta, pilinka, sümegi szép bokréta, nagymama hintáztatja
                  Tamáskát.</p>
               <p>Felállott. Reszkető kezeivel belerázta a tavaszba a kis testet, aztán mintha
                  lefáradna, félig ejtve letette az asztalra, rá a két bankóra. Aztán szépen
                  alányújtotta a kezeit s most már a pénzzel együtt vette fel a gyermeket:</p>
               <p>- Tamáska álmos. Tamáskát beviszi nagymama aludni, - és lassan, nagy boldog
                  jóllakással az arcán tipegett be a házba.</p>
               <p>Anna és Bokody összenéztek, mosolyogtak, de nem szóltak semmit. Mikor a két férfi
                  magára maradt, Tamás szörnyen nyöszörgős képet vágott:</p>
               <p>- Úgy látszik, valami hülés állott belém, fáj a véknyom meg a farcsikom is. Ma nem
                  dolgozom. Tudod mit, mester, menjünk ki a temetőbe.</p>
               <p>Bálintnak megint rámelegedtek a szemei:</p>
               <p>- Jó fiu vagy te, Tamás, de hiába minden. Engem már semmiféle temető nem tart
                  vissza. Az élők agyonütötték bennem a holtakat is. El kell mennem, öreg, ez a
                  megfellebbezhetetlen parancs. Másként már úgy sem használhatok ennek a
                  szerencsétlen fajnak. Így talán megmutató szimbóluma leszek egy ezeréves
                  írtózatos csalatásnak.</p>
               <p>Már nyugodt-lassan beszélgetett terveiről. Olaszországba megy. Először
                  végigutazza, hogy kiöblögesse életéből a megmérgezett éveket s
                  vitriol-magyarságát. Aztán, ahol legjobban megszereti, letelepszik. Vissza fognak
                  még jönni erői, nagy művészi sejtelmek gomolyognak még életében. Alkotni fog, lesz
                  új hatalmas Átlásza az olasz művészetnek. Ott nem lesz bűn, hogy géniusz és
                  magyar.</p>
               <p>Az egész tanyán folyt a munka. Mariska a szobában takarított, Anna csirkéket
                  gyilkolt, a fiuk az ebéd zöldségeit szedegették össze a kertben. Az öregasszony
                  künn az udvaron mosta a kis drámai művész festői igénykedéseit.</p>
               <p>Bokody vidámra akarta hangolni a napot. Mosolyogva mutatott édesanyjára:</p>
               <p>- Láttad, nagyúr, az előbb az öreget, hogyan kerítette kézhez a kétszáz koronát?
                  Menjünk be a konyhába, mutatok valamit.</p>
               <p>Bementek. A konyha egyik szegletében állott az öregasszony ágya. Tamás felemelte a
                  vörös tokos nagy párnát. Alája mutatott:</p>
               <p>- Nézz ide, nagyúr.</p>
               <p>Bálint elámult s most mégis jó kacagás esett ki belőle. A párna alatt mély gödör
                  volt ásva a szalmazsákba. Ez a gödör csodálatos dús szezámja volt száz és száz
                  apró kincsnek. Lehetetlenül összegyűrt ötven, száz és ezer koronások, ezer arcu
                  gombok, rozsdás kacor, félre lefogyott cérnagombolyag, szallag-végek, különféle
                  rongyok, madzagok, két rossz patkó s más babrája a furcsa ember életének. Tamás
                  visszatakarta a párnát a kincsre:</p>
               <p>- Az istenért, meg ne lássa az öreg, hogy itt jártunk. Azt hiszi, hogy semmit sem
                  tudunk róla. Hetvenötéves, alig eszik valamit, semmi szüksége nincs, de ha volna
                  is: mindent nyiltan vehet tőlünk. De ő nem akar soha semmit. De egyetlen
                  szenvedélye még most is mozgatja az öreget. Eldugdos minden olyan dolgot, melyről
                  azt hiszi, hogy mi nem becsüljük eléggé s a mi kezünkön kárba menne. Néha napokig
                  elsomfordál egy-egy ilyen haszontalan zsákmányért. Szegény édesanyám, mintha ezt a
                  cókmókot azért gyüjtené, hogy mint a gyermek verekedő nagyobb társának, oda tartsa
                  a halálnak: - Bácsi, ha nem bánt, ezt mind magának adom.</p>
               <p>Később, a Tamás megismételt ajánlatára, mégis csak kimentek a temetőbe. De Bálint
                  szótlan, ideges volt, fáradtnak panaszolta magát s hamar visszatértek. Ebéd alatt
                  sem tudott felderülni, pedig a szegény Anna minden művészetét elébe tette. Ebéd
                  után a kertbe egy fa alá leterítettek egy vastag pokrócot, párnát tettek rá, hogy
                  a jó hűs árnyékban, a rezeda és viola illatában, szunnyadjon egyet. Bokody már
                  valami kerti munkához fogott s azt gondolta, hogy vendége javában alszik.
                  Lábujjhegyen odalopózott, hogy olvasson a lehunyt arcban, hát a pokróc árva-üres
                  volt. Az egész kertben sehol sem volt Bálint. Tamás kikerült az udvarra. Ott állt
                  Bálint a beteg kis ágya mellett s nézte a hévségtől elgyököntött kis alvót. Amint
                  Tamást észrevette, összerezzent. Aztán sajátságos, rejtett lázu hangon mondta:</p>
               <p>- Hiába beszélsz, ez a gyermek hasonlít Jaj-bácsihoz.</p>
               <p>Napszállta felé odaszólt Tamásnak:</p>
               <p>- Egy pár percre bemegyek a faluba. Kissé fáj a fejem, veszek egy-két ászpirint a
                  patikában.</p>
               <p>Tamás már buzgólkodott:</p>
               <p>- Várj csak, vegyek tisztességesebb bőrt magamra, én is veled megyek.</p>
               <p>A Bálint arca elkomorodott. Tamás már tudta, melyik patikába akar menni. A
                  homlokára csapott:</p>
               <p>- Jaj, igaz! Ma jön a rendeki zsidó, hogy megvegye a két malacot. Ha nem
                  haragszol, én csak itthon maradok. Legalább megetetem az állatokat s Anna egészen
                  a vacsorának szentelheti magát.</p>
               <p>Bálint a falu felé indult. De mindjárt az első úton felkerült a hegy felé s
                  megkerülve a Várhegyet, kijutott a szőlők utjára. Lassan, súlyosan ment. Mindegyre
                  vissza-visszanézett.</p>
               <p>Egyszer aztán, az első szőlőnél, megállott. - Nem megyek, nem megyek, legalább ez
                  a fájdalom maradjon el tőlem, - könyörögte magának.</p>
               <p>De parancsolt az ideg, mozdítottak az inak, léptek a lábak. Egy nagy vándorkőhöz
                  ért. Leűlt rá. Előre hajolva nézett. Nézett, de a szeme ablakainál egy vén sírás
                  állt s ernyedt kezével eltakarta a világot. Sírás volt a világ.</p>
               <p>Sírás, üresség, végtelen pusztaság volt a világ. Minden elveszett, minden
                  összeomlott, minden elmerült. Oh, milyen öngyilkosul pazarolta el őt a vakra
                  igézett szivű faj. Micsoda mérhetetlen ölelés, milyen végzetet átrontó szeretet
                  volt. Hiába, hiába.</p>
               <p>Egyszer a nagy szénagyüjtők</p>
               <p> Kis egeret fogtak,</p>
               <p> Hová tegyék, mint büntessék,</p>
               <p> Azon tanakodtak.</p>
               <p>Bolondul, mint egy elkényeztetett rajkó, ez a gyermekvers futott bánatába. Ez a
                  vers, melyet első elemista korában még édesanyjának is megtanított. Honnan jött,
                  miért bujt elő az elhervadt évek közűl, mit keres a vérrel fakadt könnyek között?
                  Felkelt, tovább ment.</p>
               <p>Most már nagyon közel volt a bölcsője küszöbéhez. Életén fekete vonat rohant át.
                  Súlyos kerekei veszettül zakatolták: - Stuhlmüller Frigyes, Stuhlmüller
                  Frigyes.</p>
               <p>Meggondolta magát. Tudta, hogy a szomszéd szőlőben, ahol régen Anna lakott, senki
                  sem szokott lenni. Bement. Mintha valakitől félne, mintha lopni menne:
                  szőlőtőkétől szőlőtőkéhez bujva, közeledett a fájdalmas ház felé.</p>
               <p>Aztán egyszerre csak dobott kalapács zuhant mellének. Lélegzete elállott, szemei
                  dermedt sírás voltak. Látta az ősi Jobbágy házat.</p>
               <p>A ház küszöbén egy hatalmas szőke germán asszony űlt, szétvetett lábakkal.
                  Meztelen fehér mellét, mint egy dús füvű tehén, odatárta egy tiz-tizenkét hónapos
                  csecsemőnek. A hatalmas duzzadt gyermek két erőszakos öklével mohón markolta a
                  tejadó emlőt s torkos szájával szívta az életet, a húst, a csontot, a gondolatot:
                  a világot. A kertben egy erős, izmos, barna német férfi karót vert be egy
                  elhajlott fácska mellé, mintha győzelmi zászlót verne egy meghódított sziget
                  ormára. A szelid este csitult mosolygásában olyan végtelen hívás, olyan meleg
                  védelem, olyan eltakaró szent nyugalom volt az öreg barna ház.</p>
               <p>Itéletes orkán rázta a kitúrt férfi lelkét. Felrázott káosz volt a világ s
                  rázuhant a megvert életre. Jött, hogy átrohanjon, hogy ökleivel elzúzza a férfit,
                  az asszonyt, a gyermeket, hogy legyen eldöbbentő koporsó az ősi ház, ha nem lehet
                  többé álmainak, erőinek, jóságainak bölcsője. - Az enyim! az enyim! az enyim! -
                  ordította benne ezer ős dúvad s vérnek zuhatagát érezte átomolni a torkán. - Enyim
                  a föld, a fal, a tető, nincs joga ott másnak nevetni, nyugodni, szeretni. Az
                  enyim, az én anyám, az én fájdalmam, az én testem ez a ház, ez a föld! Átok verje
                  az ágyékot, mely az én ágyamban fekszik, a vérbaj marja ki a magzatot, aki
                  bitorlásra születik. Az enyim, az enyim, az enyim!</p>
               <p>Egyszer a nagy szénagyüjtők</p>
               <p> Kis egeret fogtak,</p>
               <p> Hová tegyék, mint büntessék,</p>
               <p> Azon tanakodtak.</p>
               <p>Halványan és félénken, mint eltévedt madár, a kis vers matatott újból az írtózatos
                  fergeteg szélén. Íjedten, könnyesen jött, mint kékszemű gyermek, ki a verés után
                  bocsánatot jön kérni a haragos apától. A roppant férfi összeharapta ajkait, hogy
                  hangosan fel ne zokogjon.</p>
               <p>A német nagy ütésekkel kalapálta a karót a földbe. Erős férfihangján dudolni
                  kezdte:</p>
               <p>- Lieb Vaterland, magst ruhig sein,</p>
               <p> Fest steht und treu die Wacht am Rhein.</p>
               <p>Bálint felugrott. Vad futással rohant vissza a falu felé. Mikor a nagy kőhöz ért,
                  rároskadt s széttágult szemekkel, zilálva nézett maga elé. Mintha véresnek látta
                  volna kezét. Egy őrült gondolat remegve kérdezte benne:</p>
               <p>- Vajjon nem gyilkoltam?</p>
               <p>Most már vizsgálta kezeit, ruháját: nem véresek? Azok ártatlanok voltak, de mégsem
                  hitt nekik. Hátha nem érte a kiszökkenő vér? Lezuhant szivvel, a rémület
                  hidegrázásával lopózott vissza. A csendes ősi küszöbön ott űlt a gazdag testű nő.
                  A gyermek még mindig szopott. A férfi még mindig dalolt.</p>
               <p>Mikor visszakerült Bokodyékhoz, Tamás elrémülve nézett rá. Olyan volt az arca,
                  mint egy szétdult erdő. Bálint rekedt hangon mondta:</p>
               <p>- Tiborckám, holnap délután vissza megyek Budapestre.</p>
               <p>Tamás fájdalmasan könyörgött:</p>
               <p>- Bálint!</p>
               <p>A művész intett, hogy ne beszéljen. Leűltek az alkonyodó udvaron. Egy perc mulva
                  Bálint már csendesedve mondta:</p>
               <p>- Ne tedd még nehezebbé a fájdalmam, Tamás. Nem tudok ittmaradni. Itt felsajog rám
                  minden, a föld, az egész faj és minden temető. Talán még beleőrülnék. Ezt az egyet
                  pedig ki kell kerülnöm. Pusztuljak el másképen.</p>
               <p>Alig űltek vacsorához, amikor a homályban férfi lábak erős dobogása hallszott.
                  Nemsokára az este öléből meleg riadásu csengő férfi hang kiáltott:</p>
               <p>- Mester, mester, igaz, hogy itt vagy?</p>
               <p>- Igaz, igaz, jó hogy jössz! - kiáltotta vissza fellobbanó kedvvel Tamás.</p>
               <p>A vendég a lámpa fénykörébe érkezett. Füzessy szolgabiró volt, de senki sem
                  ismerte volna meg benne azt a húlló lelket, akivel Bálint azon a szomoru
                  karácsonyszombatján a kávéházban találkozott. Az arcról az alkohol végzetes
                  igézete teljesen eltűnt. A haj új fiatalsággal volt fényes és női szemeknek
                  fésülve. A szemben vidáman lobogott az élet tüze: erő, hit és jóság. A bőr
                  egészséges volt, a föld lehelletén serkedt pirossággal, szél- és nap edző
                  barnaságával. A száj piros és fényes az élet kibuggyanó zsirjától. Az egész test
                  ruganyos, látszik rajta, hogy kenyérért birkózik, asszonyért dolgozik és
                  gyermekért hisz. Kiáradó forró szivvel rohant Bálinthoz:</p>
               <p>- Oh mester, mester, ha tudnád, mennyit köszönhetek neked. Mindent neked
                  köszönhetek.</p>
               <p>- Hát hogy kerültél megint ide? - kérdezte Tamás.</p>
               <p>- Valami üzleti dolog hozott ide. Meg aztán volt még egy-két apró adósságom,
                  azokat is kifizettem, hogy a régi kaján élet minden nyoma eltűnjék. - Aztán újból
                  fellobbant rajongással fordult Bálinthoz:</p>
               <p>- Mester, holnap reggel elviszlek magammal Somogyvárra. Az apósom gépkocsijával
                  jöttem, rövidesen odarepülünk.</p>
               <p>- Nem lehet, nem lehet! - ordította Tamás.</p>
               <p>- De lehet, ha le is kell gyilkolnom érte az egész Bokody családot. Mester, tudod,
                  hogy te adtál vissza az életnek? Mikor olvastam az elitéltetésed, azt mondtam a
                  princimnek, hogy marha s nagy elkeseredéssel hazamentem a kis elzüllött
                  birtokomra, Somogyvárra. Onnan aztán átmentem Vámosra a gazdatiszthez s négy napig
                  úgy ittunk, mint két tulzott gödény. Egyszer csak nekiindultam az erdőn át
                  Somogyvárnak. Arra még emlékszem, hogy az erdő veszettül táncolt köröttem, de hogy
                  aztán mi történt velem, nem tudom. Az öreglaki Bocskor Miklós autón jött leányával
                  Eddéről vissza Öreglakra. Ők találtak meg az úton a sárban, vérbe fagyva. Azt sem
                  tudták, ki vagyok, úgy ápoltak otthonukban napokig, mint ismeretlent. Így
                  ismerkedtem meg a lányával. Úgy ápolt a drága, mintha édes testvére lettem volna.
                  Aztán, hogy lábra álltam, én kezdettem hozzájuk járni. Egész viszonyunk a
                  Klárikával abból állott, hogy rólad beszéltünk, rajongással, hittel, napra néző
                  szemmel. Oh mester, a mi szerelmünk, az én új életem a te nagy szárnyaid jósága
                  alatt született. Aztán elvettem Klárikát s most a világ legboldogabb embere vagyok
                  és meg kell nézni, hogy mivé lett az elhanyagolt Füzessy-birtok. Mester, holnap
                  végzik be a kaszálást, este egy kis mezei mulatság lesz nálunk, ezt neked látnod
                  kell. Reggel már háromkor itt leszek az autóval s így holnap még egész nap részt
                  vehetünk a kaszálásban is. Neked el kell jönnöd oda, hiszen ott az egész horizont
                  valaha Boór birtok volt. A te véred emlékével van tele az egész vidék, az a föld,
                  az a levegő adta össze ezer éven át azt, ami benned nagy és erős. Hogy fog
                  örvendeni Klárika, ha meglepem veled, ha meg fog ismerhetni.</p>
               <p>Bálintnak lobogott az arca, mintha tűzhely erős lángja felé hajolt volna. Ő, aki
                  mindig vak ösztönnel követte a végzet intéseit, ennek az újjá született embernek a
                  hívásában a végzet mély, titokzatos izenetét érezte. Mintha az elfeküdt századok
                  kikeltek volna az ősi föld mély ágyából s megidéző szemmel nyújtották volna feléje
                  karjaikat: - Boór Bálint, Boór Bálint, jer vissza ide ősi önmagadhoz. Az a Boór
                  Bálint, aki ott sajog, fáj és zuhan: csak egy részed. Itt van az ős Boór Bálint, a
                  kiapadhatatlan forrás, mely századok titkain át mozdult, hogy megnőtt hullámaival
                  új kezdésre lökje faja életét. A levegő vagy te itt, az erdő, a megáshatatlan ős
                  termő föld. Jer vissza, kapcsolódj vissza elszakadt tagjaidhoz. Légy megint minden
                  századdal, minden röggel, minden apáddal erős, egészséges, győzhetetlen Boór
                  Bálint.</p>
               <p>Bálint úgy fordult Tamás felé, mint mikor egy gyermeknek rossz orvosságot akarnak
                  bediktálni. Csendesen, simogatóan mondta:</p>
               <p>- Tamáskám, engedj el. Csak egy pár órai különbség az egész, délután úgyis
                  elutaztam volna. Olyan régi vágyam volt meglátni a Boórok hajdani királyságát.
                  Most az utolsó percekben olyan sajátságosan jól jött ez az alkalom.</p>
               <p>Füzessy Laci felugrott s indián kalamájkát rögtönzött az udvaron a gyermekek nagy
                  örömére. Tamás hallgatott. Az Anna egyszerű szive megfázott a férjére hajló
                  árnyéktól. Fájdalmasan mondta:</p>
               <p>- Szegény Tamás mindig csak félember lesz, ha a nagyságos úr örökre itthagy
                  bennünket. Én csak olyan egyszerű asszony vagyok mellette, de a lelke mindig a
                  nagyságos úrnál volt.</p>
               <p>Tamás rátette a kezét a felesége vállára. Aztán bús lökéssel énekelte az éjszakába
                  az örök nótát:</p>
               <p>Ki tanyája ez a nyárfás?</p>
               <p> Nem hallik be a kurjantás...</p>
               <p>Még az éjjel széles uszálya ott húzott a sápadt csillagok alatt s a reggel még a
                  világ küszöbe előtt sírta: - Jaj, megint fel kell gyötörnöm szegény embereket,
                  hogy munkában, pénzben, csókban szaladjanak a halál kocsija után! - És már a
                  Haraszt homályába benyúlt az autó két nagy vörös szeme s a Füzessy hívó szava
                  zengett:</p>
               <p>- Mester!</p>
               <p>- Fenvagyunk! - kiáltotta egyszerre több hang.</p>
               <p>Mert Bálint nem tudott egy percet sem aludni s az egész család szive oda volt
                  kötve az ő nyugtalanságához. Még az aprók is csak éppen hogy elpilledtek egy
                  kissé. Mert az ő kis szivük is megérezte a nagyok fájdalmát, amint a lomb madarai
                  megérzik az éjszaka bánatát. Most már ott ténferegtek a nagyok körül s édes
                  gyermekszemük friss kelyhe fordult a nagyok szorongása felé. Leste: mikor kell
                  nagyon, jólesően, összeölelkezőn sírni.</p>
               <p>Füzessy bejött, megreggeliztek. Ez alatt a félóra alatt csúszott, lassan csúszott
                  lefelé az éjszaka s a kiöntött reggel szétfolyt a világ térein. Már világosság
                  volt az udvaron s keleten már felsejtődött a nagy nyugtalanság. Már mindnyájan az
                  udvaron voltak. Egy pillanatig szótlanul néztek egymásra. Tamás a most kapott seb
                  fájdalmával könyörgött:</p>
               <p>- Nagyúr, nagyúr, ne mondd ki az örökre szót.</p>
               <p>És omló gyermeksírással átölelte a távozó férfit. Sírt Anna is és a leesésre kész
                  sírásfal kidűlt a gyermekekből is. A nagy sírás felébresztette az alvó disznókat
                  is. Csúf pofájukat odadugták az ól hasadékaihoz s vinnyogva, hosszu hasítással
                  sírták az emberek fájdalmát. Erre felébredtek a tyúkok, a kacsák, a libák,
                  szárnyaikat verdesték, jajgattak, kértek. Az egész Bokody birodalom sírta az
                  elszakadó férfit.</p>
               <p>Bálint végigölelte az egész családot. Annát megcsókolta. Szeliden szólt:</p>
               <p>- Legyen tovább is jó felesége és vigyázó édesanyja ennek a nagy gyermeknek.</p>
               <p>Mikor a kis Tamást ölelte fel, felemelte a reggelbe, mint egy holnapi zászlót:</p>
               <p>- Te légy boldogabb. Oh, ha az én szenvedéseim a te megváltásod lennének!</p>
               <p>Arca elszederjesült, sírba néző arccal űlt a gépkocsiba. Még kihasadt a sziveknek
                  egy-egy kiáltása, még rándult a test, lendültek a karok az eltépett férfi után. A
                  kocsi felmorgott, mint egy haragos paripa. A másik percben már az autó lökött
                  rohanással száguldott a falun át Keszthely felé.</p>
               <p>Futott, futott a gépkocsi. Vitte magával a tűzhely nélküli férfit, kidobott
                  roppant rögét a tragikus földnek. És a szánakozó reggel megsúgta döbbenését az
                  alvó falunak. Felriadt a falu, indult a várhegy, kiléptek az erdők, megmozdult a
                  temető. Házak, fák, sziklák, a vén Várrom s a temető sápadt kövei veszett
                  kanyargással kezdtek rohanni a rohanó autó után. Bálint visszanézett. Látta utána
                  futni a földet, melynek egy röge az édesanyjából lett. És mintha a reggelen, a
                  levegőn, a szélesedő távolságon át nagy jajgatással két kar nyúlt volna utána: -
                  Ne menj el! ne menj el! - A keringő horizont ziláltságában csak egy pont volt
                  nyugodt és fájdalom nélküli. Egyik mező közepén, a falu szélén, a síró füvek
                  közt, a reggel friss bánatában egy kis csacsi állott. Állt, állt s szelid szemmel,
                  harag és elfogultság nélkül nézte ezt a munkás világot.</p>
            <milestone n="4" unit="startSubChapter"/>
               <p rend="head">4.</p>
               <p>Még reggel volt, amikor a gépkocsi befutott Somogy vár széles uccájára. Bálint az
                  egész úton néma volt. Sajátságos szétlágyult, nyitott szemű álma volt. Amint a
                  kocsi rohanásába erdők, falvak, szántóföldek keringtek be, abban a különös,
                  álomszerű, félhomályos képzelgésben terjedt szét, hogy ő a Szahara. És a
                  megrabolt, elcsalt, megbántott magyar föld jajgató könyörgéssel menekül az ő
                  örvénylő szomjuságába. - Segítség! segítség! kiáltották a szántók, a kaszálók, az
                  erdők, a falvak. És ő dideregve mentegetőzött magában: Nem segíthetek, én már csak
                  meddő pusztaság vagyok.</p>
               <p>A Füzessy kúria a falu tulsó végén, az Öreglakra vezető út mellett volt. Hat
                  széles ablakkal nézett az útra a tornác négy gömbölyű oszlopa közűl. Előtte nagy
                  udvar és a kerítés mellett, végig az út peremén, nagy sátru nyírfák ezüst
                  zizegése. A kocsi zajára fiatal asszony futott ki a kapuba. A barna arcot első
                  látásra nem mondta szépnek a szem. De a homlok nagy tisztasága, a két meleg barna
                  szem harmatos gyermeksége lefogta a rosszakaratot, mint nyújtott kezű gyermek a
                  dohogó kutyát. A gyengén ívelt orr s a kissé éles áll mégis makacs akaratot s a
                  ház erősebb parancsát sejttette. Füzessy lelkendezve kiáltott:</p>
               <p>- Klárika, találd ki, kit hozok.</p>
               <p>Az asszony már tudta, mert fényképről ismerte a művész arcát. Megdobogott a szive,
                  mint a régi vizsgák íjesztő arca előtt és elpirult. Egy gyermek-kérés tipegett
                  benne:</p>
               <p>- Jaj, csak ne találjon nagyon csúfnak, nagyon ostobának.</p>
               <p>A kocsi már megállt, az asszony már a Füzessy ölelésében volt. Aztán a férfi
                  kicsattanó diadalmas mozdulattal mutatta Bálintot:</p>
               <p>- Numen adest.</p>
               <p>Az asszony az első pillanatokban nagyon félénk, nagyon félszeg volt. De amint
                  látta ezt a rengeteg férfit, aki éppen olyan poros, bágyadt és természetes volt,
                  mint minden más közönséges ember, már felébredt benne a gondoskodó húgocska. Nagy
                  buzgósággal vitte be őket:</p>
               <p>- Előbb mosdjanak meg. Vezesd, Laci, a mestert a vendégszobába.</p>
               <p>De nagy szempillái alól leste: milyen hatást tett a férfira. Bálintnak csak fáradt
                  mosolygása s hirtelen előkapott sablonos szavai voltak az asszonyka számára. Mikor
                  egy negyedóra mulva, megmosdva, átöltözve a szalonba jött, szemei lázas
                  világoskékek voltak, vonásai szétbágyadtak s lépése is olyan volt, mintha
                  homályban járna félős-találomra. Ahogy az előhozott villásreggeli első falatját
                  érintette, érezte, hogy nem megy a dolog. Ránézett a fiatal asszonyra, mint a
                  gyermek, ha valami muszáj-dologtól akarja elsinkófálni magát.</p>
               <p>- Nem ízlik? - kérdezte Klárika íjedt megszeppenéssel.</p>
               <p>Bálint bűnbánó arccal kért:</p>
               <p>- Megengedi, hogy olyan őszinte legyek magához, mintha régóta az én kis húgocskám
                  volna?</p>
               <p>Az asszony arca lángba borult, szemei elhomályosodtak s kedves falusi butasággal
                  nyögte ki a meghatottságából:</p>
               <p>- Ojjé.</p>
               <p>Ez még a Bálint fáradságára is mosolygást hozott, Füzessy pedig hangosan
                  felkacagott. Bálint nagy cirógatással volt őszinte:</p>
               <p>- Az egész éjszaka egy pillanatot sem aludtam s az utolsó éjszakáim általában
                  nyugtalanok voltak. A sok minden nagyon elbágyasztott. Ha megengednék, hogy egy
                  kicsit szundítsak künn a kertben. Ugye, nem várt ilyen goromba öreg vendéget, aki
                  alvással kezd udvarolni a ház asszonyának?</p>
               <p>- Oh, mester, nem képzeli, milyen jólesik, hogy ezt ilyen őszintén megmondja
                  nekünk, - hebegte Klárika.</p>
               <p>A fiatal pár egy pillanat alatt pompás fekvőhelyet készített a kertben a
                  gyümölcsfák árnyékában. Megszomorkásodott szemük nagy szánalmán látszott, érzik:
                  hogy ebben az emberóriásban egy nagy tragédia utolsó felvonásai zuhannak.
                  Megvárták, hogy leheverjen, hátha nem elég kényelmes a fekvés. Az asszony
                  anyás-húgocskásan könnyű takaróval betakarta. Még érezte a jó kezek lágy
                  babrálását, de már csak egy halvány pillangó repdesett a szeme homályában.
                  Széthullt, szétoldódott s már végtelen édes megsemmisüléssel nem volt Boór
                  Bálint.</p>
               <p>Füzessy kiszaladt a kaszálóra, megnézni a munkát, de csakhamar visszajött. Déltől
                  három óráig minden öt percben kimentek megnézni: nem ébred-e az alvó. De az alvó
                  feje olyan csecshez menekülő mohósággal hajolt az álomba, úgy látszott, hogy az
                  elgyötört életnek ez az álom most jó kenyér, édes tej és tápláló hús, hogy nem
                  volt lelkük felébreszteni. Három óra után kettecskén megebédeltek. De nagy árnyék
                  volt rajtuk és alig ettek valamit.</p>
               <p>Öt órakor, alig nyitotta fel szemeit Bálint, a két fiatal arc már feléje
                  mosolygott a lombok közül. Füzessy nevetve mondta:</p>
               <p>- Már elhatároztuk, mester, hogy alva viszünk ki a kaszálóra.</p>
               <p>Bálint homályosan nézett szét. Látszott, hogy elsülyedt benne a világ, minden
                  fájdalom, minden íjedtség s csak tompa zsibbadtság volt álma. Zavartan
                  kérdezte:</p>
               <p>- Hol van Stuhlmüller Frigyes?</p>
               <p>A fiatal pár megdöbbenve nézett egymásra. Az asszony szelid kérleléssel hívta
                  vissza a valósághoz:</p>
               <p>- Mester, már elfelejtett bennünket?</p>
               <p>Bálint belebámult a feléje hajló arcokba, mint ködön át homályló csillagokba.
                  Aztán egyszerre vér tolult arcába, felszökött:</p>
               <p>- Meddig aludtam? Hány óra van?</p>
               <p>- Öt óra mult öt perccel, - felelt Füzessy.</p>
               <p>A vérhullám visszahúzódott. Tisztult, csendes bánat fedte az arcot és régi
                  lemondás volt a szemben. Engesztelő szégyenkezéssel mondta:</p>
               <p>- Lássa, kis húgocskám, ide jutottam. Fiatal asszony vendége vagyok s átalszom a
                  napot, mint egy hetvenéves öregember.</p>
               <p>Negyedóra mulva már útban voltak a kaszáló felé. Füzessy kocsit akart előállítani,
                  de Bálint kérte, hogy inkább gyalog menjenek: frissüljön vissza belé az élet. Nagy
                  gyümölcsösök, szőlők közt mentek el, hol már apró kis zöld buzogányokban készült
                  az ősz hozománya. Mindenünnen jó köszönések szállottak feléjük. A hangon, a
                  feléjük nyíló arcokon érzett, hogy a Füzessyéknek gyökerük van a falu szivében.
                  Elértek a nagy koporsó alaku dombhoz, hova a legendák Koppány vezér hajdani
                  menedékét építik. A hegy keleti felét, egészen a tetőig, dús szőlők borítják.
                  Közel a tetőhöz, öreg kövekben fehérlik ki a föld csontváza a vastag földhús alul.
                  Ezek a kövek, a monda szerint, az ősi isten utolsó nagy szerelmesének feldúlt
                  várából valók. Később a Boórok birtoka volt az egész hegy, az egész ide látszó
                  horizont, kik a hagyomány szerint a négyfelé hasított vezér vérutódai voltak. A
                  kaszáló a hegytető nyugati síkját borította, lenyúlva a hegy menedékesebb oldalain
                  Öreglak felé.</p>
               <p>A kaszálás már vége felé járta. Még csak egy fűtábla várta a halált. A sorbanálló
                  férfiak kezében egyszerre suhant a kasza s a halálnak csendes ritmusa mégis az
                  élet, a tavasz éneke volt. A lányok, akik a tegnap lekaszált szénát forgatták, már
                  elvégezték munkájukat. Leheveredve a jó illatban, dévajkodva várták az este
                  örömét. Mikor aztán meglátták a gazdát feleségével és vendégével, felugrottak,
                  köréjük tolongtak, mint örvendő libák. A Bálint hatalmas alakját kóstoló szájakká
                  nedvesült huncut szemekkel nézték. A férfiak a munka mozdulataiból küldtek komoly,
                  szives köszöntést az érkezők felé.</p>
               <p>Bálint hallgatagon állott a nevető szines csoportban. A zuhanó emberbe megint
                  bekopogtatott az élet. Mint anyatestű, tűzhelyszemű jó parasztasszony,
                  bekopogtatott az elátkozott ház ajtaján: - Nyiss ajtót, megíjesztett ember, ne
                  félj, én vagyok a föld. Én vagyok az élet jósága, a fakadás öröme, én vagyok a
                  vidám munka, az édes nap, a széles levegő. Én vagyok az örök dolgok egészsége. -
                  És a berozsdásodott ajtók, a bánat-függönyös ablakok megmozdultak sarkaikban.
                  Megmozdultak és széles nagy nyílással tárultak meg az élet kérése előtt.
                  Virágkoszoruval a fején, mint ékes menyasszony, illat-dallal az ajakán,
                  napsugarakba bomló hajával belépett a sötét férfiba az örök vigasztaló, a
                  kenyéradó, a mindig születő. A széna illata üveghangokon muzsikált a levegőben s a
                  levegő érintése olyan jó volt, mint vigasztaló ara puha meleg arca. Az erdők
                  homlokán már komoly gond volt az este, de messze. Öreglakon túl, még nehéz bort
                  öntött a földhöz ért nap. Bálint odarohant a kaszálókhoz, kivette egyik kezéből a
                  kaszát, beigazította magát a sorba. Régi diadalmas mestersége volt ez:
                  túlversenyezni a legerősebb parasztot. Hatalmas kezében megsuhant a kasza és
                  széles félkörben hullottak a fű gyermekei.</p>
               <p>Füzessyék nagy meleg szemet sátoroztak a kaszáló művészre. A lányok fiatalságán
                  átcsiklandott a kaszát suhintó úr s tagolatlan apró kiáltásokkal kisérték a
                  munkát. Bálint arca már kipirult, hatalmas szép homlokára visszajött az akarat,
                  szemei felfényesedtek. Ajka félig nyitva volt, mintha nagy szerelmi vallomást
                  sugna a visszatalált szeretőnek. Egyszerre csak a kasza éleset sivított. A roppant
                  lendítésben az acél nekiment egy bújt kőnek. Bálint felemelte a kaszát: nagy
                  karéjban kicsorbult az éle. Eldobta a kaszát s fehérre vált arccal kullogott
                  vissza Füzessyék mellé.</p>
               <p>Füzessyék látták a megütött lelket s mindent elkövettek, hogy kihúzzák a betört
                  szálkát. Az asszony odavitte a hegy nyugati ormára, ahol a lekaszált föld asztalán
                  terítették az esti áldomás örömeit. Hatalmas bográcsokban főtt a jószagu
                  birka-pörkölt s egy nagy hordó várt duzzadt jókedvével szomjuságukra. A főző
                  fehérnépek tréfás szavakkal csipdesték egymást, testükben már ott lobogott a
                  közeledő tánc széles mámora. Köröttük gyermekek nagy csapatja lábatlankodott,
                  maszatos szájukon csicsergett az igérkező jó falat boldogsága. Közel a lakoma
                  helyéhez, a lekaszált fű halvány rendje közűl egy fafeszület emelkedett ki. A
                  Megfeszített öt nagy sebével komolyan nézte az emberi öröm készületeit.</p>
               <p>Az utolsó kasza megsuhant, az utolsó fűszál is elfeküdt. A nap is már más reggel
                  felé nézett. Megkezdődtek a test édes vigasságai. A zsellérek óriási karajban
                  telepedtek le a bográcsok körül. Félkör csupán a fehérnépe volt, félkör a férfia.
                  Most még külön-külön illemkednek, majd a tánc összekeveri őket egycsóku,
                  egyölelésű emberéletté. A karaj közepén, leterített pokrócon Füzessyék és Bálint
                  telepedtek meg. A gyermekek külön kört űltek, egy kissé tovább, közel a
                  feszülethez. A sok piros szoknyácska a sok édes csodálkozásu kék szemmel olyan
                  volt, mint egy búzavirággal kevert pipacskoszoru. A nagyoknak két rengő csipőjű,
                  erőskaru fehérnép osztogatta az étel drága biztatásait. A bort pedig két fiatal
                  legény töltögette, egy pedig az urakat szolgálta ki. A gyermekeknek külön
                  markotányosnéja volt, de Füzessyné maga is oda-odanézett: van-e falat a vidám kis
                  csőrökben? A nagy kör szélén Bokor Jancsi, a cigány, Somogyvár zengő öröme űlt s
                  igyekezett minél több nótához való erőt falni magába.</p>
               <p>Az első falatoknál még a tisztességtudás komolykodása hűvösködött. Az öregebbek
                  nehéz fontos szavakat hullattak a fiatal gazda felé a tavalyi kaszálás
                  eredményéről, az ideiről, az időjárásról. Örök szavakat, melyeket ezer és ezer
                  évek óta így készen ad át egyik nemzedék a másik aggodalmának s melyekben benne
                  van a kenyér sok szivgyökerű eposza. De amint a fuzsitus Kiss Feri belekönyökölt a
                  szomszédja pörköltjébe, felfényesedtek a jókedv szökőkútjai. A vén kujon Simon
                  Péter, a falu ős nótafája, mese-kútfeje, nagy gézengúz komolysággal fedte:</p>
               <p>- Te, Feri, te, ne légy olyan szódé. Csak a jobb kezeddel dolgozol, azt sem igen
                  szivesen s mégis a balkönyöködet is eteted.</p>
               <p>- Odakivánkozott a birkahús közé, mert úgyis odavaló, - kötekedett a Fejes
                  Mári.</p>
               <p>- Hallgass, te száz-csóku. Én csak a perkeltbe tettem a könyökömet, de te még a
                  könyöködön is csókolóznál, ha legény akadna hozzá.</p>
               <p>- Csókolózhatnék én minden lábujjkám hegyével, de te még akkor sem kerülnél sorra,
                  - vágott vissza a leány.</p>
               <p>Közben felgyujtották a tüzeket. Három helyen is, nagy rakásban lobogott a rőzse,
                  hogy bevilágítsa a vidámságukat. A gyermekek már hancúroztak, a fiatalok lábában
                  már viszketett a tánc. Dongó Ferenc, barna, viharvert erős paraszt, felemelte
                  szinig töltött poharát:</p>
               <p>- Az isten adjon a nagyságos úrnak sok családot, jó termést, hosszu békés
                  éveket.</p>
               <p>Füzessy összekoccintott a férfiakkal. Simon Péter bá, amint lenyelte a szőlő
                  nedvét, nyögött egy boldogat, megcsettintette nyelvét és mondta:</p>
               <p>- De ne haljunk meg mi sem ám, ugye, nagyságos úr?</p>
               <p>- Talán meg akar mégegyszer házasodni? - prézsmitálta Birkás Mihályné.</p>
               <p>- Meg én, lelkem, még ötször is s ha vársz türelmesen, még téged is megnézlek,
                  akarom mondani a lányodat.</p>
               <p>- Oh, a vén kecske! - Na nézd, te, az öreg bakkecskét! - Deszkából van már a Simon
                  bá szeretője! - döfték körül éles visításokkal az asszonyok.</p>
               <p>Az öreg már hetvenedik éve látta megsuhanni a kaszát a tavaszi mezők fölött, de
                  félszeme még mindig a menyecskéken volt. Füzessy nagyot kiáltott:</p>
               <p>- De talán már táncolnánk is egy kicsit!</p>
               <p>A vacsora dolgait egy pillanat alatt félretakarították. Az öregebbek a hordó köré
                  telepedtek, hogy a csendes beszélgetésben meg ne száradjon a száj. Jancsi
                  belegörbült a hegedűjébe s már csűrt döngető, lányt forgató csuhajos nóta jött ki
                  onnan. A fiatalok már egymásba kapaszkodtak s az öreg föld dohogó vén kacagással
                  dobogott erős lábaik alatt. A gyermekek külön boldog ugrándozással csipkézték a
                  nagyok örömét. A hold már feljött s szélesebb fényében haloványabbakká sápadtak az
                  arcok.</p>
               <p>Bálint hagyta magára folyni ezt az életet, mint erős forrás tiszta vizét. Az
                  édesízű széles szavak, a föld életét néző arcok, a gazdag mellek és izmos combok
                  betágasodtak testébe. És már úgy érezte, hogy ő ez a föld, ezek az erdők, ez a
                  levegő, ez a hold halvány szépségébe öltözött egész vidék. Ő eteti, élteti, öleli
                  ezt a csodálatos tiszta kacagásu, mélysírásu emberi népet. A századokon át számára
                  gyűlt halálos, végzetes szerelem megint teljesre nyílt az elszakadó férfiban. Mi
                  volt neki most az ő elrontott élete, mi saját elfutó énje, mi az egész átélt
                  tragédia! Csak ezt a népet tudná roppant ölével felemelni, megmutatni nagy
                  szépségeit, rejtett kincseit a világ szemeinek. Odakiáltani az emberiség lelkébe:
                  - Nézzétek, itt van egy sajátos ős szépségű időtlen arc, egy külön zokogásu csodás
                  ének. Ne engedjétek szétmulni ezt az arcot, ne hagyjátok szétlopni ezt az éneket,
                  mert szegényebb lesz az emberiség! - Oh, ha oda tudná űltetni ezt a népet a
                  történelem asztalához, hogy a munkája neki legyen kenyér, a vére neki adjon hazát,
                  megnyitva előtte az utakat a tudás, az üzlet, a hatalom felé. - Szeretlek,
                  végtelenül, kétségbeesetten szeretlek, csak téged szeretlek, csak te voltál
                  értelmem s a halálabb halálom az, hogy nem lehettem megváltott életed, - mondta
                  benne egy felébredt régi zokogás.</p>
               <p>- Klárika, talán mi is táncolnánk egyet, - unszolta tréfás szemrehányással
                  Füzessy.</p>
               <p>Az asszony félénken mondta:</p>
               <p>- Előbb talán a mesterrel. Sokszor hallottam, hogy híres jó táncos.</p>
               <p>Bálint kinyújtotta kezét, megcirógatta az asszony puha barna haját. Nagyon jó,
                  megkérlelő arccal fordult Füzessy felé:</p>
               <p>- Ugye, nem haragszol érte? De táncolni, édes húgocskám, nem megyek. Nagyon
                  kizörögnének a romok belőlem. Én már rég járom a haláltáncot egyedül. De ha maguk
                  táncolnak, nagy gyönyörűségem lesz.</p>
               <p>A fiatal pár elvegyült a táncolók közé. Az ősi somogyi dombon, a tavaszi este nagy
                  szelidségében mégis élet volt az élet. A nehéz kenyér zsellérei most mégis
                  hatalmasok és szépek voltak a fiatalság és szerelem ősi uraságával. Felfodrozódó
                  habjai az örök tengernek, a földnek, most kilüktetett belőlük a világ lelke, a
                  ritmus. És a fák, a füvek, a holdban ázó dolgok eltikkadva gyönyörködtek az
                  emberekkel fiatal tavaszban. A világ visszaszépült a csókos anyag ős örömévé: mert
                  csak dal, csak tánc, csak fiatal vágy volt az élet.</p>
               <p>Egyszer aztán kidűlt Jancsi a nótából, de úgy, hogy a csap közelébe rogyott. A
                  táncosok is lepihentek. A férfiak közt megint forgott a pohár. Egy percre lefogta
                  őket az este széles áhítata. A gyermekek édes gerezdjei is lepilledtek a
                  holdfényes fűre s valami szörnyű nagy titkot sugdostak egymásnak és az éjszakának.
                  Egy tízéves kis lányka elvesztette a varkocsából a szalagját. Nagy bánatos
                  körülményességgel matatott szét, hogy megtalálja. Szőke haja széthúlló szálai
                  egybevegyültek a holddal. Nagy kék szemei kitátott szomorusággal keresték az
                  elveszett kincset. Erős kis testén érzett a földből fakadó csók. Kis mellecskéje
                  domboruságán már ott lappangott a leendő édesanya. Egyik kezecskéjével széthulló
                  varkocsát fogta, másik kezével lenge kis kötényét babrálta. Mikor a Bálint lábai
                  előtt kutatott el, az megfogta, magához ölelte, viharos zudulással csókolta,
                  csókolta. Arcát odaszorította, belefürdette a kis testbe. Füzessyné látta a
                  holdvilágnál, hogy az erős férfi melle sírástól rázkódik s szemeiből nagy
                  könnycseppek húllnak. A gyermek csodálkozva nézte a különös bácsit. Amint aztán
                  tovább ment s belefényesült a holdvilág halványságába, vissza-visszanézett
                  Bálintra és mosolygott, mint a kalászok közt nőtt virág.</p>
               <p>A fiatal pár összesugott. Nagyon szerették volna valamivel felderíteni Bálintot.
                  Az asszony odaszólt a lányoknak:</p>
               <p>- Na, lányok kérjétek meg Simon bácsit, meséljen valamit. Titeket úgyis szeret, a
                  ti kedvetekért megteszi.</p>
               <p>A lányok nagy gágogásokat repdestek az öreg felé:</p>
               <p>- Simon bá, meséljen valamit.</p>
               <p>- Édes Simon bácsi, meséljen a kedvemért.</p>
               <p>- Simon bá, kap valamit, ha mesél.</p>
               <p>Az öreg fejét besúnyította a vállai közé, ritkás ősz bajuszát szétsimította.
                  Kampós orra alól ravaszul nevetett oda a holdnak:</p>
               <p>- Hát, ha egy szép lány megcsókol, nem mondom, hogy nem jön meg a meséhez való
                  hangom. Csóktól jön meg az ember szava, vagy mi.</p>
               <p>A lányok nagy vihogásba borzolódtak.</p>
               <p>- Felhívjuk a Bunda Rózsit, majd az megcsókolja. Attól aztán megjöhet a szava, -
                  mondta egy asszony.</p>
               <p>Bunda Rózsi vén rostás cigányasszony volt, akinek a szerelme ellen már a
                  vályogvető cigányok is ártatlansági egyesületet alapítottak. Az öreg magyar
                  rangosan begyeskedett:</p>
               <p>- Csókolja meg a fáradt nyavalyát, ne engem. Nekem fiatal lány csókja kell. Ha
                  nincs csók, nincs mese. Ugye, nagyságos ur?</p>
               <p>Füzessy segített neki:</p>
               <p>- Igaza van, Simon bácsi. Egy ilyen legény csak nem mesélhet ingyen. Na, lányok,
                  ki csókol nekünk egy mesét Simon bácsiból?</p>
               <p>Szabó Kató meglökte a szomszédját:</p>
               <p>- Eredj, csókold meg te.</p>
               <p>- Csókold meg te, nem én.</p>
               <p>- Csókolja meg a Szekfű Boris, annak úgyis zabolás a szája.</p>
               <p>Egymást unszolgatták s a legények is beledévajkodtak a tréfába. Nagy ezüst
                  vedrekkel ömlött a kacagás a hold szőkeségébe. Klárika szeliden kérlelt:</p>
               <p>- Ej, lányok, ki csókolja meg a kedvemért Simon bácsit?</p>
               <p>Egy csinos barna leány felállt. Kezeit nagy katonásan a köténye széleihez
                  tartotta. Kemény eltökéléssel mondta:</p>
               <p>- Én megcsókolom, ha a Misi nem bánja.</p>
               <p>A legény éppen az egyik tüzet táplálta. Egy parazsos rőzsével nagyot kanyarított a
                  levegőbe. Odakiáltotta:</p>
               <p>- Bánja a rosseb, akár tízszer is megcsókolhatod. Annyi, mintha a kapufélfát
                  csókolnád.</p>
               <p>A lány odalépdelt mint egy jelentkező káplár s olyan csókot nyomott az öreg
                  arcára, hogy az űlő helyéből hátra borult. Új, szakadásos kacagás ömlött fel. Az
                  öreg béres odakiáltotta neki:</p>
               <p>- Nehéz bor már neked a csók, koma.</p>
               <p>- Simon bá már csak úgy élvezi a csókot, mint a cigány a kolbászt: a szagáról, -
                  csúfolkodott egy legény.</p>
               <p>- Mesét! mesét! mesét! - kiáltották a fehérnépek.</p>
               <p>Az öreg felűlt. Úgy tett, mintha a csók édességét kenegetné még a száján. Aztán
                  mondta:</p>
               <p>- Talán előbb egy pohár bort innánk, nagyságos úr.</p>
               <p>Ittak. Az öreg kortyogatva hajtogatta le. Nagy feszengéssel kezdte:</p>
               <p>- Hát bizony én valaha sok mesét tudtam, még az öreglaki gróf úrnak is elmeséltem
                  egy párszor. Ha a faluban mulatott, mindig utánam küldött. Hol egy mesét, hol egy
                  nótát rendelt, azon aztán úgy elbúsultunk kivilágos virradtig, hogy a végén
                  egyikünk sem tudta, melyik a gróf és melyik Simon bá. De sokat felejtettem s ami
                  még maradt, elvitte a háboru. Egyet még tudok, ez volt a leggyengébb a többi közt,
                  de ha más nincs...</p>
               <p>Köhögött egyet, úgy kezdte:</p>
               <p>- Hát a régibb emberek úgy beszélték, hogy ez a valóságos hegy, akin mi most
                  ülünk, ezelőtt úgy - nem mondok sokat - ezer esztendővel egy Koponyás nevű gazdag
                  uraságé volt. Nagyon kemény szavu, harcos mokány egy ember volt, kemény makacs
                  fejjel, azért nevezték Koponyásnak. Olyan gazdag volt, hogy csuda. Annyi marhája
                  volt, hogy meg sem lehetett számlálni. Mert a számolása olyan sokáig eltartott,
                  hogy addig megint megszaporodott és újból kellett kezdeni a számítást. Itt volt
                  neki egy igen szép illendő háza. Nem volt neki ehez a nagy vagyonhoz más családja,
                  mint egyetlenegy fia.</p>
               <p>Minden szombat este eljött ehez az emberhez a magyar isten. Mert ebben az időben
                  még megvolt a régi istene a magyaroknak. Nagy csuda-pásztor volt ez, ott
                  legeltette a birkáit azokon a hegyeken, ni. Olyan nyáj volt az, hogy még a báránya
                  is akkora volt, nem mondok sokat, mint egy borjas tehén. Ott járt a magyar isten
                  ezzel a nyájjal, a feje a felhőket érte, a nagy szakálla a földig ért. Akkora
                  rosseb botja volt, hogyha Zalában valaki rosszalkodott, csak átnyúlt vele s úgy
                  eltángálta, hogy na. Ha nagy pipájából fujta a füstöt, úgy elborult az ég, hogy az
                  öreglaki tölgyfát sem lehetett látni, ami pedig nem kismiska. Ha megrázta a
                  szakállát, úgy hullott a hó, hogy az már sok. Ha sírt, akkor meg a földi emberek
                  majd odalettek a nagy záporesőtől. Ha pedig egyet lőtt a parittyájával, valahol
                  tüstént leesett az istennyila. Mert olyan nagy magyari isten volt őkegyelme.</p>
               <p>Hát csak mondom, hogy minden szombat este lejött az a magyar isten a Koponyás
                  úrhoz. Mondta neki:</p>
               <p>- Éhes vagyok, édes szolgám, üttess le nekem három ökröt.</p>
               <p>A Koponyás úr a legszebb három ökröt süttette meg neki. Hát a magyar isten csak
                  így csinált: hámm, és már lenyelte a három ökröt. Még kettőig sem számított addig
                  az ember. Akkor megint csak mondta:</p>
               <p>- Szomjas vagyok, üss csapra három hordót.</p>
               <p>Előkerített akkor a Koponyás úr három akkora hordót, hogy az egyikben, így ahogy
                  itt ülünk, mind, mind elférnénk, ráadásul még az egész falu. Mind a három tele
                  volt jó tavalyi badacsonyi borral. Egy szempillantás, egy hordó, két
                  szempillantás, két hordó, három szempillantás: úgy megitta őket a magyar isten,
                  hogy még a bajuszát sem törülte meg. Akkor megest szólt:</p>
               <p>- Üres a pipám, édes fiam.</p>
               <p>Előhajtat a Koponyás úr egy hatökrös szekeret. A szekér tetézve van dohánnyal.
                  Pedig akkor a szekér is hatszor akkora volt, mint most. Fogja a magyar isten a
                  szekeret úgy a két kisebbik ujjával, felemeli, beönti a sok dohányt a pipájába.
                  Akkor mondja:</p>
               <p>- Jó tett helyébe jót várj, - és elment fel a hegyekre.</p>
               <p>De volt is áldás a Koponyás úr életén. Gabonája úgy nőtt, hogy négyszer is arattak
                  egy évben. Bora, szénája, dohánya annyi termett, hogy azt már nem lehet elmondani.
                  Állatja meg több volt, mint csillag az égen, még ha a tejutat is hozzá
                  számítják.</p>
               <p>Egyszer a magyar isten éppen ott volt Vámos fölött a pamuki erdőben. Hát csak
                  hozzá jön az úr Jézus Krisztus két sváb féle baráttal.</p>
               <p>Meglátják a svábféle barátok a magyar istent. Megijednek a szörnyű nagy alakjától.
                  Tisztességgel legyen mondva, majd letisztelik az alsó ruhájukat. Hajlonganak
                  jobbra, hajlonganak balra, mint az éh-borju. Kiáltják is nagy
                  tisztesség-adással:</p>
               <p>- Kuntág! Kuntág!</p>
               <p>Rájuk mordul nagy dühösen a magyar isten: - Niksz dájcs! - És egy akkorát köpött,
                  hogy a helyén még most is pocsolya van Pamuk mellett.</p>
               <p>Szól akkor az úr Jézus Krisztus:</p>
               <p>- Magyar isten, add nekem ezt az országot és az ő népét. Fizetek érte, amit
                  akarsz.</p>
               <p>Felfortyan a méreg az öreg istenben:</p>
               <p>- Zsidónak néz engem az úr, hogy seftelni akar velem? Nagy szerencséje, hogy ma
                  paprikás bárányt ettem, mert máskép bizony megharagudnék.</p>
               <p>Mondja a Jézus Krisztus:</p>
               <p>- Ajánlok egy fogadást.</p>
               <p>- Tartom, - feleli az öreg isten.</p>
               <p>Akkor bővebben beszélt az úr Jézus Krisztus:</p>
               <p>- Itt van a te hűséges embered, a Koponyás úr, aki a leggazdagabb ember az egész
                  somogyi tartományban. Én azon három próbát teszek. Ha a három próba közűl
                  valamelyikre eláll tőled fiával és minden háza népével: enyim az egész ország és a
                  magyarok népe. Ha nem áll, akkor neked adom ezt a két sváb féle barátot.</p>
               <p>Megnézi az öreg isten a két fekete férget. Köpik megint egy nagyot:</p>
               <p>- Hát ugyan mit csináljak én két ilyen ösztövér féreggel? De jól van: nem azért
                  fogad a magyar, hogy kapjon, hanem hogy győzzön. Tartom a fogadást.</p>
               <p>Kezet rázott a régi világbéli isten az úr Jézussal. Úgy megrázta a kezét, hogy még
                  a pamuki biró szemfoga is kihullt belé. Ha ugyan akkor volt Pamukon biró.</p>
               <p>Akkor az úr Jézus Krisztus megverte Koponyás urat nehéz nyavalyával. Csak sorvad,
                  csak sorvad, se ereje, se étvágya, még csak egy kis gyenge csirkebecsináltot sem
                  tud bevenni. Már a lélek is csak úgy hálni járt belé. Javasember, javasasszony
                  mind neki javasol, orvosok, doktorok csak neki ákombákomoznak, de csak jobban
                  odavan mindennap. Sóhajt szegény, mint az őszi éjszaka:</p>
               <p>- Ej, jó öreg magyar isten, mindig jó szivvel voltam hozzád, ne hagyd el a te
                  hűséges szolgádat.</p>
               <p>Hallja a régi világbéli isten, hallja. Úgy sajnálja szegényt, hogy majd megszakad
                  a szive. De fogadás tiltja, nem segíthet a beteg ember baján. Beállít a két svábi
                  barát a Koponyás úrhoz:</p>
               <p>- Kuntág, kuntág, - mekegnek neki.</p>
               <p>- Az ángyod térgye, - sóhajtott a szegény beteg Koponyás úr. Ki akarta hajigálni
                  őket, de nem tudott mozdulni.</p>
               <p>Akkor a két barát elkezd povedálni rosszmagyarul:</p>
               <p>- Mi az új isten emberei vagyunk, nagyságos úr. Ha átállasz hozzá a fiaddal s
                  minden háznépeddel, olyan egészséges leszel, mint a makk. És még ráadásul halálod
                  után a mennybéli paradicsomba jutsz.</p>
               <p>A Koponyás úr, amilyen beteg volt, összeszedte minden erejét s tisztességgel
                  legyen mondva, odafordította a hátulját a két svábfélének. Dühös is lett erre a
                  két barát, hogy csuda:</p>
               <p>- Hát akkor tüstént meghalsz.</p>
               <p>- Hozzátok hát azt a koporsót, - nyögte Koponyás úr.</p>
               <p>Hozzák a koporsót, beteszik a nagyurat. Ásnak egy fene nagy gödröt, leeresztik a
                  koporsót. Vesz két kapát a két svábi barát, hánynak egy csomó földet a Koponyás
                  úrra. Kérdik:</p>
               <p>- Átállasz-é az új istenhez?</p>
               <p>- Nem én.</p>
               <p>Megint dobnak egy csomó földet, megint kérdik:</p>
               <p>- Hát most, átállasz-é!</p>
               <p>- Nem, - nyögdöste a nagyúr.</p>
               <p>A harmadik csomó földre már csak a fejével tudott tagadni. Hát ezzel a próbának
                  vége volt. A Koponyás úr makk-egészséges lett megint, kiugrott a földből és
                  elkergette a két barátot. Örvendezett az öreg magyar isten, úgy örvendett, hogy
                  azt nem lehet elmondani. Nem is állta meg, odalopózkodott egy arramenő felhő mögé,
                  odahunyorított Koponyás úrnak és nagy csendesen sugta:</p>
               <p>- Csak szorítsd, sógor, lesz még szőlő lágy kenyér s megtanítjuk a nímetet.</p>
               <p>Hát másnap csak új gyász áll be a magyari úrhoz. A termése megsápad a földeken s
                  egy napon elszárad. A fái elsorvadnak, úgy húll le róluk a levél, mint az öreg
                  ember haja. Az állatok egymásután döglenek. Éjjel lopók törnek a házára, elviszik
                  a kincseit. Jajgat a fia, jajgat az egész háznép: - Jaj, mit fogunk enni holnap
                  meg holnapután! Magyar isten, ne hagyj el! - Hallja ezt az öreg isten, sajnálja
                  népét, mert igen-igen szerette. Segítene rajta, de fogadása tiltja. Szegény öreg
                  isten még enni sem tudott, úgy bucsálódott az ő éhes népéért.</p>
               <p>Nagy gyászban űlt a Koponyás úr nyavalyás népe között. Csak jön a két svábféle
                  barát:</p>
               <p>- Térj át az új istenhez, makacs ember, ő az erősebb isten. Ha nem térsz át,
                  elveszted fiadat, elveszted háznépedet, mindent. Földönfutó koldus leszel. Ha
                  átállasz hozzá, visszakapsz mindent, még egy annyit és a paradicsom kincseit.</p>
               <p>Koponyás úrnak már csak egy kardja volt az oldalán, az volt minden kincse.
                  Leoldotta, megcsókolta, ejtett egy könnyet rája, hogy szánalom volt nézni. Akkor
                  odadobta a kardot a két féregnek:</p>
               <p>- Nesztek, vigyétek el utolsó kincsemet a ti isteneteknek. Mondjátok meg, hogyha ő
                  tudott sokat elvenni, én még mindig elég magyar úr vagyok, hogy tudjak adni neki.
                  De az én jó öreg istenemhez nem leszek hűtelen soha.</p>
               <p>Elfutott a két kehes barát a nagyfene kardtól. Mennek jelenteni a dolgot az úr
                  Jézus Krisztusnak. Ezzel aztán ez a próba is meg volt téve. Az öreg magyar isten
                  visszaadott mindent még bővebben a Koponyás úrnak. Még nagyobb és gazdagabb úr
                  lett, mint valaha.</p>
               <p>Akkor az úr Jézus Krisztus elküldte a két barátot a németek királyához. Mondja a
                  két barát a királyuknak:</p>
               <p>- Felséges urunk, az úr Jézus Krisztus jó egészséget kiván neked és azt üzeni,
                  hogy népedet tüstént vidd a Koponyás úrra a somogyi tartományba és kényszerítsd őt
                  tűzzel-vassal, hogy fiával s minden házanépével álljon át hozzá.</p>
               <p>Megindult a német király. Akkora hadserege volt, hogy a zászlótartó már a vámosi
                  határnál volt, az utolsó katona pedig még sarkával érintette az ország határát.
                  Megkezdődik a harc. Folyik egy nap, de csak nem tudnak győzni. A Koponyás úr
                  fiával, házanépével úgy aprítja a németet, mint a tepertőnek való hájat. Folyik
                  másnap, futnak a németek, mint a hasmenés. Jajgatni kezd a két barát:</p>
               <p>- Uram, Jézus, segíts meg, mert elvesztjük a te fogadásodat.</p>
               <p>Megjelenik az úr Jézus Krisztus a német király sátorában. Ott van a két barát is.
                  Csak tanácskoznak, csak furják a fejüket. Egyszer csak szól az úr Jézus
                  Krisztus:</p>
               <p>- Menjetek csak, szedjétek össze az elesett sváb vitézeket, vegyétek ki a szivüket
                  és hozzátok ide nekem.</p>
               <p>Megy a két barát, mennek a német király emberei. Hát csak hozzák nagy kosarakkal a
                  sok német szivet, hogy csuda volt nézni. Akkor mondja az úr Jézus:</p>
               <p>- Hozzátok utánam ezeket a sziveket.</p>
               <p>Mennek, mennek az úr Jézus után. Átmennek az árkon, átmennek a bokron, átmennek a
                  magyarok táborába. Hát alszik az egész tábor. Lehajol az úr Jézus egy alvó magyar
                  ember fölé, kiveszi a szivét, csak éppen a gyökeréből szakad oda valami, betesz
                  egy sváb szivet helyébe. Így tesz mindenik alvó magyar vitézzel. Így tesz a
                  Koponyás úr szép fiatal fiával is. Akkor mennek a Koponyás úrhoz. Ott fekszik ékes
                  mennyezetes ágyon. De ő álmában úgy a szivéhez szorította a két öklét, hogy nem
                  lehetett fölemelni onnan. Aztán amint szólt a kakas, vissza kellett menni a német
                  táborba. A Koponyás úrnak megmaradt a régi magyar szive.</p>
               <p>Hát reggel csak fujja Koponyás úr a riadót:</p>
               <p>- Fel, édes népem, fel, édes vérem, védjük meg a jó magyar istent, aki termő
                  földet, jó húst, puha kenyeret, édes bort és jóillatu szénát ad.</p>
               <p>Felébred a tábor, felébrednek a magyarok, felébred a Koponyás úr fia is. De csak
                  ümmögnek, de csak ámmognak. Szól végre nagy savanyu arccal az egyetlen fiu:</p>
               <p>- Már, édesapám, kendnek is megjöhetne az esze. Látja, hogy a népek mindenfelé az
                  új istent imádják. Csak nem öletjük le magunkat a mi öreg istenünkért, úgyis olyan
                  öreg már. Kössünk békét a németekkel, térjünk át az ő istenükhez, ők majd
                  megvédenek bennünket.</p>
               <p>- Kössünk békét a németekkel! Térjünk át a német istenhez! - kiáltotta az egész
                  tábor, mert már svábi szive volt.</p>
               <p>Elszörnyűködött a Koponyás úr. Megfogta írtózatos nagy kardját s rettenetes hangon
                  kiáltotta:</p>
               <p>- Hát én megesküszöm a régi jó magyar istenre, hogy itt hasítom ketté azt, aki
                  hűtelen lesz hozzá.</p>
               <p>De erre csak nekimennek a magyarok, neki édes egy fia is, megfogják, megkötözik,
                  úgy vonszolják a német király táborába. A német király négybe hasíttatta, ország
                  négy kapujára kiszegeztette. Így veszett el a Koponyás úr, a magyar isten utolsó
                  vitéze. Megy az úr Jézus az öreg magyar istenhez, mondja neki:</p>
               <p>- Már innen mehetsz tovább, megnyertem a fogadást: a te néped elhagyott téged és
                  hozzám állott.</p>
               <p>Szegény öreg magyar istennek kicsordult a könnye, de nem felelt semmit. Fájt, igen
                  fájt neki az ő hűtelen népe. Csak hátára vette a batyuját, fogta a botját s
                  kergette tovább a nyáját. Kergette erdőn, folyón, levegőn keresztül, az ég fényes
                  útján. Mikor a határhoz ért, mégis nehéz lett a szive. Visszafordult, nézte a szép
                  nagy gabonás országot és nagy keservesen mondta:</p>
               <p>- Szegény magyarok, szegény hűtelen magyarok, elhagytatok engemet, el. Elhagylak
                  én is titeket, lássuk mennyire mentek az új istennel. De ha majd egyszer visszatér
                  a régi jó szivetek és visszahívtok, akkor lesz még szőlő s lágy kenyér.</p>
               <p>És azóta a magyar ember idegen szivvel mindig idegent szeret. Azért koldus-árva
                  szegény a magyar a saját hazájában. De a régi magyar sziv gyökeréből mindenikbe
                  szakadt egy kicsi. Ez nem elég arra, hogy egymást szeressék. De arra jó, hogy
                  fájjon nekik, fájjon nekik éjjel, fájjon nekik nappal, világvégezetig fájjon
                  magyari állapotjuk.</p>
               <p>Vége volt, elhallgatott. Csend lett. A mese fájása ott rezgett minden szivben,
                  mint hirtelen elhallgatott hegedű. A három tűz közűl kettő megkuporodott s alig
                  pisláncsolt, csak a harmadik égett nőtt lobogással. Alvó, boldog sziget volt a
                  világ a hold tengerében. Bálint a fiatal asszony keze fölé hajolt. Mély, forró
                  csókot adott rá:</p>
               <p>- Köszönöm, köszönöm, - mondta csendesen és nagy meghatottság volt szemeiben.</p>
               <p>- Szép mese volt, Simon bácsi, a vendég nagyságos úr még nem hallott soha ilyen
                  szépet, - mondta Füzessyné.</p>
               <p>- Bizony szép mese volt, - erősítette meg elgondolkodva egy fiatal gazda.</p>
               <p>- Jó is lesz már hazatérni, holnap is nap lesz, - kárpált az öreg szakácsnő.</p>
               <p>- Még egyet táncoljunk, csak egyet! - könyörögték a lányok.</p>
               <p>És a fiatalok már fel is ugráltak s Jancsi már bántotta is az árva hegedűt. Amint
                  a tánc mind szélesebb gyűrűket vetett, a Szekfü Borcsa egyszerre csak
                  felsikoltott:</p>
               <p>- Ni: a feszület elégett!</p>
               <p>A mese alatt az egyik tűz meggyujtotta a lekaszált szénasort. A tűz, mint egy
                  orv-kigyó, odacsúszott a kereszthez. Elégett a kereszt, elégett az ötsebű Krisztus
                  rajta, csak valamicske hamu maradt a pörkölt fűvön. Borcsa lehajolt, megtapogatta
                  a hamut:</p>
               <p>- Ni, még egy porcika sem maradt belőle.</p>
               <p>A Jancsi nótája rikkant, növekvő tűzzel.</p>
               <p>Kovács Pista átkarolta Borcsát, bekurjantotta az éjszakába:</p>
               <p>- Sohse halunk meg!</p>
               <p>És mintha az ősi szivek felsugaraztak volna az ősi földből a mai csókokba, a
                  tavasz vad mámora csapott át a fiatalokon. Az erős lábak szilaj ritmusban
                  döngették a kenyéradót, a virágost, az elborítót. Repültek a szoknyák, lihegtek a
                  mellek. Az elhamvadt feszület helyén a földből nőtt magyar nóta csókos gyönyörű
                  viharát robogták a fiatal szivek.</p>
               <p>Bálint a Borcsa kiáltására felugrott. Percekig ott állt dermedten, ziháló mellel,
                  tágra nyitott szemekkel. És most már meggyötört, megfáradt életébe nagy napos
                  mezők téresedtek el. Csodálatos izenő titkot hallott a tavaszi estében. Úgy
                  tetszett neki, mintha az utolsó isten-látó nagy magyar, a mese elferdített nevű
                  hőse, a négyfelé hasított pogány összenőtt életével kimozdult volna a földből,
                  hogy itt szétdúlt háza és utolsó vére előtt megfizesse bosszuját az idegen
                  istennek. Megfizessen magáért, megfizessen fajáért, megfizessen Boór Bálintért és
                  minden magyar fájdalomért. Mintha távol, a hold fehér suhanásában fehér lovat
                  látott volna s hallaná a makacs, házsártos, drága pogány magyar paripájának
                  közeledő dobogását. Bálint szétlobogott az éjszakába, mint szélbe kapott láng.
                  Odarohant egy szép barna parasztlányhoz, átkarolta s szilaj kurjantással rontott
                  be a tánc forró mámorába. Sodorta a lányt, mint tüzes szél, repítette, ölelte s
                  messze döngette a földet lábaival. Füzessy, Klárika s az idősebb parasztok ámulva
                  nézték ennek a roppant életnek felviharzását. Mintha egy fiatal pogány isten
                  táncolná ki roppant csókját az emberek lányai közt. Mámora átszállt a többire,
                  piros csuhajok égő kelyhei nyiltak a halvány éjszakába s a végzetes faj ős
                  mámorával ropták a csárdást. Bálint egy örvénylő forgás után felemelte a lányt a
                  tűzhely lobogásához. A lány haja kibontva suhant, gazdag melle zihált: a fakadó
                  magyar anya volt, kinek csókja gyermeket akar. És akkor az óriási férfi, mint
                  megcsalt őse dacát, mint a tavasz lázadását, mint faja fellobogott hitét kiáltotta
                  az éjszaka sátraiba:</p>
               <p>- Csuhaj, sohsem halunk meg!</p>
            <milestone n="5" unit="startSubChapter"/>
               <p rend="head">5.</p>
               <p>- Mindjárt felfordulok, vagy agyonütök valakit, - mondta egy új jajgatás
                  Bálintban.</p>
               <p>Fejét hátravetette a nagy karos-szék támlájára, két karját ernyedten engedte
                  végigpihenni a szék karjain. Fáradt, aláárkolt szemeiben homályos ködök
                  gomolyogtak. Szeme széleinél, orra töve körül megsokasodtak a ráncok. Arcvonásai
                  szétbágyadtak egy végtelen undor sajgásába. Alsó állkapcája leesett s szája
                  szélesre fáradt.</p>
               <p>- Most igazán Dózsa György vagyok. Ez az én izzó trónom. És eszik is már a
                  húsomat, - mondta magában.</p>
               <p>A műterem, az alkóv, még az előszoba is tele voltak vendégekkel, nőkkel,
                  férfiakkal. Már több mint két hete tart az eladás és Budapest kiváncsisága
                  mindinkább erre nyitotta a szemeit. Természetesen, igen sok csak könnyű
                  kiváncsiságból vette erre útját, vagy hogy kis házi gonoszságait megetesse a
                  szétomlott titán látásával, De vásárló is akadt bőven. A könyves polcokon már nagy
                  hézagok vannak. Több helyen már üresen tátong az elvitt butor helye. De legtöbb
                  kelt el eddig a szobrok töredékeiből.</p>
               <p>Egy-két lap most már mint a magyar tragédia tipikus esetével foglalkozott Boór
                  Bálinttal. Egy művész, aki letagadhatatlanul egyik legnagyobb fellobbanása a
                  magyar géniusznak: agyonhallgatva, üldözve, bebörtönözve, kényszerül eladni
                  mindent s kibujdosni idegen haza irgalmába. Mindazok, akik elsősorban voltak
                  felelősek tragédiájában: kezdték komolyan csóválni a fejüket s hullatni a: kár-t,
                  kár-t, mint elborító rögöket. Csak Aisleithner miniszter dugta be makacsul máskor
                  igen éber füleit. Dögöljön a magyar zseni, hogy nagyobb tágasság legyen a germán
                  tüdőnek. Egyik vidéki város Jókai-ünnepén nagy beszédet is mondott, hogy ő egész
                  életét a magyar kulturának szenteli, de előbb a destruktiv elemektől kell
                  megtisztítani a magyar szellemet.</p>
               <p>A nagy könyvállvány előtt, a vendégek ide-odahorzsolásában, egy nagyobb csoport
                  áhitattal olvassa a könyvek sarkán a címeket. Kilencen vannak együtt, egy vidéki
                  családcsoport, testvérek, sógorok, gyermekeikkel. Az egyik családfő orvos, a
                  másik tanár, a felnőtt gyermekek közt két tanítónő, egy mérnök. Közben-közben
                  mély, beölelő szemeket lopnak a művész omlott alakja felé. Az egyik nő szeme
                  felnedvesedik: - Szegény! - sugja csendesen.</p>
               <p>Három új alak tolongott a vásárlók közé. Durván, kihívón eveztek könyökükkel a
                  vendégek közt. A könyvállványhoz törtettek s kiméletlenül, gorombán félrenyomták
                  onnan az elrévült családot. Az orvosnak már haragra is borult az arca, de a nők
                  elvonták. Hátha ezek éppen azért jöttek, hogy botránnyal súlyosítsák a művész
                  búcsuzó perceit. A három ember szeme mohón nyúlt a könyvsarkok címei felé,
                  orrlikaik kitágultak, valósággal kutya-orrá változtak és vért szimatoltak. Szájuk
                  is megnyilt, hogy harapásra bármely percben készen legyen, szemükben ott
                  csillogott a döfés gonosz öröme. A középső: sovány, őszesedő, arcán a zilált
                  idegek gyilkos beszédével: miniszteri tanácsos, egy kongregáció elnöke s egy félig
                  nyilvános liga vezére, mely azt a föladatot tűzte ki maga elé, hogy végre-valahára
                  megtisztítja a művészetet és irodalmat az erkölcstelenségektől. A ligának
                  meglehetős nagy befolyása volt és igen sok tagot számlált. Mert alig szellőztette
                  világgá céljait: megmozdultak a budapesti úri nádasok dühödt toportyánjai, a
                  duvaderkölcsösek, az agyarukban-keresztények, a döfésben-hazafiak: műveletlen,
                  korlátolt és beteg agyvelők vagy gonosz törtetők. De mindnyájukat, vakon,
                  sejtetten vagy tudottam a géniusz, a művészet, a kultura ős vad gyűlölete
                  kergette. A sárban, ólban, kegyes frázisokban fetrengő ős emberbestiának
                  visszaütése volt ez a liga az örökkévaló zokogások, a csodálatos formák, a
                  nyugtalanító nagyságok, a mulhatatlan emberi megmutatások ellen. Melyeket ők nem
                  értenek, melyek az embereket kizavarják a régi nyugodt istenlápból s amelyeknek
                  gyanus, különös, alig emberszerű alkotóitól vak félelemmel féltették kenyerüket,
                  állásukat, címüket, rangjuk komolyságát s képükre rohadt kölykeik jövőjét. A két
                  fiatalabb, harminc év körüli vasaltnadrágosai a hiéna-falkának, miniszteri
                  hivatalnokok s a liga tagjai voltak.</p>
               <p>Amint nézték a könyveket: ujjaik fokozatosan karmokká görbültek, alsó fogsoruk
                  kijött az ajkak hüvelyéből s mint döghúsba, mélyedtek a levegőbe. Arcuk alsó felét
                  elöntötte a keserű dűh sötét vére. Ki-kivettek egy könyvet, kinyitották,
                  végigszimatolták. De úgy tartották karmaikban, mint a még nyers vadászkutya a
                  lelőtt vadat. Még visszareszket belé a zabolátlan ős étvágy s csak a korbács
                  félelme tartja vissza, hogy szét ne tépje az ős ellenséget. Némelyik könyvet egyik
                  táblájánál fogva felemelték a levegőbe, megrázták: nem esik ki valami szörnyű
                  titok belőle. A tanácsos véres mosolygással dohogta társainak:</p>
               <p>- Pedig egész biztosra hallottam, hogy megvoltak a Marx művei. Vagy eldugta, vagy
                  már eladta őket a gazember.</p>
               <p>A könyvvizsgálat zsákmány nélkül ért véget. A szobor-töredékekhez mentek. Itt
                  nehezebb dolguk volt, mert a közönség nagy része ezeket nézegette. Egy fiatal lány
                  egy épen maradt angyal-térdecskét tartott kezében s csodálgatta a márvány harmatos
                  frissességét. A tanácsos gyilkos szemekkel harapott neki:</p>
               <p>- Egy ilyen fiatal úri leány tarthatna egyebet a kezében. Nem csodálkoznám, ha nem
                  volna keresztény nő.</p>
               <p>A lány édes ömléssel kacagott egyet a dühös úr felé. Erre többen odanéztek,
                  mosolygások nyiltak és szemöldökök húzódtak össze. A három alak, mint zajt halló
                  görény, a vállai közé guggta a fejét. Itt egyhamar végeztek, mert igen sok
                  férfinak látszó férfi állt körülöttük. Mikor távoztak, közvetlen Bálint előtt
                  mentek el s mély megvetéssel végigméregették.</p>
               <p>Az eladást két fiatalember végezte, akiket a szolgálatkész Erődi Hekler, a kancsal
                  jegyző juttatott hozzá. Amint megjelentek Bálint plakátjai, Hekler rögtön
                  tiszteletét tette nála s hódolattal ajánlotta fel szolgálatait. Bálint már régen
                  tul volt azon, hogy becsületes embereket keressen és sokszor fásultan vagy cinikus
                  öncsúfolásból olyanra bizta legfontosabb dolgait, akit első látásra címeres
                  gazembernek ismert. - Legalább nem fogok csalódni - mondta ilyenkor magában.
                  Hekler aztán hozott két fiatalembert, kiknek becsületességét részletes és bő
                  példákkal magasztalta. De már két nap mulva újból jelentkezett s aggályos arccal
                  hümmögött Bálint előtt, hogy a mai romlott napokban az ember még a testvéréért sem
                  teheti tűzbe a kezét. Ő pedig nagyon aggódik a művész minden egyes filléréért.
                  Azért jól teszi Bálint, ha őt és Győry tanárt, aki régi rajongója művészetének s
                  éjszakákon át magasztalja, megbizza az ellenőrzéssel. Bálint erre is egy fáradt
                  igent biccentett. A két fiatalember mondta meg a közönségnek az árakat, a szerint
                  a leltár szerint, melyet Bálint e célra készített, ők vették be a pénzt és
                  jegyezték fel a jövedelmet. Győry és Hekler pedig állandóan szétkeringtek a
                  közönségben s hol a vevők, hol a két pénzkezelő felé vetettek mozifilmes detektiv
                  szemeket. Néha pedig nagy biztatással pislantottak Bálintnak: - Nyugton lehetsz,
                  őrt állunk.</p>
               <p>Bálinttal már forogtak a falak, forogtak az arcok, mintha egy roppant hányás
                  kiöklendezett undorodásai volnának. - Csak már hat óra volna, csak már hat óra
                  volna! - könyörgött magában. Alsó állkapcája súlyos volt a felgomolygó
                  ásításoktól, testében apró görcsök martak s nagy fáradt, elszürkült szemei majdnem
                  kihúllottak üregeikből. És mégis ott kellett lennie, mégsem mozdulhatott el. Mert
                  tudta, hogy ő, az ő élő hullája a vásárlás fő vonzóereje és csak azért jönnek
                  tömegekben, csak azért vásárolnak, hogy szemüket, mint szomjas edényt bemárthassák
                  az ő agóniájának forró italába. Hogy minden bankóért neki kell egy rángást, egy
                  szem-csuklást, egy megsápadást adnia. - Oh, ha már Olaszországban volnék! -
                  sóhajtotta magában. S két nagy szárny mozdult fel benne erős suhanásra.</p>
               <p>Benedek tanár ott lődörgött a szobortöredékek körül és adta az ingyen kikiáltót.
                  Fel-felvett egy darabot, nagy elragadtatással nézte, csemcsegett hozzá, megpödörte
                  kis bajuszát. Néha fel-felkiáltott: - Az istenit, ez a remekmű! Egy töredékben
                  több élet van, mint az egész görög szobrászatban! - A mindenségét, ilyen száj!
                  esküszöm, hogy ilyent nem tudnék csinálni, ha a nyavalya is kitörne. - Vagy pedig
                  Bálint felé sugárzott: - Mester, a franc egye meg, ez a gyermekszem valósággal
                  néz, ilyent még te sem igen csináltál.</p>
               <p>Egyszer aztán kiválogatott egy elég épen maradt torzót, odavitte Bálinthoz:</p>
               <p>- Mester, tudod mennyire imádlak, de fájdalom, pénzem nincs. Ezért úgy sem kapnál
                  valami sokat, add nekem emlékbe.</p>
               <p>- Vigyed, - ásított Bálint.</p>
               <p>- De lennél szives ide alája, erre a kis cédulára ráírni: Benedek József
                  barátomnak emlékül.</p>
               <p>A Bálint melle felmozdult. Karja már kinyúlt, hogy kivegye a bronzot a tanár
                  kezéből és a fejéhez vágja. Aztán a tollhoz nyúlt s odaírta a kivánt mondatot.</p>
               <p>- Elég? - kérdezte, - ha kivánod, haza is viszem.</p>
               <p>A tanár hálálkodott s aztán a könyvek felé portyázott. Egy nő, aki már három óra
                  óta kutatott az eladandók közt s mindegyre kérdéseket szúrogatott Bálint felé, két
                  kötet népköltési gyüjteményt tartott eléje:</p>
               <p>- Mester, mi az ára ennek a két kötetnek?</p>
               <p>- Tessék a fiatalembereket kérdezni.</p>
               <p>A nő onnan, Bálint mellől, kiáltott át a fejeken:</p>
               <p>- Fiatal úr, mennyi ez a két kötet?</p>
               <p>- Százötvenezer korona, - jött a válasz.</p>
               <p>A nő Bálint elé az asztalra dobta a könyveket:</p>
               <p>- Ez drága nekem. Hanem, mester, legyen olyan jó, adjon egy autogrammot. - És
                  odatartott egy névjegyet eléje.</p>
               <p>Bálint rádobta nevét a névjegyre. A nő hamiskásan hunyorgott szemeibe:</p>
               <p>- Mester, mit fog csinálni azzal a sok pénzzel, amit ezért a vacakért kap?</p>
               <p>Bálint már csordultig volt. Odalihegte:</p>
               <p>- Sérvéskötőket veszek.</p>
               <p>A nő felfintorította az orrát és tovább állt. Egy sovány, vén-kisasszony arcu,
                  negyven-negyvenkétéves férfi-féle merült a gomolygásból eléje. Éretlen alma-szinű
                  arcán gyomorbaj-lélek űlt. Az az apró fogu, gonosz dugott dühű, más piszkában
                  vájkáló lélek, amilyenre a rossz belek formálják az isten képmását. Szemei
                  pénzolvasó, beteg sóvárgással révültek előre. Kitárta karjait, hogy szinte
                  csikorogtak a kampó-szerű karok:</p>
               <p>- Édes Bálintom, mióta nem láttalak!</p>
               <p>- Lehet, - nyögte Bálint.</p>
               <p>- Talán már nem is ismersz meg?</p>
               <p>- Nem.</p>
               <p>- Lehetetlen, édes Bálintom, hiszen évekig a legjobb viszonyban voltunk.
                  Ifjuságunk legszebb évei vannak összeforrva. Nézz meg jobban.</p>
               <p>- Az arc ismerős, de név nem jön hozzá. Bocsáss meg, igen sok ember ment át az
                  életemen.</p>
               <p>- Próbáld kitalálni, P-vel kezdődik.</p>
               <p>- Popocatepetl.</p>
               <p>A savó-ember nagy buzgással ölelte át a művészt:</p>
               <p>- Erről rád ismerek. Most is a régi szellemes cimbora vagy. Pék András vagyok.</p>
               <p>- Te vagy, - mondta a művész elnyújtott, fáradt hangon.</p>
               <p>- A feleségem üdvözletét küldi. Ő is nagy csodálód. A kis Bandi fiam az esti ima
                  végén mindig oda teszi: - Édes jó istenkém, áldd meg és őrizd Boór Bálint bácsit
                  is.</p>
               <p>- Szegény Rostás Nagy Pál, én csakugyan agyvérzést fogok kapni - sóhajtotta
                  magában Bálint.</p>
               <p>A savó-ember most már a dolog tövébe lépett:</p>
               <p>- Gyönyörű ez a faragott tölgyfaállvány, édes Bálintom. Szegény feleségemmel
                  mindig ilyent kivántunk. A könyveim úgy hevernek a földön, még irodalmi
                  munkásságom sem folytathatom. Éppen ekkorára volna szükségem. Persze, ez nem a mi
                  erszényünkhöz való.</p>
               <p>- Odaadom annyiért, amennyit tudtok adni érte.</p>
               <p>Az ember arca sajátságosan hasonlóvá lett a hold sarlójához. Vénlányosan síró
                  hangon mondta:</p>
               <p>- Fájdalom, most minden fillérünket a kis Bandira kell költenünk. Betegeskedik is,
                  meg okvetlenül zongorát kell vennünk neki. Egy fillért sem adhatok jövedelmemből a
                  magam számára.</p>
               <p>- Vidd el ingyen - mondta Bálint úgy, mintha köpött volna.</p>
               <p>A savó ember egész teste abba a guggoló mozdulatba rándult, mellyel a bagoly
                  megragadja a döglött egeret. Szemeiből fényes kések villantak ki, melyek valami
                  nagyon jó étel húsába szeldestek bele. Odament az állványhoz, körül sóvárogta.
                  Aztán visszasiklott Bálinthoz:</p>
               <p>- Nem rakathatnád le a könyveidet rögtön? Szeretném most elvinni.</p>
               <p>Bálint úgy nézett rá, hogy annak akaratlanul az ajtó felé íjedt a szeme. De a
                  művész csak ennyit mondott:</p>
               <p>- Ugyan.</p>
               <p>- Kérlek, kérlek, én türelemmel várok. De ha már nekem adtad, én igazán nem
                  kértem, nem szeretném, hogy itt ebben a zsibvásárban valami baja legyen.</p>
               <p>Pék András valaha, Bálint diákéveiben, egy szomszéd butorozott szobában lakott s
                  tényleg évekig volt szoros ismeretségük. Bálint sajnálta ezt a vénleánynak szült,
                  nyám-nyám legénykét, aki társainak ingyen csúfja volt s erős élete védelmét
                  kibontotta föléje. Sokszor még filléreiből is juttatott neki. És minden védő
                  ereje, minden jósága felfordított kád volt, mely öntötte a gyűlöletet a beteg
                  lélekbe. Egyszer aztán Pék eltűnt a szobából s ház bére kifizetését és egy csomó
                  apró adósságát Bálintnak hagyta emlékül. Később, hosszu évek mulva, neve úgy tűnt
                  Bálint elé egy újságból, hogy francia tanárrá nevezték ki egy fővárosi
                  főiskolához. A beteg, halálmagos ember elvett egy magához való tanítónőt s hogy
                  abba sikerült egy új halálraitéltet csókolnia, most már önzése megpüffedve:
                  énjévé s az egész világgá szerette a kis hervadt, koporsó felé hajlott, vén arcu
                  csemetét. Az eddig félénk, dugott, aljas ösztönök most már nekibátorodva léptek ki
                  az apából, mert most az apai szeretet dallamos nevét lehetett nekik adni. A
                  budapesti tanári társaságokban ő volt a Bálint nevének legmakacsabb
                  rágcsálója.</p>
               <p>A savó-ember furcsa szemet ásott Bálint arcába. Egy székről felvette felöltőjét,
                  melyet a forró nyári napon is magával hordott. Akkor visszaszállingózott a
                  könyvállványhoz, mely előtt ebben a percben senki sem állott. Úgy tett, mintha
                  egy-két könyv iránt érdeklődnék. Az egyik polcon külön állott Tissot
                  Magyarországról szóló bolondos művének remek illusztrációs művészi kiadása. Pék
                  megbotlott, neki esett a könyvállványnak s a lábra-tápászkodás vonaglásaiban a
                  felöltője alá csente a könyvet. Aztán odaköszönt Bálintnak:</p>
               <p>- Viszontlátásra. Holnapután majd szekérrel jövök az állványért.</p>
               <p>Bálint látta a lopást. Már dühöt: de még undorodást sem tudott termelni az
                  elfáradt élet. Valami nagy unottság zsibbadt rá s kétségbeesetten kapaszkodott
                  tudatába, hogy hat óráig kibírja a dologot. Feje súlyos volt és zúgott, de nem
                  merte tenyerébe nyugtatni. Mert félt, hogy rögtön elalszik s a nem őrzött arcra
                  kijön a megvert, siró, gyámoltalan gyermek. És mindenki látni fogja.</p>
               <p>A vendégek összekevert zsibongásából kihallszott egy kihívóan éneklő női hang:</p>
               <p>- Fiatal úr, mennyi ez a csonka márvány arc?</p>
               <p>- Félmillió, - válaszolt az egyik eladó.</p>
               <p>A női hang éles fitymálással kiáltott:</p>
               <p>- Ez a vacak!</p>
               <p>Nagy zajjal ledobta a márványt és tüntetőleg elrohant. Egy hazafias női egyesület
                  tagja volt, melyet Borkuthy Eveline alapított.</p>
               <p>Autó-kürtölés sírt be. Nemsokára erős lépések döngtek fel a lépcsőkön. Két férfi
                  jött be. Egy középtermetű, okos, magyar-képű harmincöt év körüli barna férfi. Már
                  kopaszodó, apás homlok, élesen látó szemek, erős akaratu áll. Magyar gazda, aki úr
                  és biró a portáján. A másik egy borotvált képű, már európai arcu, erős ideg-életet
                  élő fiatalember. Utánuk két markos legény jött egy óriási kosárral. Bálintot mély
                  meghajlással üdvözölték. Aztán a barna férfi odament az egyik eladó
                  fiatalemberhez:</p>
               <p>- Kérem, jőjjön velünk és jegyezze a kiválasztott dolgok árát.</p>
               <p>Az engedelmeskedett. Erre a két férfi a könyves-állványhoz ment. Egy
                  szemfordulásban áttekintették. Akkor mindakét férfi nagy csomó könyveket emelt le
                  a polcokról a kosárba. Megvették az összes könyveknek egy jó negyedét. Erre a
                  szobor-töredékekhez mentek s egy pár perc alatt abból is jó halmaz volt a
                  kosárban. A barna férfi fizetett: negyvenhat milliót tett ki az összeg. Akkor
                  odament Bálinthoz, mélyen meghajolt előtte. És ebben a percben olyan kálvinista
                  arca lett s mintha az Úrasztalához járult volna:</p>
               <p>- Mester, mezőberényi kálvinista földbirtokos vagyok, a nevem mellékes. Csupán
                  ezért jöttünk fel autón és rögtön fordulunk is vissza. Csak annyit akarok mondani,
                  hogy ön az első magyar ige-hirdető, akire végre felnyilt a magyar faj szeme.
                  Nagyon sokan vagyunk, akik látjuk a mestert és akikben élő fájdalom a mester
                  tragédiája, mely az egész faj tragédiája. Könyörgöm sok becsületes magyar ember
                  nevében: ne csüggedjen, ne pazarolja el magát. Talán még eljön az idő, mikor a
                  hívására szükség lesz. Mi még gyávák vagyunk, de nő a fájdalom és az elkeseredés s
                  talán egyszer bátorság lesz belőle. Legyen erős, mester, szeresse tovább is ezt az
                  árva fajt.</p>
               <p>Az erős férfi-szemek elhomályosodtak, a hang megreszketett. Barátja, távolabbról,
                  felkönnyesedő szemmel nézte a művészt. Bálint kezet adott. Nem szólt. De a szeme,
                  az arca megköszönt mindent. A két férfi távozott.</p>
               <p>A vásár tovább folyt. Már tizenhetedik napja űlt reggeltől estig izzó trónján
                  Bálint és nézte: hogy hordják szét összeomlott életét könnyű szivű emberek. A
                  vásárlás ideje mindennap este hatig volt szabva. De ma képtelen volt megvárni ezt
                  az időt. Úgy érezte, hogy megszakad egy ér az agyában s odabukik a vásárlók közé.
                  Negyedhatkor felállott:</p>
               <p>- Hölgyeim és uraim, bocsánatot kell kérnem, de sürgős dolog miatt ma korábban
                  kell bezárnom az eladást. Holnap legyen ismét szerencsém.</p>
               <p>A hang olyan zsúfolt volt a fájdalomtól, unalomtól és fáradtságtól, hogy a
                  közönség nagy része rögtön távozott. De többen, különösen a nők, felhasználták az
                  utolsó percek alkalmát, körülvették Bálintot. Többen autogrammot kértek. Apró
                  kérdésekkel tűzdelték körül:</p>
               <p>- Mester, hova fog menni?</p>
               <p>- Igaz, hogy már ötszáz milliója van?</p>
               <p>- De ugye, vissza fog jönni?</p>
               <p>- Oh, bizonyos, hogy vissza hozza a szive.</p>
               <p>- Igaz, mester, hogy már a jegyét is megváltotta?</p>
               <p>Végre elmentek. Csak a két fiatalember, Hekler és Győry maradtak ott. Heklernek
                  még az ép szeme is belekancsalult a nagy buzgóságba:</p>
               <p>- Kedves mester, tudjuk, hogy nagyon fáradt. De azért előbb számoljunk el a
                  jövedelemmel. Les bons comptes font les bons amis.</p>
               <p>- Csak egy pillanatra várjatok. Előbb megmosom a kezeimet ettől a sok írtózatos
                  kéztől, - mondta Bálint.</p>
               <p>Bement a fürdőszobába, de már meg is gondolta, hogy hirtelen mégis elszámol velük
                  s aztán megfürdik egészen. Sarkon fordult és rögtön visszatért. Amint az alkóvból
                  a műterembe akart lépni, hallotta a Győry ájtatos-dadogó hangját:</p>
               <p>- Ne, ne vigyük tulzásba, ezt még ő is észreveszi.</p>
               <p>Bálint visszahőkölt, megállott. A kancsal nagy hősködéssel erőszakoskodott.</p>
               <p>- Veszi észre fenét, nem vesz ez a marha semmit észre. Hát a mult kedden?
                  Harmincöt milliót és nem tizenötöt csentünk el. És még nem is csodálkozott. És ha
                  a végén majd kételkedik is: úgyis az a hír van elterjedve róla, hogy betegesen
                  gyanakvó és képzelgő. De különben is elmegy a fenébe.</p>
               <p>- Két ívre írtuk az árak jegyzékét. Az egyiket egyszerűen zsebre dugom. Ma ugyis
                  szép jövedelem volt, - mondta az egyik fiatalember.</p>
               <p>- De mégis, nyolcvanhét millióból tizenötöt elvenni, ez mégis fel fog tűnni, -
                  íjedezett Győry.</p>
               <p>Bálint belépett a terembe. Nagyot ásított. Minden tagját külön gyengeséggel érezte
                  széthúllni. Aludni, aludni! Vagy hányni: kihányni az embereket, minden arcot, az
                  egész világot lelkével, istenével, ördögeivel együtt. Minek dühöngjön ő ezekre,
                  mikor csak emberek?</p>
               <p>Győry megszeppenve kutatta a művész arcát. De az olyan fáradt, olyan széteső volt,
                  szemei olyan tompa álmossággal fordultak el a világtól, hogy megnyugodott. Hekler
                  már eléje lelkiismereteskedett az egyik ívvel:</p>
               <p>- Itt van, mester, kérlek, a kimutatás, nézd át. A mai jövedelem hetvénkét millió,
                  százhúszezer korona. Ötvenezer korona hiányzott, levontam a fiatalemberek
                  napidíjából. Figyeljenek jobban a más pénzére. - Aztán feléjük fordult:</p>
               <p>- Fiatalemberek, a pénzkezelésnél nem lehet elég óvatos az ember.</p>
               <p>Bálint fáradt markolással a pénzt a kabátja zsebébe dugta. Lezökkent fejjel
                  hullatta ki magából:</p>
               <p>- Menjetek.</p>
               <p>- Holnap hánykor legyünk itt, mester? - kérdezte Hekler.</p>
               <p>Bálint egy pillanatig nézte őket. Helyesebben: nagy súlyos szemeit rajtuk
                  tartotta. De a szemekben nehéz, fakó fényű ködök szálltak fel s talán nem is látta
                  őket. Egy pillanatra lelke ködös völgyeiben szétjárt a régi oroszlán: most nekik
                  kellene ugorni, elvenni tőlük a lopott pénzt, kiöklözni őket elrémítő üvöltéssel:
                  - Gazemberek vagytok, gazemberek vagytok! - Széthúllón, odaengedve tagjait a
                  nehézkedésnek nyújtózkodott egyet s mindent elejtő nagy ásítással hullatta
                  rájuk:</p>
               <p>- Nincs több szükségem rátok.</p>
               <p>Azok érezték a káosszá bomladozó gígászban a lesúlyosodó vihart. Nem kérdeztek,
                  nem mentegetőztek, váll-közé súnyított fejjel majdnem futva mentek el. Győry
                  tanár volt leghamarabb az uccán.</p>
               <p>Bálint kiment az előszobába. Az ajtót kulccsal belülről bezárta. Egészen
                  elfordította a zárban a kulcsot, hogy kivülről ne lehessen kitolni a zárból. Akkor
                  visszament a műterembe. Egy pillanatig lehúllón, szétomlón állt. Arcán a végsőig
                  űzött vad fáradt, beteg riadása volt. Aztán szétjárt a teremben, óvatosan, mintha
                  erdőben volna s minden bokor mögül támadást várna. Minden butor, minden dolog mögé
                  odakutatott. Az alkóvban lehajolt, az ágy alá nézett. Így vizsgálta meg a
                  fürdőszobát és a konyhát is. A fürdőszobában hatalmas testével végigfeküdt hasra s
                  nagy kínnal valamit kikurkászott a fürdőkád alól. Papirosba göngyölt kis csomag
                  volt. Felűlt a földön, szétnézett, kibontotta a csomagot. Arcát az aggódás görcsei
                  csomókba rángatták. Milliós bankjegyek voltak benne. Megszámította: százötvenhárom
                  darab volt. Arca lassan vak-boldogságu megelégedésbe ernyedt szét. Felkelt,
                  odament a fürdőkályhához. Kinyitotta, a nagy felhalmozott hamucsomót szétkaparta,
                  onnan is hasonló csomagocskát vett elő. Ebben már különböző bankjegyek voltak,
                  összesen kilencvenhat millió. Még két hasonló csomagot bujoskázott elő: egyiket a
                  konyhakemence kéményéből, másikat az árnyékszékben a vízvezeték tartálya mögül.
                  Most leűlt a konyhában a földre, kivette zsebéből a mai nap zsákmányát és
                  összeszámolta egész vagyonát. Háromszázhatvannégy millió és egy pár százezer
                  korona volt. A fáradt mellet most mégis egy nagy lélegzet domborította fel s arcán
                  a hirtelen megpillantott tenger szélessége tükrözött. Aztán négy részre osztotta
                  az egész kincset s visszarejtette helyeikre.</p>
               <p>Még hason feküdt a fürdőkád előtt, mikor az előszoba csengője beriasztott.
                  Felugrott, karját mint egy baltát emelte a levegőbe, arca élet-halál birkózásra
                  torzult. Kirohant az előszobába. Akkor vette észre, hogy melle, hasa poros. Jaj,
                  ez mindent el fog árulni, megtudják titkát, elveszik szétroncsolt élete árát és
                  nem lesz több remény. Visszafutott az alkóvba, gondosan lekefélte magát, a tükröt
                  megkérdezte s úgy ment ajtót nyitni.</p>
               <p>Tizenkilenc-huszéves csinos úri lány jött be, kit azelőtt homályosan ott látott a
                  vásárlók között. A felgerjedt csók hidegrázásával dadogta: - Mester, egy könyvet
                  elfelejtettem megvenni, félek, hogy holnapig elviszik. - De szemei forróan
                  haraptak a művész testébe.</p>
               <p>Bálint máskor rögtön meglátta volna benne a férfi-lámpa lobogása felé hulló
                  pillangót. De most, a szabadulás küszöbén, beteg félelme mind jobban elárasztotta
                  a régi győzelmesen biztos életet: hogy az utolsó percben rabolják ki vagy
                  gyilkolják meg: és akkor jön a sír vak pihenése vagy az őrültek háza. Szemei végig
                  szaglásztak a lányon:</p>
               <p>- Elfelejtett egy könyvet megvenni? Melyiket? - kérdezte gyanakvó, felásó
                  tekintettel. A lány biborvörös lett, szemei elhomályosodtak. Aztán arca egyszerre
                  széles mosolygásba nyilt s most már a vágy meztelensége ragyogott rajta:</p>
               <p>- Egyiket se. Az csak ürügy volt. Magáért jöttem.</p>
               <p>És teste már szétgyengülő megadás volt, szempilláit leeresztette, ajkán lázas
                  vággyal jött ki a csóktól kergetett lélegzés. Bálint vadul ragadta meg a lány két
                  karját:</p>
               <p>- Ki küldte ide? </p>
               <p>Az arc olyan gyilkossá zilálódott, a hang úgy tele volt vérrel, hogy a lány
                  felsikoltott. Bálint most már felragadta a levegőbe, kivül tette a küszöbön,
                  dacos-ádázan agyarkodta:</p>
               <p>- Mondja meg nekik, hogy Boór Bálinton nem lehet ilyen könnyen kifogni, hogy Boór
                  Bálint az utolsó harapásig védi magát.</p>
               <p>Becsapta a lány előtt az ajtót, zajos csikorgatással bezárta. De amikor visszament
                  az alkóvba, lábai már tántorogtak. Lehullatta magát az ágy szélére, betemette
                  homlokát tenyerébe:</p>
               <p>- Őrült vagyok, őrült vagyok, - zokogta az egész élete.</p>
               <p>Aztán egyetlen nagy kéréssel nyúlt a végtelenbe, a világ lappangó irgalmaihoz:
                  Csak most, csak még ez alatt a pár nap alatt ne omoljék össze. Csak még ezeket az
                  utolsó gyötrelmeket bírja el csodálatos élete. Aztán teljesre bontott szárnyakkal
                  fog repülni a felejtés, a gyógyulás, az új élet felé.</p>
               <p>A csengő, halkan, lágy kéréssel, megint hívott. Most már belekapaszkodott józan
                  önmagába s magát biztató nyugodt, erős lépésekkel ment ki. De belsejében ott
                  lihegett a felvert vad: vigyázz, vigyázz!</p>
               <p>Katica volt. Feketében volt, egy lehetetlen alaku fekete kalapban. Nagy ridiküljét
                  félszegen lóbálta:</p>
               <p>- Én vagyok, - mondta bátorkodó röviden.</p>
               <p>Bálintban felnyilt a Mózes arca, mint egy halálos szimbólumnak nyilt virág.
                  Testébe visszatértek az együttes séták nagy mozgásai, az átfutott mezők illata s
                  a horizontok tág biztatásai. Meleg kéz facsarta meg a besötétedett szivet. Két
                  kézzel fogta meg a lány kezét, úgy vezette be:</p>
               <p>- De jó, hogy jött, de jó, hogy most jött.</p>
               <p>Katica valami nagy elhatározás rangosságával követte a művészt. Mikor leűlt, fogta
                  nagy ridiküljét s valósággal odazuhintotta a Bálint ölébe:</p>
               <p>- Itt van.</p>
               <p>- Mi van itt? - kérdezte Bálint mosolyogva.</p>
               <p>- A birtokunk ára. Eladtam mindent. A pénzt kezelje a mester. Mert úgyis a
                  mesterrel fogok menni. Követni fogom mindenüvé, jó kis szolgálója leszek. Ha a
                  pénz elfogy, keresni fogok kézi munkával, szolgálattal vagy akárhogy, de nem
                  hagyom a mestert. Ez alatt a pár nap alatt, amig a mester elkészül, itt fenn lakom
                  Pesten egy távoli rokonomnál.</p>
               <p>A beteg ember most mégis apává erősödött vissza. A szenvedések, a dülledt szemű
                  gyanakvások, az írtózatos rögzött gondolatok most visszahőköltek, mint dühödt
                  kutyák a játszó gyermek előtt. Visszatette a ridikült a lány térdeire:</p>
               <p>- Gyermek, gyermek, milyen jó és milyen valószinűtlen. Hát azt hiszi, hogy ez csak
                  úgy megy, ahogy otthon elképzeli egy ilyen kis lány? Kedves Katica, én már nem a
                  régi Boór Bálint vagyok. Csak a visszajáró kisértete vagyok önmagamnak. És ez a
                  kisértet beteg, zsörtölődő, képzelődő vén legény. Minden jóságával csak terhemre
                  volna, mert mindennap súlyosabban érezném, hogy nem tudom megérdemelni a
                  jóságát. Hozzám már nem szabad közeledni, az én sebeim már harapnak és nem tudok
                  már hinni senkiben. Különben is: maga még olyan fiatal, csak nem köti a sorsát egy
                  elsülyedő rozoga hajóhoz. Gyerekes képzelgés az egész. Mennyire a szegény
                  valószinűtlen Baczó Mózes jegyese maga most is.</p>
               <p>Katica nagyra nőtt szemekkel kérdezte:</p>
               <p>- Hát nem visz el magával?</p>
               <p>- Nem, édes, határozottan nem. Ha nem lett volna a Mózes menyasszonya s ha nem is
                  szeretném olyan jó barátsággal, még akkor sem fogadnék el ilyen áldozatot. Hát még
                  így!</p>
               <p>- Csodálatos, csodálatos, - töprengett előre homályosuló szemekkel a lány.</p>
               <p>- Mi csodálatos, kis íjedt madárka? - becézgette Bálint.</p>
               <p>A lány nem felelt. Szétnézett. Sepregető, rendező, férfi bajokat bebónyáló női
                  szemekkel. Csendesen mondta:</p>
               <p>- Milyen puszta itt minden.</p>
               <p>És tényleg: a megürült nagy terem, a még itt-ott lézengő butorok, a
                  szobortöredékek, a könyvállvány félredőlt, megfogyatkozott könyveivel, az ide-oda
                  mozdított székek: az egész lakás, a Boór Bálint egész volt élete olyan zokogó
                  panasz, olyan felsajgó csőd, olyan végtelenbe hidegülő pusztaság volt. Bálinton
                  csak most nyillallott át mindaz, ami vele az utóbbi két hét alatt történt, egész
                  szétkótyavetyélt élete. Már égető teher volt neki a lány jelenléte. Egyedül lenni,
                  egyedül a bánatra lehunyt szemekkel, egyedül mint egy bebörtönölt zokogás, melyet
                  nem hallhat senki. Mert minden más életben, minden más szemben megint ott van az ő
                  tragédiája és megsokszorozva érzi terhét. Felugrott:</p>
               <p>- Ne haragudjék, kis madárka, hogy már el is kergetem. Még nagyon sok dolgom van.
                  De ne búcsuzzunk végképen. Ha mindennel kész leszek, az elutazás előtt mégegyszer
                  felkeresem. Rendezünk egy nagy búcsu-sétát és kimegyünk együtt a szegény Mózeshez.
                  Aztán maga itthon marad jó kis leánynak, fog egy ügyes fiatal férjet és lesz jó
                  feleség és jó anya. Én meg képeslevelezőlapokat küldök maguknak.</p>
               <p>Katica felállott. Meghatottság, indulat nem volt az arcán. Csak ugyanannak az
                  eltökéltségnek érintetlen makacssága, mellyel belépett. Tanítónős komoly
                  oktatással mondta:</p>
               <p>- A mester is azt hiszi, hogy örök gyermek vagyok. Úgy mondja a szavait, mintha
                  pelenkába göngyölne velük. Pedig nem én vagyok a gyermek. Én a lényeget nézem.</p>
               <p>A - nem én vagyok a gyermek - mondatot kilüktette s majdnem ravasz mosolygással
                  nézett Bálintra.</p>
               <p>Mikor a lány elment, Bálint át akart öltözni, hogy egy nagy felüdítő sétát tegyen
                  s valahol megvacsoráljon. De alig tett egy pár készülő mozdulatot, arca
                  ólomszinűvé fakult, szemei megint egy láthatatlan rém felé tágultak. Hátha éppen
                  addig történik itt valami, hátha feltört ajtóra tér vissza s rejtőhelyeit
                  megrabolva találja! Beleőrülne, egész bizonyos, hogy beleőrülne. És ezt ki kell
                  kerülnie, ezt az egyet nem szabad megérnie.</p>
               <p>Fásultan ődöngött idestova az otthontalanná lett pusztaságban. Egyszer csak a
                  könyvállványhoz közel a földön megpillantott egy könyvet. Nagyon megsajnálta
                  szegényt, felvette. A Kriza Vadrózsáinak második kötete volt. A polcon megkereste
                  az első kötetet is: - Ezt elviszem, ezt az egyet magammal viszem, - mondta és a
                  két kötetet eldugta az egyik ruhaszekrénybe. Aztán fáradt-zsibbadtan behullott egy
                  karos-székbe. De nemsokára megint kifelé feszült az élete: egyes könyveit élesen
                  látta maga előtt. A megszokott kötést, a kézbe való kedves formával, a cím igérő
                  betűit, a nagy mezőket tágító meséket. Mindegyre felállott, keresgélt a könyvek
                  közt: A Kisfaludy Társaság népköltési gyüjteményeit, a Thaly gyüjteményeket,
                  Erdélyi János és Gaál Mózes gyüjteményeit, Katona Bánk bánját, Berzsenyi,
                  Vörösmarty, Ady verseit a tolvaj burkoló óvatosságával egymásután dugta a
                  szekrénybe a ruhák közé. A szekrényt minden bujtatás után gondosan bezárta.</p>
               <p>Korán dugta magát ágyba. Az első vak hullásu zsibbadás után felriadt. Valami neszt
                  hallott a konyhából. Felemelte fejét az ágyból, szétdult arccal, visszadöbbent
                  szemekkel nézett a sötétségbe. Hallgatózott, de csak a szive őrült zakatolását
                  hallotta, mely úgy ment át életén, mint egy felgyujtott erdőn át rohanó vonat.
                  Megdagadt ereiből majd kifreccsent a vér. Halkan, feszülő óvatossággal kikelt az
                  ágyból, felkapott egy heverő márványdarabot, sujtásra emelt kézzel ment ki a
                  konyhába. Sehol semmi: csak éjszaka, csak sötétség, csak egyedülvalóság és
                  szomoruság. Megint felgyujtott minden fényt a lakásban. Az az érzése támadt, hogy
                  mikor a négy csomag pénzt elrejtette, két szem forró kerek harapását érezte a
                  nyakszirtjén. Hátha kilesték, hátha mégis tudják titkát. Előkutatta őket és a
                  földön ülve, térdein a pénz-csomóval, átszorongott egy jó órát: hova rejtse, hogy
                  biztos legyen benne, hogy megnyugtassák, mert nem bírja tovább.</p>
               <p>Végre négy új rejtőhelyet keresett ki, a pénzt eldugta. A lámpákat leoltotta. Az
                  éjszaka hullámai megint elöntötték a puszta lakást. És ő mint egy nagy fekete
                  zokogás omlott ágyába:</p>
               <p>- Csak szabaduljak már! Csak jőjjön már a szabadulás!</p>
               </div>
         <div type="chapter">
            <head>
               HARMADIK KÖNYV: SEGÍTSÉG!
            </head>
            <milestone n="1" unit="startSubChapter"/>
               <p rend="head">1.</p>
               <p>A vonat rohant az éjszakában. Mint hosszu zokogás horzsolódott tova a sötétség
                  tömör falai közt. Szűkölt, hörgött, sóhajtozott, lihegett a mozdony, jajgattak a
                  kerekek, nehéz panasz verte ki a fekete vasat. És ez a szavak nélküli sírás átment
                  az áthasított földekbe, bemozdult a kalászokba s az erdő hallgatag katonáiba.
                  Felmozdult az ország s halotti gyászos keringőben indult az elfutó sírás után.</p>
               <p>Az első osztályu kocsiban csak hárman voltak. A kocsi egyik felén, a zöld
                  plüs-diván kopott elegánciáján egy erős, csontos, fekete haju, barna arcu, mély
                  tűzzel égő szemű olasz nő űlt. Egész élete két nagy fekete szemébe gyűl s ez a két
                  szem egy ötéves lánykát néz, ki mellette, elfolyva az ülés többi részét, mélyen
                  alszik. A gyermek szőke s dús ömlésű haja aranyat sátraz alvó kis feje körül.
                  Olyan meleg fakadásu ez a haj, olyan illanó fínomsággal reszketi körül a szép nagy
                  tiszta homlokot, a lehunyt szemeket, a kis fitos orrot, édesen kiváncsi külön
                  életével, a félig nyilt ajkak csorduló mosolygását: mintha a nap eltévedt
                  gyermek-sugarai barangoltak volna errefelé. És hogy meglátták a kis alvót, édes
                  csodálkozásban ott felejtették magukat pihegő élete körül. A gyermek egyik karja
                  elnyúlt alvó kis teste mellett. Másik kezét öklöcskébe szorítva mellén tartja.
                  Nagy kincset szorongat benne: egy félig leszopott piskótát. A kocsi másik felén,
                  lehetőleg behúzódva a szegletbe, Bálint űl.</p>
               <p>Ott űl, úgy tesz, mintha aludnék. De leeresztett szempillái alól nézi az alvó
                  lánykát. És élete kinyújtott tenyér lesz s ez a gyermek megűli mint kézre
                  szoktatott kis madár, mint most fakadt lágy szirmu rózsa. Meleg áradt szét benne a
                  szivétől a szeméig. Egy könny mozdult fel élete vak rengetegében. Mint kis
                  Hamupipőke, széttipegett az írtózatos tövisek, harsogó tragikus fák, íjesztő szemű
                  szörnyetegek közt. Itt is, ott is elakad: tövis magához szúrja, rossz állat feléje
                  nyúl. De egy ős jóságu barna-kendős öregasszony tenyerére veszi, nézi, nézi: -
                  Honnan jöttél, szegényke, miért születtél?</p>
               <p>Már az olasz asszony is bólongat. Nagy óvatosan lefekteti fejét gyermeke mellé,
                  arcát egészen közel a kis alvó lehelletébe, két kezével átöleli a belőle szakadt
                  életet s már ő is alszik. - Jaj, jaj, jaj! - zokogja az éjszakába ütköző
                  vonat.</p>
               <p>Jaj, jaj, jaj! Mint fekete ostorok, vernek Bálintra a vonat jajgatásai. A barna
                  öregasszony elejti a könnyet, a kinyújtott tenyér elejti a madárkát: már csak
                  éjszaka és sírás a világ. Odatapasztja lázas szemét a kocsi ablakához, hogy
                  belásson az éjszaka bánatába. A csillagok serkedt fényénél lomha hegyek, borzas
                  hátu erdők és sápadt síkságok járnak valami döbbenetes különös táncot. Az éjszaka
                  nehézszavu megidézésében táncol Magyarország. Az elpazarolt vér, a kimondhatatlan
                  fájdalmak hazája gígászi furcsa haláltáncot lejt.</p>
               <p>Már a Balaton partját dörömbözi az átvonagló vas-sárkány. A tó halálos ónszinű
                  tükre temetői néma csendben mutatja a lezuhant eget. Olyan döbbentő, olyan
                  halálos, olyan hallgatag az egész ország a fekete szemfedő alatt.</p>
               <p>És most már mind tisztábban hallja, hogy egy külön sírás fut a vonat nagyobb
                  zokogása után. - Jaj, édes fiam, ne fuss el, én vagyok a te sírásod. Mi lesz az
                  értelmem nálad nélkül és mi leszel te nélkülem? - El-elmaradt a sírás, aztán új
                  lihegéssel futott. Már el is szaladt a vonat mellett, hosszu fekete haját berázta
                  az ablakon. Sikoltva előre rohant. De egy kanyarulónál megállt, bevárta a vonatot.
                  Most már két fájdalmas szemével benézett az ablakon.</p>
               <p>- Jaj, az anyám utánam futott, - vacogott a félelem a hatalmas férfiban. Aztán
                  jobban odafeszült a benéző arcnak: - Nem, nem, hiszen ez nem az anyám, ez szegény
                  Baczó Mózes. - De már nem is ő volt. Fehér éhség-arcával, sötét szemei néma
                  sírásával Ijjas Nagy Ferenc volt, a Gellért-hegy könyörgő vádlója. Aztán mégis
                  Konkoly Zoltán volt s meghervadt ajakán hosszu szálu, nehéz bánatu zsoltár
                  sírt.</p>
               <p>Felugrott, kiment a folyosóra. Amint a fülke felforrósodott levegőjéből kilépett,
                  az éjszaka hűse ráhúllott, mint egy nedves szemfedő. Felrántotta az egyik ablakot,
                  égő fejét kitartotta az éjszakába. És akkor a kisértő arc belehalványult a
                  levegőbe, de sírása ott maradt. A sírás megint átragadt a földre. A keringő mezők,
                  mintha óriási gonosz rovarok marták volna meg, roppant buborékokba pörsentek fel.
                  Már sírdomb volt minden pörsenés s a halál-daganatok nőttek, mozdultak, mint
                  fekete kelések. Aztán felfakadt az egész végtelen temető, meztelen, jajgató karok
                  nyúltak az égnek. Éjféli szörnyű lidércjárás volt az egész ország s csontkarjait
                  belerázva a végtelen éjszakába egy mindent tulrontó időtlen kiáltással jajgatta: -
                  Segítség! segítség!</p>
               <p>Most már fázott, most már rázta a hideg. Őrült rémülettel menekült vissza a fülke
                  lélegzettelen meleg tömörségébe, ahol mégis egy anya és egy gyermek van. - Jaj,
                  nem futhatok el, utánam jön minden sírás és minden fájdalom. Utánam fut az ország.
                  Hova bujjak, hova rejtsem el a szemeimet, a szivemet? - Jött, hogy odalopja magát
                  a gyermek mellé, az anya erős ölelésébe, hogy legyen melegség és védelem számára a
                  világon. </p>
               <p>Most már kaján lett a vonat. Nyújtott, gúnyos ritmusban rázta a füleibe: -
                  Stuhlmüller Frigyes, Stuhlmüller Frigyes, - és csurgón, lepcsesen röhögött a név
                  után. Aztán egyszer a Rostás Pál Ferenc sápadt arca kiáltott feléje: - Vigyázz
                  magadra, Boór Bálint, moriturus te salutat.</p>
               <p>Okvetlenül álomba akarta zsongítani sajgó életét. Gépiesen, fokozott gyorsasággal,
                  újból és újból ismételte magában:</p>
               <p>Egyszer a nagy szénagyüjtők</p>
               <p> Kis egeret fogtak,</p>
               <p> Hova tegyék, mint büntessék,</p>
               <p> Azon tanakodtak.</p>
               <p>Egyszer aztán a szavak szétritkultak, mint napsütött hópelyhek. Sajgás és képek
                  kisülyedtek tudatából. Nehéz, alvásféle zsibbadásba fáradt. De az állomás nevek
                  mégis átszúrtak életén, mint éjszakába dobott kések.</p>
               <p>Éjfél után felriadt. Zajos ajtónyitással a határvizsgálás emberei jöttek be.
                  Éjszaka és hideg jött velük a fülkébe. Az anya is felébredt. Előkeresgélte
                  útlevelét, kinyitotta podgyászát. A hivatalnokok és katonák komor, idegen arccal
                  végezték munkájukat. A gyermek alvó testét megcsipte a hideg keze. Az rándult
                  egyet, aztán elnyújtózott. Aztán felűlt, kinyitotta nagy mese-látó szemeit. Egy
                  felébredt édes mosolygás húllt ki arcára. Ráhúllt onnan a hivatalnokok, a katonák
                  szemeire. Már mindenkin mosolygás volt a fülkében s mindenik férfinak apa-szemei
                  lettek. Az emberek félbe is hagyták a hivatalos kutatást, megcirógatták az álomba
                  visszahomályosodó kis arcot s jó köszönéssel kimentek.</p>
               <p>Most már elaludt Bálint, pihentető jó alvással. Már jó magasan ízzott a nyári nap
                  s a vonat már Trieszt felé kanyargott, mikor felébredt. Még nem nyitotta fel
                  szemeit, de érezte, hogy nézik. Amint lassan felemelte szemhéját, két édes
                  kiváncsiságu nagy gyermekszem nézett rá s piros mézű kis szájával fakadt
                  feléje:</p>
               <p>- Buon giorno, signore.</p>
               <p>Meleg szétderülés felelt a Bálint arcán. De rögtön nagy íjedelem rángott nyomába.
                  Végigtapogatta testét. Kabátja belsejébe bevarrva, lehetetlenül titkos zsebekbe,
                  kis táskákba osztva volt elrejtve pénze. Minden a helyén volt. A gyermek
                  mosolygása körül nem volt tolvaj.</p>
               <p>Rögtön nagy barátságot kötött a gyermekkel. Már kötekedtek, játszottak. Az anya is
                  bele-beleszólt a nagy bakolódásba s jó mosolygások nyiltak arcán. De egy félóra
                  mulva Triesztbe érkezett a vonat. Az anya és gyermeke kiszálltak. A gyermek arca
                  majdnem sírásra tört. Bálint pedig úgy érezte magát, mint az egy ablaku szoba
                  lakója, ha elmegy a reggeli sugár. A régi sírás felfakadt az elmenekült férfiban:
                  - Egyedül vagyok, egyedül vagyok.</p>
               <p>Úgy tervezte, hogy először Velencében tart nagyobb pihenőt, hova régebben sokszor
                  menekült egy-két heti elbujásra. De egyszerre csak átvillant rajta egy kép, melyet
                  Génuáról, erről a sok-arcu városról látott, a hol még sohasem volt. - Génuába
                  megyek s ha megtetszik, ott telepedem le örökre - mondta magában. - Ott tenger és
                  nagy temető van. A két végtelen közt talán nagyon kis sajgás lesz az én
                  életem.</p>
               <p>Mikor Mestrénél kiszállt, hogy megvárja a Génuának menő vonatot s nekitámaszkodva
                  egy vasoszlopnak, egyik lábát podgyászára nyugtatva, holt-vakon nézett maga elé,
                  egy hang ment be a zsibbadásába:</p>
               <p>- Jónapot, mester.</p>
               <p>Bálint íjedten rezzent össze. Mintha mégis egy hazai kéz nyúlt volna utána s fogta
                  volna meg az elfutó karját. Katica állott előtte, jobbra súlyosodva egy karján
                  lógó roppant bőrtáska terhétől. Arca olyan nyugodt és természetesen mindennapi
                  volt, mintha a pesti élet könnyű véletlenében találkoztak volna össze.</p>
               <p>- Hogy került maga ide?! - riadt rá Bálint.</p>
               <p>A lány arcára széles gyermek-ravaszság derült:</p>
               <p>- A vonaton. Harmadik osztályon jöttem. Tudtam én, hogy mikor a mester azt mondta
                  nekem, hogy még találkozni fogunk az elutazása előtt, az csak olyan gyermeknek
                  való bonbon-hazugság volt. Ezért még aznap este összepakkoltam mindenemet. Másnap
                  reggel elcipeltem a podgyászomat az állomásra, betettem a ruhatárba. Aztán napról
                  napra reggeltől estig ott ácsorogtam a mester lakása körül, hogy meg ne
                  szökhessen. Mikor pedig láttam, hogy autó áll a ház elé s hozzák a mester
                  podgyászát, tudtam, hogy illan már a madár. Hopsz, rögtön egy kocsiba ültem s ki
                  az állomásra. Harmadosztályu jegyet váltottam és elbujtam a harmadosztályu
                  váróteremben. Mikor aztán a vonatra felült, én is felsurrantam. Trieszttől kezdve
                  minden állomáson lestem, nem száll-é ki az én szökevényem. Most aztán itt vagyok.
                  Ha én belekapaszkodom valakibe, az nem menekülhet tőlem.</p>
               <p>Bálintban majdnem haraggá lett az aggódás:</p>
               <p>- Nézze, Katica, ne legyen olyan gyermek. Én látom magamat, tudom, hogy mennyire
                  romokban vagyok. Nem tudom elviselni, hogy az én sorsom súlya mást is nyomjon,
                  hogy az én fájdalmam más életét is keserűvé tegye. Nehéz, megvénült, elevenre
                  nyúzott ember vagyok s a világ minden érintése fáj nekem. Még a jóság is teher már
                  nekem. Olyan hamar komisz lennék magához és ez nekem fájna legjobban. Nagyon
                  kérem, mindakettőnkért, tegyen le erről a csacsi felbuzdulásról. Elmegy szépen
                  Velencébe, megnézi. Ha akarja, oda elkisérem. Aztán egy nagyot sírunk, maga
                  visszamegy Budapestre. Maga fiatal, élet és család van még előtte. Bűn volna egy
                  egészséges szép jövőt elpazarolni egy beteg emberért, akin már úgy sem
                  segíthet.</p>
               <p>Katica megint a szokott csodálkozó karikára nyitotta szemeit. Újból ismételte
                  szokott töprengését:</p>
               <p>- Csodálatos, csodálatos!</p>
               <p>Bálint majdnem türelmetlenül kérdezte:</p>
               <p>- Mi az ördögöt talál maga csodálatosnak ebben, amit józan ésszel még vitatni sem
                  lehet?</p>
               <p>A lány előre nyújtotta egyik sovány karját, mintha egy iskolai táblán valami
                  felírt képletet magyarázna:</p>
               <p>- A multkor is azt kérdezte, miért mondom, hogy csodálatos. Azért mondom, mert
                  csodálatos, hogy egy olyan zseni mint Boór Bálint, tud néha olyan lenni, mint egy
                  közönséges józaneszű ember. Mond szavakat, szavakat és azt hiszi, hogy elintézhet
                  velük valamit. Hát nem veszi észre, hogy nekem muszáj követnem, hogy az egy rajtam
                  fölül álló akarat s hogy ennek nem lehet nem engedelmeskedni?</p>
               <p>A férfi hallgatott. A lány most már gyermekké hizelegte a hangját, hogy bennebb
                  menjen a férfiba:</p>
               <p>- Mester, a szegény Mózes emlékéért ne kergessen el magától.</p>
               <p>Bálint egy pillanatig nem felelt. Arcán nagy szelidség, szemeiben messze néző
                  szomoruság űlt. Nagy sóhajtással esett ki belőle:</p>
               <p>- Jó hát, Katica, jőjjön, legyen Antigoném. De nagy bolondok vagyunk
                  mindaketten.</p>
               <p>A vonat pár perc mulva megjött. A vasúti kocsiban már tréfa is halaványult a férfi
                  ajakára:</p>
               <p>- Hogy engem negyven nemtudomhányadik évemben egy huszonötéves leány
                  megszöktessen!</p>
               <p>Katica mintha valamin tünődött volna. Aztán éneklő iskolás hangon kérdezte:</p>
               <p>- Mester, ugye Olaszország éghajlati viszonyai nagyon különbözők?</p>
               <p>- Igaz, lelkem, és Milánó vasúti gócpont élénk rizskereskedéssel, - felelt nevetve
                  Bálint, de egy új sóhajtás mondta benne: - Szegény kislány, nagyon nehéz batyu
                  leszünk mi egymásnak.</p>
               <p>Katica nagyon eleven lett s csak úgy bimbózott belőle a szó és a nevetés. De
                  beszéde legtöbbnyire könnyen maga elé dobott kérdések volt, melyekre maga sem
                  igen várt választ:</p>
               <p>- Mester, mi volt írva arra az oszlopra?</p>
               <p>- Mester, miért áll ott az az öregasszony?</p>
               <p>- Miért nem árultak semmit ezen az állomáson?</p>
               <p>Nevetései pedig sajátságos, önmagukért való gyermeknevetések voltak, melyeknek
                  okát nem lehetett látni. Egyszer aztán, úgy a századik kérdés után, észrevette,
                  hogy Bálint, odabágyasztva fejét a kocsi falához, elszenderedett.</p>
               <p>Éjfél tájt érkeztek Génuába. A nyári éjszakát átlehelte a tenger s mégis
                  frissesség és új holnap biztatott a sötétben. Bálint melle felduzzadt, arcára
                  valami sajátságos széles fény derült ki, mint mikor valaki egy napos országút nagy
                  igéretébe néz. Oh, hátha most az éjszaka titkából kijön a végzet intése, az élet
                  nagy szánalma, mely irányt ad és új élethez igazít. Mély hallgatás sűrűsödött
                  köréje, melyet a Katica kérdései sem tudtak átszúrni.</p>
               <p>Autóba ültek. Alig értek a szomszéd ucca sarkáig, a gépkocsi haragosan felmorgott
                  és megállt. Az olasz soffőr káromkodott, leugrott, felnyitotta a gépet, babrált
                  vele, megint káromkodott. Próbálta újból megindítani, nem lehetett. Megállított
                  egy mellettük üresen elhaladó gépkocsit, odaszólt Bálintnak:</p>
               <p>- Tessék átszállni ebbe az autóba. Ezt megvette a fészkes fene.</p>
               <p>Bálint valami különös íjedtséget érzett. Mintha megroppant volna benne valami s
                  nem tudná, vajjon nem-e az élet egyik tartó kötele. Átcipelkedtek a másik autóba.
                  Az nagy olasz vigassággal indult útnak. Már közel voltak a Deferrari-térhez, mikor
                  ez az autó is mondott valami nagy dühöset az éjszakának. Megállott. A soffőr
                  piszkálta, fujta, szidta. A kocsi némán tűrt és nem mozdult, mint egy pocsolyába
                  feküdt bivaly.</p>
               <p>- Tessék kiszállani. Ezzel az isten sem megy tovább, - mondta a soffőr.</p>
               <p>Az érkezés tömegei már széthullámoztak. A kocsik is már mind elhaladták őket, még
                  zajuk is elhalt. Sötétek és néptelenek voltak az uccák. Katica íjedten sikoltott
                  fel:</p>
               <p>- Mi a baja, mester?</p>
               <p>Bálint ott állt az éjszakában, a két földre tett csomag közt. Arca kifehérlett az
                  éjszakából, mint egy vizszinre vetett halotté. Fogai összevacogtak, szemei
                  írtózatos félelmet mondtak. Látni lehetett: ha valaki egy ujjal meglöki ezt az
                  óriási testet, felbukik és saját súlyával szétzúzza önmagát. Rekedten lihegte:</p>
               <p>- Hiába minden. Mindennek vége van. Nincsen remény.</p>
               <p>- Mester, mester, mi lelte? - könyörgött Katica.</p>
               <p>De az őrült rémület süket falán nem kopogtak át a kérő szavak. Bálint úgy állott,
                  mintha egy elébe sápadó rémmel beszélne. Fenhangon, sajátságos hanglejtéssel, mint
                  aki igézet alatt más akaratával beszél, mondta az éjszakának:</p>
               <p>- Vigyázz magadra, Boór Bálint, moriturus te salutat.</p>
               <p>A lány most már íjedten ragadta meg a férfi karját:</p>
               <p>- Mester, édes mester, mi baja van? Ne álljunk itt a sötétben, mert nem kapunk
                  helyet sehol. Menjünk, keressünk egy szállodát.</p>
               <p>A meleg kéz érintése visszahozta a férfit a szokottabb fájdalmához. Csendesen
                  mondta:</p>
               <p>- Nincs semmi bajom, csak halálos fáradt vagyok. Az az eladási hercehurca nagyon
                  megviselt. Alszom majd egy hétig. Most pedig tényleg siessünk.</p>
               <p>Végigjárták a nagyobb szállókat: már seholsem volt hely. A két árva úgy kóborgott
                  az alvó város kietlenségében, mint két kergetett lélek. Végre mégis sikerült a
                  kikötő felé egy nyomorult kis szállóban két szomszédos szobát kapni. Írtózatos
                  szobák voltak; minden piszkuk és rongyuk mutatta, hogy inkább a koldus-csók
                  pillanatnyi menedékei szoktak lenni. De az ablakból látni lehetett a világító
                  tornyot a tenger roppant fekete alvása fölött.</p>
               <p>Bálint, mikor magára maradt, látta, hogy lehetetlenség lefeküdnie ebbe az ágyba,
                  mely még maszatos volt a csatorna-Vénusz minden verejtékétől. És hogy nem tudna
                  még egy butort sem megérinteni itten. Leűlt a batyujára, a lámpát nem oltotta el.
                  Nézte a sorsát.</p>
               <p>Pár perc mulva kopogtattak az ajtaján. Nagy erőlködéssel, szétvetett lábakkal
                  cipelve holmiját, Katica menekült át a saját szobájából:</p>
               <p>- Mester, engedje meg, hogy itt bujjak meg egy sarokban. Irtózom abban a piszok
                  fészekben egyedül lenni. Majdnem féltem benne. Pedig, ugye, nem vagyok gyáva?</p>
               <p>Letette batyuját. A két kihullott lélek a piszkos szoba síró inségében, az idegen
                  éjszakában, előre fáradt arccal űlt egymással szemben. De a férfi nem látta a
                  lányt.</p>
            <milestone n="2" unit="startSubChapter"/>
               <p rend="head">2.</p>
               <p>Reggel, alig mult még öt óra, már kicipelkedtek pakkjukkal a szomoru tanyáról. A
                  fáradság, az éjszaka összetörték őket s olyan dobott-macskásan mozogtak, hogy
                  Katica csak elnevette magát:</p>
               <p>- Úgy mászunk, mint két beteg teknősbéka. Ugye, mester?</p>
               <p>Végre sikerült egy egylovas kocsit elcsípniök s azzal vitették ide-oda magukat,
                  amíg nyillik egy kávéház, ahol meg lehet reggelizni. De álomtól leólmosodott
                  szemük nem látott semmit a bő életű város feléjük tartott gyönyörűségeiből s fejük
                  mindegyre lebóbiskolt egymás mellé. Végre a Deferrari téren a Carlo Felice szinház
                  nagy kávéháza felnyitott. Amint az első csésze meleg kávét lehajtotta, Bálint
                  egyszerre nagyon eleven lett:</p>
               <p>- Tudja mit, kis Antigoné? Nem is fogunk szállóba menni. Itt szépen elvegetálunk
                  egy darabig, aztán megindulunk valahol magánháznál butorozott szállást keresni. Ez
                  nekem még diákkoromban is passzióm volt. Minden ház, minden szoba, a butorok, az
                  ablak egy-egy más életet igérnek és hívnak: - Gyere, itt egy egész új Boór Bálint
                  lappang, kóstold meg azt is. - Kezd nekem nagyon tetszeni ez a város. Ha jól
                  kipihenem magamat, talán később műtermet is keresünk. Maga lesz az első modellem.
                  Tudja, milyen alakban fogom megmintázni?</p>
               <p>- Mester, látta, milyen furcsa sapka volt annak a matróznak a fején? - kérdezte
                  Katica.</p>
               <p>- Micsoda matróznak? - íjedt fel Bálint.</p>
               <p>- Annak, aki ott állott a Corvetto-téren.</p>
               <p>- Vagy úgy? - mondta hanyagul Bálint. És úgy érezte, mintha egy ajtó csapódott
                  volna be életében. Egy ajtó, melyen át az előbb a jövőbe, széles levegőbe, új
                  életbe nézett.</p>
               <p>Sok keresés után egy hegynek menő sikátorban, a salita Multedóban találtak két
                  butorozott szobát egy szegény családnál. A férj, már öreg pincér, sohasem volt
                  otthon, csak egy idős, jó anya-arcu nő két gyermekkel, egy tizenkétéves fiuval és
                  egy kilencéves lánykával. Az udvar is, szegények udvara, tele volt virágokkal és
                  gyermekekkel. Az udvaron tul kertecske gőgösködött, narancs, citrom és olaj
                  fákkal. A két szoba egyszerű volt, szűkös butorzattal, de ablakaikhoz távolról
                  odaduzzasztotta fényes mellét a tenger és reggeltől estig ömlött beléjük a nap. Az
                  otthon újsága, a gyermek-beszéd édes zöreje, a kacagó tenger megint lefujtak egy
                  csomó hamut a parázsba omlott roppant tűzről:</p>
               <p>- Lássa, ez a szoba még műteremnek is jó lesz. Ez a Massardo néni pedig olyan jó
                  asszony, mintha a Bokody feleségét látnám idősebb kiadásban. És nézze ezt a
                  tengert, nézze ezt a végtelen ragyogást. Nem lehet kétségbeesni ott, ahol tenger
                  van.</p>
               <p>Mikor félóra mulva Katica kopogtatott, hogy egy nagy sétára hívja Bálintot, nem
                  kapott választ. Csendesen benyitott. Bálint, ruhásan végigfekve az ágyon, egyik
                  karját lelógatva, mélyen aludt.</p>
               <p>Csak este ébredt fel, hogy egy pár falatot vegyen magához. Aztán, mint mohón
                  szívott csecshez, újból odahúllott az álomhoz. Négy napig úgy szólván
                  szakadatlanul aludt, kivéve az evésre ébredt rövid perceket. Az ötödik nap
                  reggelén már hat órakor nagy frissességű hang csordult át a Katica szobájába:</p>
               <p>- Ki tanyája ez a nyárfás?</p>
               <p>Aztán átkiáltott a lánynak s hangjában új csengéssel örvendett a hervadhatatlan
                  gyermek:</p>
               <p>- Antigoné! Ődipusz visszakapta a látását. Siessen, öltözzék fel. Ma csavarogni
                  fogunk egész nap. - Aztán újra nótába lódult a hangja:</p>
               <p>- Amíg engem szerettél,</p>
               <p> Piros csizmát viseltél...</p>
               <p>Mikor a homályos előszobában Massardo néni felszolgálta nekik a reggelit, Bálint
                  boldog buzgással vette elő tárcáját:</p>
               <p>- Signora, meggondoltuk a dolgot, itt telepedünk le végleg. Itt van a lakás bére
                  egy egész évre, nehogy kidobjon bennünket.</p>
               <p>Azzal a rábámuló két kisgyermeket felkapta a két tenyerére s mint két súlyzót,
                  többször fellökte őket a levegőbe. Azok édes csiklandozással kacagtak s mosolygás
                  világolt a Massardóné komoly barna arcára is. Bálint, mintha bor mámora mozgatná,
                  végigtáncolt velük a szobában. Oda legénykedett Katicának:</p>
               <p>- Lássa, kis kérdező szent Marcsa, Toldi Miklós legény a talpán. Ássa meg a sírját
                  a rosseb. Ődipusz vissza fogja hódítani a királyságát. A szfinkszet meg úgy hasba
                  rugom, hogy felfordul. Dolgozni fogok, bizonyisten dolgozni fogok.</p>
               <p>- Mester, evett már kókuszdiót? - kérdezte Katica boldogan.</p>
               <p>Bálint olyant kacagott, hogy a két gyermek leesett róla:</p>
               <p>- Oh, drága Antigoné Kati, jöjjön, hogy csókoljam meg a problémáit. Ha eddig nem
                  lett volna filozófia, maga előtünődné az egészet Plátótól Bingenheimerig.</p>
               <p>Megfogta a lányt, odaszorította magához, két arcára, homlokára vidám csattanásu
                  csókot nyomott. Katica sápadt lett s remegett, mint egy szélbe rázott
                  virágkehely. Szeliden tiltakozott:</p>
               <p>- Ne, ne, az eféle nálam komoly dolog.</p>
               <p>Bálint tovább kujonkodott:</p>
               <p>- Most meg már Lukrécia. Ez a lány egy egész ókori arcképcsarnok. Száz arccal
                  fogom megmintázni.</p>
               <p>Erre aztán diákos íjedtséggel súnyította le a fejét, mintha egy nyaklevest akarna
                  kikerülni:</p>
               <p>- Nem, ezt mégsem, mert akkor száz szájjal fog kérdezősködni.</p>
               <p>Erre már Katica is kacagott. Csakhamar az uccán voltak s mint egy boldog szőlőben,
                  lassu tallózással élvezték a gazdag olasz élet gerezdjeit A Corvetto-téren nagyobb
                  csomó ember ment el mellettük. Amint tovább haladtak, Bálint gyanus-feszülten
                  vetette föl a fejét:</p>
               <p>- Nem magyarul beszéltek ezek?</p>
               <p>- Nem, nem, olaszok voltak. Nem tudom, mi örömük van olyan furcsa nyelven
                  kalatyolni, - felelte ártatlanul Katica, aki egy kukkot sem értett olaszul.</p>
               <p>- Érdekes, pedig mintha a nevemet hallottam volna, - tünődött Bálint.</p>
               <p>Átmentek a Deferrari-tér nyüzsgő életén s belevesztek a szűk uccák hemzsegő
                  lábirintusába. A magas, szürke, összehajló-házsoru ucca-csatornákban egymásnak
                  dörzsölődtek az emberek. Hangos kacagások, kiáltó alkuk, káromkodások, dalok
                  vitték szét az ucca roppant életét.</p>
               <p>- Oh, ezek szabadok! Itt a tüdő elől nem fegyelmezik el a levegőt, a melleket nem
                  nyomja titkos ólom, - mondta Bálint.</p>
               <p>Mind sajátságosabb uccákba bonyolódtak. Szörnyű tépett-falu, gyötrött arcu házak,
                  mint egymás vállára roskadt gígászi koldusok, álltak szűk uccákat, elátkozott
                  embercsatornákat. Ha kinyújtották karjukat: érték az ucca mindkét falát. Az
                  ablakokon ott lógott a családok egész kifordított nyomorusága. Sajátságos alaku
                  faléceken, a falba szúrt peckeken vagy szegekhez erősített köteleken: edények,
                  gyümölcsök, konyhavetemények, ruhadarabok ágáltak. És minden más titka a
                  furfangos nyomoruságnak, mely máshol elbujik: itt odatartotta meztelenségét a
                  világ szemeinek. És elborítva az ablakokat s az uccán áthúzott köteleket: ezer és
                  ezer fehérneműben száradt a szegények szemérme. A női és férfi alsónadrágok százai
                  lógtak be a levegőbe, ledér szétnyúlással. És ha egy szél közéjük kapott:
                  mérhetetlen arányu buja kárnevált roptak. Mintha a levetett rongyokba átszállt
                  volna a nyomoruság nagy lázadása: s az ékszeres kirakatokkal szemben, a selymes
                  dámák és finom urak fölött s a halál könyörtelen szemei előtt vad azértissel
                  ránganák a folytató csók részeg kánkánját. És mindenütt: a tépett ablakokban, a
                  piszoktól csurgó sötét kapukban, a dögvészt gőzölgő nyomor-uccákban, szemétben és
                  sárban: széles kacagásra vont szájak, röhögésbe patakzó arcok, nevető szemek. Ez a
                  pénz és kacagás roppant városa.</p>
               <p>Bálintban már kibomlottak az örök szárnyak. Már roppant csecsemő volt, ki teste
                  millió rezdülésében ujjongta ezt a belé rohanó dús világot. Házak előtt
                  megállott, felbámult, udvarokba bement, gyermekeket megszólított, kirakatokat
                  csodált. Katica száz és száz kérdés vékony fonalát akasztotta rá, de ő talán észre
                  sem vette. Egyszer aztán megint a Deferrari-térre lyukadtak ki. Egy villamos éppen
                  indulóban volt Nervibe. Bálint felkapta a lányt mint egy labdát, feldobta a
                  villamosba s maga is felszökött rá. A lány íjedten kérdezte:</p>
               <p>- Az istenért, hova megyünk?</p>
               <p>- Ugyan, hogy lehet ilyent kérdezni? Éppen az a jó, hogy nem tudjuk, hova megyünk,
                  - felelt Bálint s egy kis türelmetlenség volt a hangjában.</p>
               <p>Amint a városból kiértek, folyton a tengerparton vitt a villamos. Nap és tenger
                  volt a világ. Bálint nyitott szájjal, elgyermekült szemekkel nézte ennek a
                  mérhetetlen sugárzásnak kék boldogságát. A lány a művész arcát nézte: ő ott látta
                  a tengert és az eget. A Bálint ajkai megmozdultak:</p>
               <p>- Dolgozni fogok. Újra élni fogok.</p>
               <p>Aztán egy nagy élethullám duzzasztotta fel.</p>
               <p>Legényes dicsekvéssel verte meg mellét:</p>
               <p>- Nem vagyok magyar, olasz vagyok. Valentino Boro, scultore italiano. Ne felejtse
                  el, kicsi: ha visszajövünk a városba, ilyen névjegyet fogok nyomatni.</p>
               <p>- Ugye, most dűlt betűkkel divat nyomatni a névjegyeket? - énekelte Katica.</p>
               <p>Bálint most megint kegyesen nevetett:</p>
               <p>- Drága, ha maga valaha meg fogja pillantani a Niagarát, ezt a kérdést fogja
                  kiváltani magából: A telekkönyvbe vonalzóval írják be az adatokat, ugye bácsi?</p>
               <p>Utánozta a lány hangját és fejtartását. Katica nevetett, tiszta, gondolat nélküli
                  kacagással. Látszott: nem csak hogy nem bántja a csúfolkodás, de boldoggá teszi.
                  Azután mondta:</p>
               <p>- Hiába csúfolkodik. Magába kapaszkodtam és nem fog soha lerázni.</p>
               <p>Amint Nervibe értek, rögtön kimentek a híres tengerparti sétányra. Végig a parton,
                  a tenger odatartott ölében, a sziklák mart duzzadásain, a szakadékokban az emberi
                  kacagás nagy majálisa járta. A kék vízben fehér testek villanását, a kék kacagásu
                  levegőben bontott hajak szőkeségét látták. A sziklák oldalain, odafeküdve a nagy
                  szeretőnek, fehér mellű lányok itták a napot. Néhol gyermekek, csoportokba
                  verődve, kötekedtek a tengerrel, mint egy jó öreg fehér bozontu kutyával. Az
                  mumusos morgással rájuk-rájuk bontotta sörényét. Mindenfelé csolnakok illantak át
                  a nagy sugárzáson, mintha egy boldog országból sietnének valami jó hírrel. Ma nem
                  volt itt halál: a tenger és a nap szánó mellükre vették a föld sápadt gyermekeit:
                  - Gyertek hozzánk, szegény embergyermekek, higyjétek, hogy éltek és hogy kacagás
                  és bő lélegzés az élet.</p>
               <p>Bálint egy percig eltikkadva állott e mérhetetlen nász előtt. Egy nagy könny
                  szökött ki szeméből, mint egy forró köszönés:</p>
               <p>- Dolgozni fogok. Már holnap belekezdek, - mondta újból csendesen.</p>
               <p>- Mester, szokott fürdeni? - kérdezte Katica. És ez azt jelentette nála: szeretnék
                  én is megfürdeni.</p>
               <p>- Nem, szivem, még a születésemkor sem engedtem, hogy megfürdessenek. Úgy
                  tisztogatom magam, mint a macska: megnyálazom az arcomat, - kötekedett Bálint. De
                  már az egyik fürdősátor felé irányította útjukat. Öt perc mulva már fürdőruhában
                  voltak.</p>
               <p>Katica mint egy partra dobódott hal nagy vickándozással ugrott a vízbe s elúszott
                  a habok szőke vidámságában. Kacagva csúfolkodott Bálint felé:</p>
               <p>- Szép, szép, nem mer a vízbe jönni. Érjen utól, ha tud.</p>
               <p>Bálint lábai érintették a vizet, de mozdulatlanul állott ott. A napnak és
                  tengernek ez a rengeteg zuhataga valami mély, örvénylő káprázatba sodorta. Elfult
                  a lélegzete és elfult a szive. Arca megsápadt, szemei most olyan gyermekké
                  kékültek fel. A félig meztelen gígászi férfi, még így húllásában is, olyan szép és
                  olyan antik-görög volt a tenger partján. Mintha a mithosz egy eltévedt istene
                  volna, ki csodálkozva nézi az élet özönét.</p>
               <p>Óvatosan lépett le a szikláról s lassan ment bennebb a vízbe. Alig volt még övig a
                  tenger, valami puhát értek lábai. A nedves, nyálkás puhaság hidege felfutott
                  testén a szivéig, a torkáig, az agyáig. Most már forgott a tenger, forgott a nap
                  és forogtak a partok. Az alakok s a part házai és fái belemozdultak a csillogó
                  forgásba. A szédülő tengerre szürke püffedt hullák varrosodtak fel, mind többen,
                  mind nagyobb zúdulással, mind szűkebb körben forogták körül. Már heggyé nőtt a
                  táncoló hullák összerohant örvénye s a feldagadt hulla-hegy teteje ő volt.</p>
               <p>- Katica! Katica! - kiáltotta rekedt-rémülten.</p>
               <p>A lány a rácsapzó habok lombjai alatt is meghallotta a hangot s egy pár erős
                  kar-lendítéssel odasietett. Alig pillantott a művészre, gyermek arca komolyra
                  íjedt. A Bálint zöldes-szürke arcát halálos görcs csomósította, mellén is külön
                  dudorodások reszkettek, szemei kidagadtak üregeiből. Vacogva mondta:</p>
               <p>- Katica, vezessen ki a vízből.</p>
               <p>Katica megfogta a férfi kezét s úgy vezette a partra, mint egy gyermek egy vak
                  titánt. - Mi baja van, az istenért, mi baja van? - ismételgette lázasan.</p>
               <p>Bálint szemeiben már visszacsillapult a világ tengerrel, nappal boldog ragyogássá.
                  Rémülete kiesett, de nagy szomoruság zuhant helyébe. Leűlt a sziklára s szinte
                  szégyenkezve mondta:</p>
               <p>- Még mindig bennem van a nagy fáradtság. Szédülök. De maga menjen csak vissza,
                  szivem. Én majd innen nézem, hogy lubickol.</p>
               <p>Katica nem felelt. Melléje űlt, térdeit felhúzta a testéhez, átfogta karjaival,
                  fejét előre hullatta s ő is valami nagy szomoruságba nézett. A végtelen ragyogás
                  szélén, az emberi kacagások csillogó záporában ott űlt a két árva és csak
                  árnyékot, csak sírást láttak.</p>
               <p>Egy parti kioszkban ebédeltek meg. Egész délután a parton nézték lefelé menni a
                  napot.</p>
               <p>Szó alig esett köztük. A Katica ártatlan kérdései is lefonnyadtak, mint
                  megforrázott palánták. Bálint egy nagy széthúllató, minden tagjából kisúlyosodó
                  vonzásnak engedte át magát.</p>
               <p>Egyszer aztán a vízhez ért a nap. A tenger megrándult belé s már szét is folyt a
                  nap alvadt vére vizében. Bibor, lila, violás szürke hullámok rohantak el a
                  befojtott véres fáklyától s a habok új harsogással riadtak fel a part szikláira.
                  Roppant szorongás lett a világ s ez a mérhetetlen véres vonaglás mintha
                  felszabadító kiáltásért gyötrődött volna. Mintha az elvörösödött egek mögött s túl
                  minden harsogáson, valami megölt titán koporsóját emelték volna egy mérhetetlen
                  ravatalra. A Bálint melle elszorult, homloka sötét lett. Tompa hangon mondta
                  Katicának:</p>
               <p>- Menjünk haza.</p>
               <p>Mikor a villamos vitte be őket a nehézszagu, nyomoruságot gőzölgő uccák és szürke
                  házak közé, Bálint még jobban elsötétült. A kis Multedo sikátort nehéz lépéssel
                  hágta meg. Katicára ügyet sem vetett, mintha nem is tudna az ottlétéről. Csak
                  mikor a lakásuk elé értek, mondta kilüktető türelmetlenséggel:</p>
               <p>- Ilyen bolond is csak én vagyok, hogy ilyen szűk uccába jőjjek lakni. Igazán,
                  figyelmeztethetett volna.</p>
               <p>Másnap délig aludt. Délután megint a várost rótták, szótlanul, mosolygás nélkül,
                  befelé fordult lélekkel. Egyszer aztán kiértek a piazza di Francia-térre. A
                  körhinták, céllövősátrak, óriáskigyók, hullámvonatok közt rengeteg nép
                  szellőztette a kacagását. A Bálint szemei is felfényesedtek. Neki támadt
                  Katicának:</p>
               <p>- Lássa, nem juttatta eszembe, hogy megrendeljem az olasz névjegyemet.</p>
               <p>A lány nem felelt. Bálint azt hitte, hogy nem helyesli a dolgot, vagy makacskodik.
                  Nagy ingerültség lobbant fel benne s kitörő daccal mondta, minden szót külön
                  pörölyözve ki magából:</p>
               <p>- Pedig még holnap reggel megrendelem: Valentino Boro, scultore italiano.</p>
               <p>- Ni! - kiáltott fel Katica. Ujjával egy cirkusz ponyvasátra felé mutatott, arcán
                  valami nagy meglepetés lángja pirult.</p>
               <p>- Mi az? Így örvend egy cirkusznak, maga gyermek, - mondta megbékülve Bálint. Már
                  szégyelte a fellobbanását és fájta is, mert az omlását érezte benne.</p>
               <p>A lány nem felelt, rohant a sátor felé. A sátor ponyvája óriási hirdetésekkel volt
                  körülaggatva. A plakáton egy vadul rohanó struccon egy férfi lovagolt fehér
                  trikóban. Kezei kétségbeesetten szorították a strucc előredobott nyakát, térdei
                  szorították az állat oldalait, arca kifelé volt fordítva. - Ni, látja, megismeri?
                  - kérdezte Katica.</p>
               <p>- Mit, mit? Mi bántja, kis csacsi? - enyhítgette Bálint, aki valami nagy
                  gyermekségre volt elkészülve.</p>
               <p>- Ezt az arcot, nézze! - kiáltott a lány s kezével megérintette a strucc-lovag
                  arcát.</p>
               <p>Bálint ránézett a képre. A fájdalmasan íjedt arc, a téveteg nagy barna szemek, a
                  csüggedten elejtett kacsaszőrszerű száj még e kezdetleges képben is
                  megcsiklandozták az emlékezetét. Eltünődő szemekkel kérdezte:</p>
               <p>- Ejnye, kihez is hasonlít ez?</p>
               <p>- Az az író, aki szegény Mózesnek jóbarátja volt. A temetésén is ott volt.
                  Nagybácsinál is járt egypárszor. Három neve is van, - lelkendezte Katica.</p>
               <p>Bálint most egyetlen nagy szemnyitással nézte meg a képet, egészen odaébredt
                  lélekkel. Különös hangon mondta:</p>
               <p>- Tényleg, egészen olyan, mint Bocskoros Ádám Ferenc.</p>
               <p>- Az, az, lássa, hogy rögtön megismertem. Csak most olvasta el Bálint a hirdetés
                  olasz szövegét:</p>
               <p>Ma fog először fellépni</p>
               <p> a világ nyolcadik csodája</p>
               <p> a világhirű strucc-lovas</p>
               <p>Rózsa Sándor</p>
               <p>a legnagyobb spanyol érdemrend tulajdonosa,</p>
               <p> Abesszinia volt miniszterelnöke, a persa sah belső barátja,</p>
               <p> ötszáz különböző érdemrend tulajdonosa.</p>
               <p> Igazgatóságunknak sikerült</p>
               <p> óriási áldozattal </p>
               <p> és csak </p>
               <p> egy napra</p>
               <p> megnyerni a világhirű művészt, aki egy teljesen</p>
               <p> Vad Struccot fog lovagolni, melynek hátán még senki sem űlt.</p>
               <p> A minden idők legnagyobb lovagló művészét </p>
               <p> csak egy liráért</p>
               <p> akárki bámulhatja s azonkivül végignézheti a páratlan gazdag programmot.</p>
               <p>A bejárónál már szólt az előadásra hívó dob s mind többen mozdultak a pénztár
                  felé. Bálint elmélyült hangon mondta:</p>
               <p>- Menjünk be, szivem, mi is. Lássuk a perzsa sah belső barátját.</p>
               <p>A cirkuszban két belisztezett klaun már mulattatta a közönséget. Világtörténelmet
                  játszottak: nagy pofonokat adtak egymásnak, sírtak, kacagtak, kibékültek, megint
                  pofozkodtak. Az emberek kigombolt hassal nevettek s piros kiáltásokkal buzdították
                  őket. Aztán a rendes kötéltánc következett. Egy hervadt fekete-karikás szemű lány
                  a piros napernyőjével illegette magát, rezgett, átment a kötélen, meghajtotta
                  magát, a közönségnek csókokat ontott és a végén kecsesen leugrott. Az emberek
                  ezerszer látták már ezt, de azért most is izgultak, feszültek, féltek,
                  megkönnyebbültek: nőtt lobogással éltek azért a koszos liráért. Tapsoltak is
                  hálából.</p>
               <p>Most az igazgató lépett a porond megvilágított körébe. Nagy cécóval bejelentette,
                  hogy most következik az a szám, mely örökre életük kiötlő emléke marad. Ezt a
                  látványosságot még sem az ős Róma, sem a művészi Firenze, sem a bájos Nápoly, sem
                  a dús Velence: semmilyen olasz város nem tudta megszerezni. De ő semmilyen
                  áldozatot sem tartott nagynak, hogy Genova la Superba elsőnek élvezze ezt a
                  világtörténeti jelenséget. Rózsa Sándor csak ma érkezett városunkba. Magyar
                  királyi család leszármazottja s egyik őse, Hunyadi Mátyás, a legnagyobb magyar
                  király volt és olasz nőt vett el feleségül. A fiatal Alessandro nem tudta nézni,
                  hogy ősei trónján más űl. És mert ármánykodtak is az életére, kibujdosott
                  Délamerikába, ahol vad bölényeket sarkantyuzott meg. A chilei elnök lánya
                  öngyilkos lett érte. Tekszasban egy oroszlánt az öklével ütött agyon. A spanyol
                  király, tegeződő barátja, azt mondta neki egy barcelonai nyilvános előadáson: - Én
                  csak spanyol király vagyok, de te a világ minden lovasának királya vagy.</p>
               <p>Az egész közönség egyetlen várakozás feszülő íve lett. Trombiták harsogtak, a
                  belső bejáró függönyei szétrándultak. Elül hat cilinderes, vörös frakos szolga
                  jött. Aztán négy markos egyenruhás szolga hozta a kapálózó vad struccot, mely a
                  legbecsületesebb buzgalommal mutatta, hogy ő a vad strucc. A strucc után, négy
                  frakkos szolga díszkiséretében, rengeteg érdemrenddel a mellén jött a hős.</p>
               <p>Sajátságos, nem epikus lépésekkel jött. A fehér-trikós lábszárak ténferegve
                  léptek, mintha inkább szeretnének hátrafelé menni, vagy elfutni a világ kevesebb
                  szemű tájéka felé. A testben volt valami hanyag odaengedés, de valami halvány
                  húzódozás is. A fehérre rizsporozott arc kisértéséből két nagy szomoru barna szem
                  tétovázott elő, mintha valami nagy panaszt hordana, mintha megbujtató meleg emberi
                  szivet keresne. A furcsa széles száj mosolygott s mégis didergő-szomoru volt az
                  egész arc.</p>
               <p>- Ez ő, tényleg ő, - mondta Bálint és gyors nyelések görcsözték a torkát.</p>
               <p>A hős meghajolt a tömeg előtt. És ebben a meghajlásban olyan könyörgő
                  bocsánatkérés, olyan nehéz megvallás volt. Fergeteges taps és bravo kiáltás zúdult
                  feléje. Odalépett a strucchoz, melyet még fogtak a szolgák. Odalépett mint mártir
                  az elfogadott gyötrelemhez. Egy szolga segítségével felugrott a riadt állat
                  hátára. Minden lélegzet fennakadt. A szolgák elengedték a struccot.</p>
               <p>Az állat, mintha meglepte volna a szabadság, egy pillanatra megállt. Buta fejét
                  felütve a levegőbe, elhomályosodva nézett, mint egy német filozófus a
                  metafizikába. De amint érezte a férfi kétségbeesett szorítását a nyakán, kapált
                  egyet a lábaival, lódított egy nagyot a nyakán s egy bolond szökéssel vad
                  iramodásba kezdett. A hős már a földön is volt. Itt-ott már gúnyos kacagások
                  szúrtak elő, de a közönség nagy része meg volt győződve, hogy csak színlelt esés
                  és a strucc-lovaglás művészetéhez tartozik. És tényleg: a hős elég gyorsan
                  feltápászkodott, megleste a körbe szorongó strucc egy alkalmas lassúdását,
                  felugrott rá és most már úgy belekapaszkodott a nyakába, mint meztelen lélek az
                  örök irgalomba. A strucc rázta magát, kapálózott, fel-fellökte a hátulját,
                  le-lekapta a fejét. A férfi hol jobbra, hol balra lógott le róla, vagy pedig a
                  lábaival felfelé lökődött a levegőbe. De makacs kezei nem engedték a strucc
                  nyakát. Az érdemrendek sorra potyogtak szét róla, arcát kiverte a halálos
                  verejték, szája az utolsó csuklás riktuszába merevedett, nagy sötét szemei két
                  dermedt segítségkiáltás voltak: de a kezek nem engedtek. Egyszer aztán mégis az
                  állat úgy mázolta egy oszlophoz a kilógó lovast, hogy Hunyadi Mátyás utóda,
                  Abesszinia volt miniszterelnöke véresen nyúlt el a porondon.</p>
               <p>Éktelen fütyülés, röhögés, káromkodás tette forró zagyvalékká a tömeget. Az
                  elbukott hőst kivitték. Aztán jött egy klaun és olyan eltemető bús mozdulatokkal
                  szedte fel a széthúllott érdemrendeket, hogy a nagy-gyermek közönség már kacagott.
                  Arra megjelent az igazgató s bár látszott rajta, hogy a dűh nyavalyája töri,
                  nagyon nyájas, nagyon megkenő szavakkal kért bocsánatot a közönségtől. A művésznek
                  egy oroszlánvadászaton kapott sebe felújult, azért ájult el s ez magyarázza meg az
                  egész dolgot. De helyébe az öt világrész legcsodálatosabb zenebohócnője fog jönni,
                  aki számára elbujt melódia az egész világ s minden tárgyból elő tudja csalni a
                  benne rejlő nótát. Az igazgató visszatűnt s az elbujt nóták tündére már
                  nyujtogatta is tisztelgő lábszárait a közönség felé. Bálint csendesen sugta
                  Katicának:</p>
               <p>- Menjünk, nézzük meg a szerencsétlent.</p>
               <p>Kilopóztak a tömeg soraiból. A cirkusz hátsó bejáratához kerültek, melyet csak a
                  személyzetnek szabad használni. Bálint egy szolgának pénzt adott: az idegen
                  lovasművészt akarják látni.</p>
               <p>A szolga bevitte őket a sátorba. Mindenfelé lázas készülődés volt a következő
                  számokra. - Hol van az idegen lovas úr? - kérdezte a szolga egy másiktól.</p>
               <p>- Az igazgatóval számol, - mondta az és egy nagyot röhögött.</p>
               <p>A sátor egy szegletébe mentek, egy elkülönített iroda-féle helyiséghez. Megálltak:
                  a szolga nem merte tovább vinni őket. Rikácsoló hang hallszott ki. Közbe-közbe egy
                  csendes, hápogó hang kérlelt. Aztán mintha egy pofon csattant volna el. Megint egy
                  kérő hang szelid, bánatos muzsikája hallszott. A rekesz vászna félrelebbent. A hős
                  vánszorgott ki rajta.</p>
               <p>Homloka át volt kötve. A kötésen gyengén átserkedt a vér. Egyik arca még halálos
                  fehér volt a rizsportól és egyébtől. A másik arcán az odafutott vér nagy vörös
                  folton ízzott. A szeme szomoruan mosolygott, mint az ütlegekből kiszabadult kutya.
                  De egyik kezében egy ötven-lirás bankó lobogott.</p>
               <p>- Ádám Ferenc, hogy jutottál ide?! - kiáltott gyökerestül vele szakadt lélekkel
                  Bálint.</p>
               <p>A hős odagyökerezett a sátor homokos földjéhez. Nagy szemei két homályos rémület
                  voltak. A pénzt maga elé tartotta, mint egy védő paizst. Aztán a másik arca is
                  átgyulladt a rizsporon át. De már a szemeken valami gondolat villant át. Nagy úri
                  könnyedséggel, mely mégis szomorubb volt minden zokogásnál, mondta:</p>
               <p>- Kezeit csókolom, Katica. Jónapot, mester. Hogy méltóztattok lenni?</p>
               <p>Bálint megfogta a férfi két karját:</p>
               <p>- Hogyan jutottál idáig, hogy adtad a fejedet efélére? - kérdezte fájdalmasan.</p>
               <p>B. Ádám Ferenc úgy tett, mintha nem hallotta volna a kérdést. Kecsesen hajlongott
                  Katica felé:</p>
               <p>- Olyan most is, mint egy szedetlen liliom. Emlékszik rám, Katica? Én mindig nagy
                  bámulója voltam.</p>
               <p>- Nem fáj a sebe? - aggódott Katica.</p>
               <p>- Csak az a sebem fáj, melyet maga ütött rajtam és az gyógyíthatatlan, -
                  sóhajtotta Ádám Ferenc. Aztán arcára ravasz diadal csillogott ki. Odatartotta a
                  pénzt Bálint elé:</p>
               <p>- Azért ötven liráig megvágtam az öreget. Majd én ingyen potyogálok itt neki arról
                  a fene struccról!</p>
               <p>Többen kezdtek arra nézni s gúnyos szemekkel méregették a magyar trón
                  várományosát. Bálint idegesen sürgetett:</p>
               <p>- Menjünk innen, nem bírom itt a levegőt.</p>
               <p>- Egy percre, csak átöltözöm, helyesebben: ráöltözöm, mondta Ádám Ferenc és betűnt
                  a sátor egyik vackába.</p>
               <p>Pár perc mulva földig érő, nagy aranygombos, sötétkék köpenyegben s cilinderben
                  jött vissza. - Mehetünk, - mosolyogta házias-nyugodtan.</p>
               <p>Mikor az uccán voltak, mindenik érezte, hogy nehéz kő az első szó. Katica
                  szabadult fel először:</p>
               <p>- Ha akarja, újból bekötöm a sebét. Nehogy valami baja legyen. Borzasztó, hogy
                  odaütődött ahoz az oszlophoz.</p>
               <p>- Bár csak ilyen seb lenne a szivemen is, - felelt Ádám javíthatatlanul s nagy
                  sóhajtásos szemmel nézett a lányra.</p>
               <p>- De mégis, hogy juthattál idáig, hogy vetemedtél ilyen őrült gondolatra? -
                  ismételte majdnem haragos türelmetlenséggel Bálint.</p>
               <p>Az Ádám Ferenc szemei elgyermekültek. Pirosra lobbant az öröm beporozott
                  arcán:</p>
               <p>- Tudod mit, mester? Itt közel a tengerparton van egy kis korcsma. Ott nagy
                  tekintélyem van, menjünk oda. Az étterem az első emeleten van s lehet látni az
                  egész tengert. Nagyon szép város ez a Génua. Ha megházasodom, itt telepszem meg
                  végleg. Egy eladó házat ki is szemeltem már magamnak. - És jelentősen nézett
                  Katicára.</p>
               <p>- De váltsd fel előbb az ötven lirádat. Hátha a háztulajdonos nem tud majd
                  visszaadni, - morogta Bálint.</p>
               <p>A korcsmában egy erős csontu, villogó szemű, kissé már szétfolyt csók-nimfa
                  szolgált ki, akin úgy látszottak a matróz-nemzedékek ölelései, mint sokat játszott
                  kártyán az izzadt kezek. Ádám Ferencet mint ismerőst üdvözölte. Bálint már értette
                  az Ádám nagy tekintélyét. Ádám a lehető legjobb sonkát és chiantit rendelte.
                  Bálint nem nyúlt sem az ételhez, sem az italhoz. Nehéz türelmetlenséggel
                  mondta:</p>
               <p>- Most már beszélj.</p>
               <p>Ádám letette cilinderét, mert már kövér cseppeket izzadott alatta, de köpenyegét
                  még ki sem gombolta. Fejét kissé felvetette, nagy szemein ködök gomolyogtak át.
                  Letompított hangon, mintha álmot emlékezne vissza, kezdte:</p>
               <p>- Tudod mester, hogy Budapesten egy előkelő lány, akinek nevét nem akarom
                  megmondani, halálosan szerelmes volt belém...</p>
               <p>Bálint haragosan csapott az asztalra:</p>
               <p>- Ugyan, kérlek, hagyd már ezeket a hülyeségeket. Ébredj már fel egyszer, vén fiu.
                  Hogy züllöttél idáig?</p>
               <p>Ádám megvert-fájdalmasan nézett, nem Bálintra, hanem a lányra. Mint akitől
                  elveszik az élet egyetlen ürügyét, az egyetlen elhitető vigasztalást. Az ajkai
                  testetlen szavakat motyogtak tovább. Mintha továbbmozdulnák az életévé szoktatott
                  drága hazugságokat. Aztán nagy húzódozással kezdett beszélni:</p>
               <p>- Hát, tudod, a darabom visszadobták. Nem volt semmi keresetem, a lapoknál nem
                  találtam helyet. Nem értek én a könyökléshez. Aztán gondoltam, ha elpusztulok,
                  legalább ne otthon pusztuljak el, az ismerős szemek előtt.</p>
               <p>- Te is! - kiáltotta Bálint egy láthatatlan ellenségre dühöngő hangon.</p>
               <p>Az Ádám szeme most már egészen elhomályosult valami nagy messzeség felé. A hangja
                  majdnem szétlágyult sírás volt. A hiuság és önáltatás hazugsága elmállottak egy
                  nagy alaktalan szomoruságban:</p>
               <p>- Tudod, mester, csak mit sajnálok? Évek óta van egy kis regényem: a boldogult
                  édesanyám a hőse. Beletettem ebbe a regénybe minden szépséget, amit magamba
                  szívtam a világból, mindent, amit szerettem. Szegény Baczó Mózes elolvasta
                  egyszer, úgy sírt, mint a gyermek. Ennek szerettem volna még kiadót kapni, de nem
                  tudtam. Nem fogja ezt már senki olvasni, csak én. Mindig magammal hordozom, néha
                  egy éjszaka kétszer is átolvasom. És hiszed-e, hogy én, a vén fiu, akit annyi
                  tenyérrel vert meg az élet, úgy sírok ilyenkor, mint egy bölcsős gyermek!</p>
               <p>- Milyen szép maga most, Ádám! Ugye, mester? - kiáltotta Katica.</p>
               <p>Ádám nagy hálás szemeket melegített a lány felé. Bálint most már nyugodtan
                  mondta:</p>
               <p>- De, fiacskám, még mindig nem mondtad meg, hogy kerültél ide, pedig ezt szeretném
                  hallani.</p>
               <p>Ádám bizonytalanul mosolygott. Úgy mesélt, mintha lehullt avarban csavarogna:</p>
               <p>- Széthányódtam én már az egész Olaszországban. Bizony voltak nehéz napjaim s ha
                  hölgyek nem volnának jelen, sok mindent tudnék mesélni. Utoljára Pisában voltam,
                  ahol két hétig franciát tanítottam egy gazdag kereskedő fiának. A fene egye meg
                  azt a savoir igét, az volt az oka mindennek. Megjött a kereskedő idős
                  lánytestvére, aki igazgatónő egy lányinternátusban. Végighallgatta egy órámat. Hát
                  nem je savrainak mondtam a savoir futurjét! Erre aztán elbúcsuztak tőlem.
                  Hallottam, hogy Génua gazdag város, gondoltam, éppen ez kell nekem, ide jövök. Már
                  három napig ténferegtem itt, de Génua nem igen dörzsölte hozzám a gazdagságát.
                  Tegnap reggel aztán kivetődtem a Piazza di Franciára. Ott olvastam egy hirdetést,
                  hogy a Demarchi cirkusz nagy díjazással kitünő lovast keres. Én ugyan sohasem
                  űltem lovon. De gondoltam: magyar vagyok, csak benne van a véremben a lovaglás.
                  Beállítottam a cirkuszba s úgy belemelegedtem a gondolatba, hogy azt találtam
                  mondani: Magyarország leghíresebb úrlovasa vagyok. Amint meghallották, hogy magyar
                  vagyok, roppant nagy bravózással csaptak a tenyerembe. De kijelentették, hogy nem
                  lovon, hanem vad struccon kell lovagolni. Gondoltam, nekem ez igazán mindegy.
                  Mindjárt próbát is akartak rendezni, de én kijelentettem, hogy annak, aki
                  lovaglásával el tudta ragadni a spanyol királyt, a persa sahot és Abesszinia
                  uralkodóját, nincs szüksége próbára. Rögtön markomba is nyomtak egy öltözet
                  trikót, hogy igazíttassam a testemhez, lefényképezték a fejem, hogy odaragasszák a
                  már kész strucclovas plakátokra. Ma aztán mindenféle rendjelet akasztottak a
                  mellemre. A többit láttátok. De ötven lirát azért elhódítottam a magyar gazdasági
                  életnek.</p>
               <p>Bálint nem igen szokott inni s ha valami testi vagy lelki fajdalma volt,
                  szándékosan tartózkodott minden italtól. De most, amint arca fokozatosan
                  felízzott s szemeibe kigyúlt a láz bolygó tüze, mind többször vitte szájához a
                  poharat s fenékig itta ki a nehéz vörös bort. De látszott, hogy nem is tud róla,
                  hogy iszik, hogy karja külön ösztönnel öntöz valami írtózatos tűzzel égő parázst.
                  Majdnem lihegve kérdezte s szemei erős kutatással fogták az elgurult férfi
                  arcát:</p>
               <p>- Mikor szándékszol hazamenni?</p>
               <p>Ádám ivott. Nagy ködbe keresgéltek szét szemei. Aztán kinézett az ablakon az
                  esteledő tenger roppant elszomorodásába:</p>
               <p>- Mikor megyek haza? Mit nevezel te, kérlek, hazamenésnek? Hol van nekem haza?
                  Budapesten már csak szemét és nélkülözés volt az életem. Talán egyszer, ha sikerül
                  egy kis vagyonkát keresnem. Visszavásárolom az ősi Bocskoros Ádám kúriát. Ha te
                  láttad volna ezt a házat. A Tisza partja mellett van. A fűzek ott tavasszal olyan
                  fiatal zöldek, hogy az ember akaratlanul odanevet a lombjuknak. És olyan jó szaguk
                  van. Nagy gömbölyű oszlopokon van a ház tornáca s lehet róla látni a viz nagy
                  kékségét s a túlparti falut. Nagy udvara van öreg diófákkal s egy hatalmas szép
                  kertje. A kert végén temettük el édesanyánkat. Ha legalább annak a sírnak a
                  földjét vásárolhatnám vissza. A Wild kereskedő vette meg, a Puchberger sógora.</p>
               <p>Bálint újból magába öntött egy poharat s szemei vérző tüze új táplálással lobogott
                  fel. Katica fehér kérdéssel nyúlt a két férfi közé:</p>
               <p>- Mondja csak, Ádám, miért nem házasodott maga meg? Maga olyan jó fiu, biztos,
                  hogy nagyon jó férj lenne. És legalább volna, aki gondját viselje.</p>
               <p>Ádám Ferenc nagy boldog nyeléssel zárta szemeibe Katicát. Titkos-szemérmesen
                  mondta:</p>
               <p>- Annak is megjön a maga ideje. Talán nem is olyan sok idő mulva.</p>
               <p>Bálint rászólt:</p>
               <p>- Vesd le azt a fene kék lebernyeget. Megfősz benne.</p>
               <p>Ádám elpirult:</p>
               <p>- Nem, nem lehet. Tegnap meghültem, vigyáznom kell. Egy kissé fázós vagyok.</p>
               <p>- Ugyan ne komédiázz! Fázós vagy! Hiszen úgy húll rólad az izzadság, mintha főnél.
                  Felsőkabátban űlni a Rivierán kánikula idején!</p>
               <p>- Kérlek, hát megvallom, egy különös fogadásból tartom magamon, de erről nem
                  beszélhetek.</p>
               <p>Egyszer aztán, a bor nagy felejtetésében, kezei mégis kigombolták a kabátot. De
                  rögtön rémülten gombolta vissza. Csakhogy már késő volt: meglátták a titkát. Még
                  mindig a cirkuszi trikó volt rajta. Ruháját, mihelyt a trikó kezében volt,
                  elzálogosította ebben a korcsmában.</p>
               <p>- Jézus, maga trikóban van! - tört ki a Katica ártatlanságából.</p>
               <p>- Az orvosom rendelte. A trikó jobban megőrzi a pórusok lehelletét. Egyszer otthon
                  öt évig trikót hordtam a ruhám alatt.</p>
               <p>Beszélgettek. Bálint egyszer csak felugrott. Szemeiben már máglyát rakott a bor s
                  hatalmas homloka is nehéz tűzben égett:</p>
               <p>- Valaki a nevem kiáltotta. Nem hallottátok?</p>
               <p>Egy pillanatig csend húllott a kis szobára. Bálint megint megrándult:</p>
               <p>- Megint kiáltották. Onnan, a tenger felől. Hallottátok?</p>
               <p>- Csak képzelődik, mester. Munkások énekelnek künn az uccán, - kérlelte
                  Katica.</p>
               <p>- Maga semmit sem hall, semmit sem akar hallani. Magával még jobban egyedül
                  vagyok, - mondta durva szemrehányással Bálint. Aztán szelidebben kérdezte
                  Ádámtól:</p>
               <p>- Te sem hallottál semmit?</p>
               <p>Ádám bölcsen magyarázott:</p>
               <p>- Nem. De nem csodálkozom a dolgon. Ha az ember idegenbe jön: eleinte mindenféle
                  magyar szót képzel maga körül hallani. Nekem hetekig mindig a darabom címét
                  kiabálta egy hang. Aztán elmaradt. Most már csak a cirkuszok igazgatói kiabálják a
                  nevem. De ötven lirával fizetik meg ezt a jogot.</p>
               <p>Lágyan, széthullóan nevetett. Később már újra szétmelegítette szárnyait a bor:</p>
               <p>- Mester, add meg, kérlek, az adresszedet. Ha visszavásárlom a tiszaparti kúriát,
                  neked ott egy szép műtermet fogok berendezni. Meglátod, mennyi téma fog akadni a
                  Tisza partján.</p>
               <p>Aztán a kedve búsulóra fordult. Szavai szétomló lágy könnyek voltak:</p>
               <p>- Szegény édesanyám, akkor dobják ki a csontjait, mikor akarják. Hatszáz éven át
                  volt a Bocskoros Ádámoké az a kert s most még a csontjaik is csak kegyelemből
                  nyugszanak benne. Tudom, utánam jön, ha kiteszik az ősi földből. Egyszer Nápolyban
                  egy borzasztó szállóban éjjel magától megnyilt a szobám ajtaja. Már azt hittem: ő
                  jön értem. Talán ő is volt, csak én nem tudtam látni.</p>
               <p>Egyszer aztán kijelentette Bálintnak, hogy egy pár igen fontos titkos szava volna.
                  Bálint a hazamenetelre akarta halasztani a bizalmasságot. De Ádám erősködött, hogy
                  igen sürgős és életbevágó dolog s rögtön el kell intézni. Katicát egy pár percre
                  magára hagyták. Ádám kivitte Bálintot a szűk folyosóra, ott egy szegletbe
                  szorította:</p>
               <p>- Kérlek, ismered a lovagiasságom, nem ledér kiváncsiságból kérdem: milyen
                  viszonyban vagy te ezzel a nővel?</p>
               <p>- Milyen viszonyban? Hát hozzám szegődött szegényke, mert Mátray meghalt. Olyan
                  hugocska-féle mellettem, vagy talán Antigoné.</p>
               <p>Ádám vallató szemeket meresztett Bálintra:</p>
               <p>- Mondd meg, kérlek, lovagi becsületedre, komoly szándékod van neked ezzel az úri
                  leánnyal?</p>
               <p>- Fiam, nekem már csak a temetővel van komoly szándékom. Különben is: mit érdekel
                  a dolog téged?</p>
               <p>Ádám még titokzatosabbá halkult, de a szemei fényt ettek:</p>
               <p>- Kérlek, megmondom. De add becsületszavadat, hogy nem mondod meg senkinek.
                  Elhatároztam, hogy új életet kezdek. Szerezni fogok egy szép kis házat Génuában,
                  megházasodom. Már egy házat ki is szemeltem. A te kedvedért lemondok Katicáról, de
                  ha te nem állsz utamba, meg fogom kérni.</p>
               <p>Aztán a hangja sírásba bomlott:</p>
               <p>- Olyan egyedül vagyok. Olyan kétségbeesetten egyedül.</p>
               <p>Bálint kivett egy száz-lirást a tárcájából:</p>
               <p>- Feleséget egyelőre nem kapsz, öreg, de nesze, váltsd vissza a ruhádat, hogy ne
                  légy annyira egyedül.</p>
               <p>Ádám forró utánakapással vette el a pénzt. Aztán nagyon gyermekké mosolyogta az
                  arcát, úgy kérdezte:</p>
               <p>- Ugye leszel szives majd kifizetni a vacsora számláját is?</p>
               <p>Mikor visszamentek, Katica nagy olvasó szemekkel kérdezte Bálinttól:</p>
               <p>- Mit felelt neki?</p>
               <p>- Hát azt nem is akarja tudni, hogy én mit mondtam? - nevetett Ádám édeskedő
                  hizelgéssel.</p>
               <p>- Maga megkért engem a mestertől. Ezt én már láttam magában. Maga olyan gyerek s
                  én minden gyermeken átlátok, - felelt Katica.</p>
               <p>Ádám, mintha virággal csiklandoznák, magát kelletősen kacagott. Tovább
                  beszélgettek. A szót leginkább Ádám vitte, de Katica is mind több szóban rügyezett
                  feléjük. De éjfél felé egyszerre csak Bálint kezdett beszélni. Erős, majdnem
                  kiáltó hangon beszélt, nem az ő hangján. Kezeit széles lendítésekkel lökte szét a
                  levegőbe s közben-közben kihajtotta poharát:</p>
               <p>- Lesz még szőlő s lágy kenyér, Ádám pajtás. Holnap agyagot, márványt veszek,
                  mindent, ami kell és dolgozni kezdek. Én is alkotok egy ébredő rabszolgát, ez
                  nekünk való téma, megmutatom, hogy mi is tudunk valamit. Óriási szobrokat fogok
                  csinálni: lázadó titánokat s Attilát a katalaunumi csata előestéjén. Szétöntöm
                  mindazt az erőt, ami az én lázam és majd megfullaszt. Megmutatom a taliánoknak, ki
                  a legény a csárdában. És aztán a szobraim élén bevonulok Magyarországba s ezzel a
                  gígászi hadsereggel legyőzök minden tragédiát, bűnt, kizsákmányolást: az egész
                  multat. Megszerzem azt a trónt, amelyre születtem. Igazságot teszek minden
                  népeknek: és kenyere lesz minden munkának és élő öröm lesz a magyar falu. Így
                  akarja Valentino Boro, rex imperator solus legitimus omnium Hungarorum.</p>
               <p>Mellét kiduzzasztotta, hatalmas fejét előre hajtotta, mintha a felajánlott
                  koronának tartaná. Odaütötte poharát az Ádáméhoz:</p>
               <p>- Ne félj, öreg, visszaadom neked a tiszaparti kúriát s ráadásul kapsz egy
                  struccfalkát egy társzekér trikóval.</p>
               <p>Kacagott vadul, hosszu ömléssel. Egész hatalmas testét rázta a nevetés, míg
                  nedvesek lettek a szemei. Aztán énekelni kezdte:</p>
               <p>Nagypénteken mossa holló a fiát,</p>
               <p> Ez a világ kigyót-békát rám kiált...</p>
               <p>Ádám szép mély fakadásu meleg hangjával vele tartott. Katica is kibátorkodott
                  magából egy anyátlan, apátlan mostohahangot, de Bálint olyant nézett rá, hogy
                  visszanyelte az énekét. Csak a száját mozgatta s magában kisérte a két férfit.
                  Azok egymásután énekelték kedves nótáikat. De éjfél után két óra felé Bálint
                  ellökte a poharat, elszakította a nóta gyökerét:</p>
               <p>- Nem tudok mámoros lenni, nem tudok. Menjünk haza.</p>
               <p>Ádám szabadkozott, hogy ő itt marad, neki itt még fontos dolga van. És tényleg: a
                  kiszolgáló lány mindegyre nagy lapos igéreteket ragasztott a szemeiből rá.
                  Elbúcsuztak. Amint leértek, Bálint bekiáltotta az éjszakába vesző uccákba:</p>
               <p>- Valentino Boro, scultore italiano.</p>
               <p>Otthon, mikor Katica a szobájába akart menni, Bálint megfogta karját:</p>
               <p>- Jőjjön hozzám, beszélgessünk még, ne hagyjon egyedül. Ma félek.</p>
               <p>Bementek az ő szobájába. A szobát szinte faltalanná sejtelmezte az éjszakából
                  beserkedő világosság. Nem gyujtott lámpát, odaűltek az ablakhoz. A város lámpái
                  mozdulatlanul vigyázták az éjszakát. A tenger végtelen szőkesége mellett,
                  egyedül, bemagasodva az éjszakába, olyan volt a világító torony, mint egy csüggedt
                  sírás.</p>
               <p>Egymás mellett űltek. A férfi, mintha belső hidegtől vacogna, átkarolta a lányt,
                  odahozta fiatal testét a testéhez. Az hallgatott és boldogan engedelmeskedett.</p>
               <p>Egyszer, mintha sírás vergődött volna a férfi mellében. A lány feléje fordult s
                  úgy tartotta oda neki felfényesedett szemeit, mint két hódolati adópénzt. Bálint
                  kétségbeesett erővel szorította magához a lányt:</p>
               <p>- Ma szeress, ma légy az enyim, ma áldozz fel mindent értem.</p>
               <p>A lány átölelte a férfi nyakát. Az felemelte s zokogó kacagással vitte az
                  ágyhoz.</p>
               <p>Reggel Katica az első csók elzúzó boldogságából arra ébredt, hogy Bálint pakkolja
                  össze a holmiját. Szemei még rózsaszín-nedvesek voltak a boldogság harmatától,
                  félénken kérdezte:</p>
               <p>- Bálint, mit csinálsz?</p>
               <p>Bálint igyekezett szeliden felelni, de hangjában forró ingerültség feszült:</p>
               <p>- Kelj fel, szivem, öltözz fel gyorsan. Menjünk innen, talán Nápolyba, akárhova.
                  Borzasztó fészek ez, csodálom, hogy három napot is kibírtam ebben a városban.
                  Milyen piszkos uccák, ravasz, rongyos nép s az az írtózatos Piazza di Francia.
                  Aztán ez a tenger is a híres szikláival úgy mosolyog, mint egy kifestett vén
                  leány. Az ember végre is megúnja ezt a nagy tócsa limonádét. Úgy érzem magam,
                  mintha gummi arabicummal oda volnék ragasztva egy fénynyomásos levelezőlap
                  szélére. Borzasztó reggelem volt, itt két nap alatt belebetegedném. Ennek a háznak
                  is olyan hulla szaga van s ez a vén pincér, olyan mint egy sírásó. Nem vetted
                  észre, hogy milyen súnyi-gúnyosan pislogat rám. De kelj ki már, ne kéresd magad,
                  még lekésünk a vonatról.</p>        
            <milestone n="3" unit="startSubChapter"/>
               <p rend="head">3.</p>
               <p>- Bálint, édes Bálint, nyisd ki az ajtót, én vagyok.</p>
               <p>Hang nem felelt. De valami nehéz matatás hallszott az ajtó mögött. Katica megint
                  kérlelt:</p>
               <p>- Bálint, elejtem a holmit. Mi bajod van? Nyisd ki az ajtót.</p>
               <p>- Várj! ha elejted, felszeded, - zúdult ki egy mély zúgásu hang tele
                  rosszasággal.</p>
               <p>A lány karjain apróbb-nagyobb pakkok voltak s egy nagy kenyér, a bevásárlás
                  gazdagságai. Szerette ezt a munkát, a napi falat ezer bajlódását, a cipelések
                  terhét: mindent, amiben gondos anyának és alázatos cselédnek érezhette magát
                  azért, akit szeret. Egy hosszu perc mulva megnyilt az ajtó.</p>
               <p>- Mindig a legrosszabbkor zavarsz. Egy percre sem tudok tőled szabadulni. Miattad
                  nem tudok megmaradni egy helyen, te űlsz a kezemen, mikor dolgozni akarok. Mit
                  akarsz velem? Ki bérelt fel ellenem, hogy még itt se legyen nyugtom?</p>
               <p>A szavak rohanó sietséggel jöttek ki az elborult férfiból. Lázasan, lihegve lépték
                  egymás sarkát. Látszott: félnek, hogy nem tudnak elég rosszak lenni, ha csak egy
                  kicsit is meglassúdnak. A lány aláterítő kérő alázattal felelt:</p>
               <p>- Bálint szivem, ne haragudj, olyan szép friss csirkét hoztam.</p>
               <p>- Edd meg a csirkédet. Egyébbel sem tud etetni! Únok már minden csirkét, únok
                  mindent, érted?</p>
               <p>A nagy világításu flórenci szoba egyik szegletében valami nagy szürke vászonnal
                  volt letakarva. Bálint sohasem dolgozott a lány előtt. Azt mondta, hogy ezek csak
                  olyan agyag-próbálgatások, majd ha megtalálja azt, amit keres, megmutatja. Most az
                  indulatok hirtelenségében odadobott vászon csak félig takarta a dolgokat. A lány
                  szeme mohón esett oda s fürtös örömmel jött ki belőle a kiáltás:</p>
               <p>- Ni, parasztok, magyar parasztok!</p>
               <p>Nagy örömében elfeledkezett a roppant ember haragjáról. Odafutott, egészen
                  elhárította a vásznat. Egész csomó apró agyagfigura élete áradta körül: mind
                  magyar parasztot ábrázoltak. Az egyik a szántás, a másik a vetés, az aratás, a
                  kaszálás, vagy a kenyér nagy harcának más mozdulatában. A mély szemek, a rücskös
                  arcok, a nehéz gondu görbe hátak ide hozták a messzi földek szorongását. Katica
                  összetapsolta kezeit:</p>
               <p>- Jaj, de szép, jaj, de szép! Oh, de boldog vagyok, hogy végre megint van kedved
                  dolgozni.</p>
               <p>A férfi dermedten, szétmeredt kezekkel állott ott. Úgy nézett az agyagcsoportra,
                  mint egy álomban megjelent kisértésre. Oh, nem a régi Boór Bálint volt már s az a
                  másfél hónap, melyet Olaszországban töltöttek, hosszu évek nehéz súlyát rakta a
                  megvert életre. Megnőtt haját egészen kiverte a vénség ezüstje, szomoru, panaszos
                  ezüst. Arca megsoványkodott, szemei megnőttek, kékjük elszürkült s nagy
                  tágasságukban valami rossz fakó fény bolyongott. A sovány arcban a száj valahogy
                  szájabb lett: kegyetlen és végtelenül keserű. A diadalmas vállak már olyan
                  roskadtak, az egész roppant törzs előre hajlik, nincs többé benne az élet
                  győzelmes kiáltása. Az egész alakban van valami rossz, valami akarattal bántó és
                  mégis szánalmas, mint egy éjszakai gyermekzokogás.</p>
               <p>Ahogy Génuát elhagyták, egy napi pisai tartózkodás után megállás nélkül lerohantak
                  Nápolyba. Onnan, tulhajszolt kóborlások után Nápolyban és vidékén, átmentek
                  Sziciliába s egy átvillanó futásban benyargalták az egész szigetet. Seholsem
                  tudott megpihenni: a holnap már mindig tovább kergette. A legszomorubb a dologban
                  az volt, hogy mikor egy új helyre érkezett, az első percekben gyermek-örömmel
                  ölelte meg szépségeit s azt hitte, hogy ott fog letelepedni örökre. Ezért rögtön
                  villát vett ki félévre, egy évre vagy még továbbra is és előre kifizette az egész
                  időt. Így a pénz veszettül fogyott. Ha Katica könyörgött, durván rátámadt, hogy
                  megöli az életét, az életébe vetett hitét, hogy örömeit már kifakadásuknál
                  megfojtja. Mert már sokszor durva volt a lányhoz, durva minden szenvedésével,
                  egész tragédiájával s leginkább annak a fájdalmával, hogy érezte, milyen
                  igazságtalan ehez az egyetlen rajongásra született tiszta szeretethez.</p>
               <p>Egyszer aztán, valahol Szirakúzában, egy éjjel eszébe ötlött, hogy Flórenc fogja
                  elzsongítani multját az ő csodálatos multjával, hogy voltaképen ott van
                  elrendeltetett otthona. Éjfél idején felverte Katicát, pakkolózni kezdtek. Jókor
                  reggel már a vonaton űltek s egy rohanással jöttek ide. Rögtön kivette ezt a
                  konyhából s két tágas szobából álló lakást az öreg flórenci házban, közel a
                  Duomohoz. Az első napok új, szerelmes ölelkezések voltak a város szépségeivel és
                  Katica már azt hitte, hogy a halálra sebzett élet megkapta a nagy lökést a
                  megújhodás, az alkotás felé. Egy este-felé aztán egy nagy csomó agyaggal állított
                  be és elárulta, hogy márványt is vásárolt. De ettől a pillanattól kezdve aztán
                  visszaromlott élete még rosszabbra. Ezt a második hetet már sötét, elfordult
                  lélekkel élte. Néha éjszaka is felkelt, elkószált a városba s ha Katica kérdezte,
                  hol volt: durvaságokkal ütött vissza. Csak akkor dolgozott, ha a lány a konyhán
                  volt elfoglalva, vagy nem volt otthon. Utána nagyon fáradt, nagyon legyőzött volt.
                  Vagy hallgatott, vagy véres, részletes bántásokkal gyötörte a szegény lányt. De
                  néha nagy megbánásai voltak és ilyenkor könnyes szavakkal, jó dédelgetésekkel
                  fizette meg szegényke minden szenvedését.</p>
               <p>Bálint percekig állt ott valami új rémület nehéz lidérce alatt. Akkor szemei
                  harapóssá romlottak, szája félrevonaglott s kiverte a dűh tajtéka. Odarohant,
                  ellökte a lányt:</p>
               <p>- Takarodj, takarodj ki a házamból! Únlak már, utállak, undorodom tőled. Örvend a
                  parasztnak, paraszt kellene neki, jó erős paraszt ölelés, hogy mozdulni se tudjon
                  utána. Megbánta már a kisasszony, hogy hozzám varrta magát. A Boór Bálint bika
                  teste csalt: nem kamatozik annyi csókot, amennyit várt tőle. Pusztulj innen,
                  rosszféle.</p>
               <p>Beteg dűhvel taposott belé a kis agyagemberekbe. Hatalmas lábai egymásután
                  oltották ki kölcsön életüket, mint gyenge lámpást. A kis okos fejek, az élettől
                  nehéz arcok, a nagy messziségű szemek visszaidomtalanultak buta sárrá. A lány két
                  szeme végtelen könyörgés volt. Látszott bennük: hogy nem a rossz szavakat, hanem a
                  férfi szenvedését szenvedi. Kinyúlt két kezével feléje:</p>
               <p>- Bálint! Bálint!</p>
               <p>A férfi most már őrült dühvel rikácsolt:</p>
               <p>- Menj rögtön, menj, menj! Te vagy az életem megrontója. Menj, mert megütlek.</p>
               <p>Felemelte írtózatos kezét. A lány arca felvilágolt, szemei kilobogtak, teste
                  meghajolt boldog szelidséggel. Máglyák nagy lángja visszhangzott róla s mintha az
                  arkangyal trombitáját hallaná, édes mosásu hangja nagy alázattal szólt:</p>
               <p>- Üss meg, édes Bálint, üsd ki rajtam a szenvedésedet. Csakhogy megenyhülj,
                  csakhogy te ne szenvedj. Én úgyis csak akkor érek valamit, ha érted szenvedek, ha
                  érzem, hogy osztom a sorsodat. Máskor csak egy hülye gyermeknek maradt ostoba lány
                  vagyok.</p>
               <p>Bálint elfordult, lábai megtántorultak, teste összeroskadt. Ledobta magát egy
                  székre, odaszorította fejét a szék hátára s viharosan sírni kezdett:</p>
               <p>- Oh, Katica, Katica, nem bírom tovább. Te vagy életem egyetlen nagy jósága s ez
                  is csak nagyobb szenvedés nekem, mert most már magamat is utálnom kell. Valami
                  bánt, amitől nem tudok szabadulni, valamitől félek, valami írtózatostól. És mégis,
                  mégis: nem tudom kivánni a halált.</p>
               <p>A lány odament hozzá. Cirógatta a nehéz sírásban rázkódó fejet. Úgy állt a férfi
                  sötét misztériuma előtt, mint egy gyermek az éjszaka szélén, aki csak szeretni és
                  szenvedni tud, de látni nem. Szeliden kérlelte:</p>
               <p>- Ne sírj, ne sírj, édes Bálint. Minden el fog mulni. Még bántanak az emlékek.
                  Ugye, meg fogsz gyógyulni?</p>
               <p>A férfi felemelte fejét. Megfogta a lány fejét a két kezével s odahozta arcához.
                  Most már félelemtől dideregtek a szavai:</p>
               <p>- Nézz rám jól, Katica. Nézz a szemeimbe, az arcom vonásaiba. Nem látsz semmi
                  különöset?</p>
               <p>- Egy kicsit megsoványkodtál, annyi az egész. Ez a sok kószálás, meg a furcsa
                  olasz koszt teszi. Hányszor fogytam én le az életemben. Szegény nagybácsi
                  annyiszor mondta: - No, pintyőkém, te nemsokára átbujsz egy tű fokán. - És aztán
                  egyszerre csak megjött az étvágyam s visszajött minden.</p>
               <p>Bálint arcán türelmetlenség rángott át:</p>
               <p>- Nem, nem, nem efélét értek. A vonások mozdulataiban, a szemek kifejezésében
                  nincs valami idegen, valami íjesztő?</p>
               <p>Tikkadt félelemmel várta a lány válaszát. Az mosolyogva rázta a fejét:</p>
               <p>- Ugyan mi volna? Ugye, csak meg akarsz íjeszteni?</p>
               <p>- Nem látszom olyannak, mintha őrült volnék? - kérdezte a férfi tompává rekedt
                  hangon.</p>
               <p>A lány majdnem sírva fakadt:</p>
               <p>- Oh, hogy vehetsz ilyent a fejedbe? Látod, az ilyenek tesznek beteggé. Aki még
                  olyan nagyszerű parasztokat...</p>
               <p>Bálint az egyik kezével megragadta a lány kezét, a másik kezét a torka után
                  nyújtotta ki, mintha belé akarná fojtani a szót. Halálos didergéssel mondta:</p>
               <p>- Ne, erről ne beszélj! Hiszen éppen ez a baj. Én egy szobor-csoportot terveztem:
                  Jupiter harcát a lázadó titánokkal. Egész éjszakákat ezzel foglalkoztam és előttem
                  volt már minden arc, minden mozdulat és izom. Az erőnek mérhetetlen szimfóniája
                  lett volna. És kezdtem dolgozni rajta, mikor te nem láttál. Mert, nem tudom miért,
                  ne haragudj, Katica, a szemeid előtt nem tudok dolgozni. És hiszed-é, hogy én azt
                  hittem, hogy ehez a szoborcsoporthoz csinálok próbákat? Hiszed-e, hogy csak a te
                  felkiáltásodra vettem észre, hogy magyar parasztokat gyúrtam? Beteg vagyok,
                  Katica, halálos beteg, a mult mint olvadt méreg folyik ereimben s halál felé
                  nyúlok minden mozdulatomban. Ne haragudj, édes Katica, ne büntess meg, ne hagyj
                  el. Ápolj és tűrj mellettem. Ha te nem volnál, lezuhannék abba az írtózatos
                  mélységbe. Bocsáss meg, szeress, szeress, szegény kis hugocskám.</p>
               <p>A lány térdére tette fejét és úgy sírt. Az boldog szenvedéssel szorította öléhez a
                  fájdalmas fejet. Bolond, ártatlan kis lelke vigasztalt:</p>
               <p>- Ne sírj, édes Bálint. Ma pompás lakomát készítek számodra. Lesz ugorkasaláta is
                  a csirke mellé.</p>
               <p>Mikor egy félóra mulva Katica bejött a konyhából, Bálint a vasúti menetrendet
                  nézegette:</p>
               <p>- Úgy készülj aztán, szivem, hogy este indulunk Rómába. Itt hagyjuk örökre
                  Flórencet. Olyan ez a város, mint egy halálos mákony. Nagyon szép, de csak szép. A
                  szépségen kivül nincs semmi benne. Engem pedig csak az élet gyógyít meg: az egész
                  élet. Rómában még úgysem voltam soha. Hátha ott bújik az én patikám.</p>
               <p>Este, összebujva a homályos világításu váró teremben, várták a vonatot. Olyan
                  halálos szomoru volt minden. A terem nagy gömbölyű villanylámpája, melynek üvegét
                  vonatfüst és öngyilkos rovarok ragadták körül, fényét a gyász és az apró hullák
                  közűl sírta elő. Az unalom-szagu idomtalan butorok, a fáradt, ványolt arcok, a
                  messzi szomoruságok felé révedező szemek, a hordárok lomha mozdulásai, a mozdonyok
                  tragikus lihegése s a szeptembervégi eső irgalmatlan csurgása: nehéz ásítássá
                  tették az életet. Hallgattak, még Katica is. Mert szegényke lassanként megtanulta
                  ezt a nehéz mesterséget is a súlyosodó férfi mellett. Ilyenkor magában ketté
                  oszlott, két Katica-féle ártatlansággá, szembe űlt önmagával és annak tett
                  kérdéseket: - Ugye, meg fog gyógyulni Bálint? - Ez csak átmenet a hosszu küzdelem
                  után, ugyebár? - Engem sohasem fog magától elkergetni, ugye, másik Katica?</p>
               <p>Valami vonat indult. A portás benyitotta a váróterem ajtaját s kiáltotta az
                  állomások neveit. Olyan súlyosan húllottak a nevek a homályos fénybe, mintha nehéz
                  gályarabokat idézne fekete pálcás biró elé. A közönségben nagy mozdulás támadt.
                  Egy fiatal pár nagy sietve rohant el Bálinték előtt. De azért a nő, egy
                  világos-szőke, korán hervadt arcu, kirengő kékszemű asszony, odanézett rájuk.
                  Elsikoltotta magát: - Boór Bálint! - És hisztérikus forró sírás tört ki belőle. A
                  férj gyengéden tovább vitte, visszafordult s bocsánat-kérő szomoru mosolygással
                  emelte meg kalapját. Katica felbámult. Bálintot pedig átriasztotta a sírás, mint
                  valami végzetes üzenet. Hát úgy kitetszik belőle a tragédia, olyan ragadós a
                  fájdalma, hogy sírást kap tőle, aki megérinti körötte a levegőt?</p>
               <p>Végre a vonatban űltek. Csak ketten voltak a fülkében. Bálint nézte, nézte a
                  Katica makacsul virrasztó kis arcát. Kinyújtotta kezeit, szeliden megbabrálta:</p>
               <p>- Ugye, nehéz társ vagyok, kicsi bogárkám? Ugye, rossz vagyok? Látod, szivecském,
                  ilyen a világ. Az én jóságom, az én végtelen szeretetem is átok és halál lett
                  számomra. És most, hogy te jó vagy és szeretsz, én is csak úgy fizetek neked. Nem
                  lehet büntetlenül jó lenni ezen a világon.</p>
               <p>Hűvös, szürke és nedves volt Róma, mikor reggel egy rozoga kocsin behajtottak. A
                  kocsiban, egy ucca fordulójánál, Bálint megragadta a Katica karját:</p>
               <p>- De most már igazán kiáltotta a nevem valaki. Ez már igazán nem volt képzelgés.
                  Éreztem a hang ismerős ízét. Nem hallottál semmit?</p>
               <p>Az uccák még puszták és álmosak voltak. Katica jobbnak látta félig igazat
                  adni:</p>
               <p>- Valami kiáltás félét én is hallottam.</p>
               <p>A Piazza spagnuolán, az Albergo dei principi-ben vettek egy szobát. Amint mentek
                  felfelé a szálló lépcsőcsarnokában a gyermekszolga vezetése után, egy felvidámuló
                  hang köszöntött eléjük:</p>
               <p>- Szervusz Bálint!</p>
               <p>Egy negyven-negyvenhároméves férfi jött velük szemben. A termet magas, széles,
                  erővel kicsókolt élet volt, de mozdulataiban volt valami bágyadtság és akart
                  fínomkodás. Az arc egészséges, a szemek mély tüzűek. De azért a kövéres piros
                  arcon is valami fáradtság s majdnem íjedség lappangott, a szemek pedig mindegyre
                  félénk siránkozást ejtettek maguk elé. A különben igen elegáns öltözeten is volt
                  valami szándékos hanyagság és gyűrtség. A Bálint arca felderült:</p>
               <p>- Szervusz, Elemér! Látod, Katica, ez jó jel, határozottan jó.</p>
               <p>Bemutatta a férfit Katicának. A férfi egy pár szóban nagyon kedves, nagyon
                  szellemes tudott lenni. Szilágyi Elemér az új magyar líra egyik kiötlő jelensége,
                  a magyar faj egy egészen sajátos hajtása volt. A pályatörés nehézségei, a
                  budapesti írói élet mindennapi szomoruságai, az írtózatos arcok befelé íjesztették
                  ezt a díjbirkózó testű férfit. Nem harcra született lelke visszaundorodott az élet
                  mindennapi bokszolásaitól. Ezért minden szájnak igent mondott, minden arcnak
                  mosolygást mutatott, minden elvnek helyeslést bólintott: csakhogy ne bántsák,
                  csakhogy ne dörzsölődjenek hozzá szörnyű valóságukkal. Elbujt élete legmélyebb
                  csalitjába, az örök szépségek fakadó forrásaihoz s onnan, mint megijesztett
                  gyermek a kályha mögül, sírta ki, csodálatosan gyermeki és mégis öreg szemmel: a
                  világ íjesztéseit, az apró-nagy ütődéseket, az emberekre itélt szépségeket. És
                  hiába álcázta félővé magát: mégis sok ellensége és irigye volt s háta mögött
                  szidták és gyűlölték ezt az embert, akinek nagy udvariasságát, engesztelő
                  alázatosságát nem lehetett szembe megbántani. Ő lassanként elidegenedett az egész
                  magyar élettől, ahol csak a lelkére léptek s ahol olyan gyengének és félénknek
                  kellett lennie. Már tagadta a magyar élet minden termését, még a csodálatos
                  nyelvet is megutálta, melynek ő volt egyik legtöbb hangu muzsikása: hiszen ezen a
                  nyelven pazarolta pusztába élete minden szépségét. Évek óta külföldön kószált,
                  elhatározta, hogy elfelejt magyarul s az olasz nyelv költője lesz. Bálinttal, bár
                  a két lehető legellentétesebb életforma voltak, vagy talán éppen ezért, valaha
                  nagy barátságban élt. És az elválás után is megmaradt bennük a jó napok
                  melege.</p>
               <p>A költő meleg szivességgel ajánlkozott:</p>
               <p>- Kedves Bálintom, nagyon szivesen állok bármikor rendelkezésetekre. Nekem úgy
                  sincs semmi dolgom. Rómát pedig jobban ismerem mint a tenyeremet. Oh, milyen város
                  ez! Ez a haza, a mindenki hazája. Itt senki sem hontalan, aki gondolkodik és látja
                  a szépet.</p>
               <p>Bálint kapott az alkalmon:</p>
               <p>- Nagy jót fogsz tenni, Elemér, ha vezetni fogod a mi falusiasságunkat. Nem is
                  annyira a vezetésért, hiszen mi is csak eligazodnánk valahogy, de nagyon jól fog
                  esni, ha egy pár órát tölthetünk együtt. Ez a szegény kis teremtés is mindig csak
                  velem van, talán őt is fel fogod vidítani. Most pihenünk egyet. De ha délután
                  ráérsz, nagy örömet szerzel.</p>
               <p>Délután három órakor Szilágyi pontosan megjelent a Bálinték szobájában. Azok már
                  készen várták. Kocsiba űltek. Bálint kivánságára először a Kolosszeumhoz
                  hajtattak. A kocsiban Bálint első kérdése ez volt:</p>
               <p>- Mikor mész haza, Elemér?</p>
               <p>A költő arcán különös íjedség szenvedése ment át. De nagy barna szemeinek delejes
                  felcsillogása gyűlölet volt. Majdnem síró hangon kérte:</p>
               <p>- Kérlek, csak erről ne beszéljünk. Csupán az említésére napokig beteg vagyok.
                  Hogy élhet ott valaki, akinek nem muszáj? Az az öngyilkosság országa, én pedig
                  élni akarok. Különben is, nekem semmi közöm Magyarországhoz. Külön levéltári
                  kutatást végeztem és rátaláltam, hogy egyik dédanyám francia volt, ősapám pedig
                  Olaszországból költözött be. Az én hazám Róma, az én hazám Firenze, Párizs,
                  London. Haza van mindenütt, ahol szépségeket teremhet az ember s ahol nem taposnak
                  bele az azalea virágaiba.</p>
               <p>Sajátosan: asszonyos-fínom fájdalommal beszélt. Leghevesebb szavát is lágyan,
                  kérően, síró megbujással mondta. Bálint tudta, hogy ez az egész idegen származás
                  mese s hogy a költő egy régi tősgyökeres dunántúli családból való. De értette,
                  hogy kell neki ez a hazugság, hogy az elíjesztett, megkarmolt embernek szüksége
                  van erre az elégtételre. Rajta is valami ideges ingerültség hatalmasodott el s már
                  szinte bánta, hogy ezt a beteg életet hívta a fájdalmához. Másra terelte a
                  beszédet. De Katica kirohant a hallgatásából:</p>
               <p>- Maga rossz ember! - mondta fellobogó arccal a költőnek.</p>
               <p>Szilágyi meghajtotta fejét, mintha bókot kapott volna. Mosolyogva kérdezte:</p>
               <p>- Mivel érdemeltem meg ilyen hamar ezt a pontos minősítést?</p>
               <p>Katica olyan tágra nyitotta a szemeit, mintha ott akarta volna kirohanni a
                  mondanivalóját:</p>
               <p>- Rossz ember, mert nem tud, nem akar szenvedni. Olyan rossz, mint egy nő, aki nem
                  akar anya lenni, hogy meg ne rontsa a szépségét. Maga elfut a szenvedéstől és nem
                  bánja, hogy mások szenvedik tovább azt, amitől maga elfutott. Ahelyett, hogy ott
                  maradna, hogy harcolna a szenvedés ellen, hogy másokat is megszabadítson tőle.</p>
               <p>A költő arca megint széternyedt s egy félénk gyermek íjedt ki a vonások közűl. De
                  a Bálint homlokán kidagadt egy ér s vére felhullámzott az arcába. Nyersen riadt a
                  lányra:</p>
               <p>- Vissza akarsz kergetni?</p>
               <p>A lány rémült csendbe fagyott. A szó megritkult köztük. Bágyadt érdeklődéssel
                  nézték a kocsi mellett elfutó házsorokat. A kocsi a Kolosszeumhoz ért.</p>
               <p>A roppant rom láttára Bálintban felállott a leökölözött gígász. Éhes szemekkel
                  nézte a hatalmas köveket s mintha a századok fekete tárogatói fogadták volna a
                  Cézár-arcu férfit. Katica felkiáltott:</p>
               <p>- Milyen melegük lehetett nyáron a rómaiaknak ebben a rengeteg épületben!</p>
               <p>Szilágyi elkezdett magyarázni a lánynak. Bálint hagyta őket előre menni. És mikor
                  jó távol voltak tőle, ellenkező irányban ment neki a kőkolosszusnak. Felment a
                  legfelső karzatra, honnan belátni az egész romot és az egész Rómát. Leűlt egy
                  kőre.</p>
               <p>Csend volt, ősz volt, Róma volt. A csend nem az a nagy lélegzetű szelid jóság
                  volt, mely a tavaszi vetés, a virágos föld álma fölött pihen és hosszu rezdüléssel
                  igér csókot és lágy kenyeret. Nem is az a szelid sóhajtás, mely a pihenő tűzhely s
                  a hallgató butorok fölött, mint egy jó meleg selyemkendőbe, magába bónyálja a
                  mindennapi gondokat s a kis emlékek végtelen édességét. Roppant kövekből boltozott
                  óriási sírbolt volt ez a csend s fehér kövein a halál zuhogott tova. Az ősz pedig,
                  egének mély kékjével, a hervadás nagy hullámu zenéjével nem hegedű volt itt, egy
                  magános bánat fínom zokogása. Mérhetetlen orgona volt s halott népek rekvieme
                  zúgott át rajta. És Róma az örök Róma volt: a sártitán kirontó daca a rögből, a
                  kicsinyből, a halálból.</p>
               <p>A csend, az ősz és Róma, mint dalok sírására feszített cimbalmot, láthatatlan
                  pálcákkal verték a sokat vert férfit. És mint régen elbujt sírás, a legmélyebbre
                  ásott fájdalom jött fel a lelkéhez. Oh, fia lenni egy óriási álmu népnek, beélni
                  erejét egy gígászi lendületű faj erejébe, megmaradni egy roppant állam
                  boltozatában, kiötlő alkotások piramisaiban, lenni mulhatatlan Cézár egy
                  prométheüszi faj halhatatlan építésében! Hogy törvényekben, monumentumokban, a
                  hódító élet írtózatos acélformáiban ezer év mulva is az ő arca intsen,
                  parancsoljon és indítson! Háta mögött hallotta a Katica és a Szilágyi hangját.
                  Fájdalmas gúnnyal fordult a költőhöz:</p>
               <p>- Elemér, láttál-e már olyan apró faju kis körtefát, mely csak akkora, mint a
                  karom és olyan nagy körtét terem, hogy majd gyökerestől felbukik alatta?</p>
               <p>- Igen, miért kérded? - kérdezte majdnem gyanakvón Szilágyi, aki minden szó mögött
                  tövist rettegett.</p>
               <p>- Ilyen körte vagyok én a magyar fán. Azért lettem férges. Ha akarjátok, menjünk
                  valami más csodálkozáshoz.</p>
               <p>Estig egy egész csomó nevezetességet néztek meg. Szilágyi csinált hévvel,
                  tulzottan dicsért mindent, mint aki önmagát akarja belovagolni valamibe. Mindegyre
                  hasonlítást tett az otthoni és a római viszonyok közt s a hisztérikus nő sokféle
                  bántásával tudta meggúnyolni az elhagyott országot. Bálint egész délután
                  rosszkedvűen hallgatott s a szemei befelé néztek.</p>
               <p>Este hét óra tájt megvacsoráltak a San Carlo vendéglőben. Bálint inkább csak
                  ivott, valami erős Etna-bort. Vacsora után haza akartak menni, de Szilágyi, akit a
                  szokatlan bor felélénkített, kérte őket:</p>
               <p>- Nézzétek, milyen csodálatos holdvilágos este van. Ne menjünk haza. Tudjátok mit?
                  Sétáljunk ki a Szent Péter terére. Nagyszerű hatása lesz, ha legelőször ilyen
                  világításban látjátok meg.</p>
               <p>Katica nagyon megörvendett a dolognak. Bálint hagyta magát vinni.</p>
               <p>- Nézze, Katica, ezt a rengeteg embert az uccákon. Mennyien vannak és mindenik
                  beszél, vitatkozik, nevet és mégis milyen csend van. S az összefolyó hangoknak
                  milyen halk a muzsikája. És milyen fínomak, melegek a mozdulatok, hogy ritmusba
                  verődik tudatlanul is a tömeg. Itt nincs kiötlő betyárkodó hang, nincs káromkodás,
                  nincs köpés: ez a nép a ritmus és a szépség népe, - lelkesedett a költő.</p>
               <p>Bálint különös hangon szólt közbe, melyről nem lehetett tudni, hogy támadó gúny
                  vagy csak tréfa:</p>
               <p>- Tényleg, így járnak a sümegi cigányok is, a ritmus, és a szépség népe.</p>
               <p>Amint a Tiberisen mentek át, egy úri nő ment el mellettük egy férfival.
                  Szilágyinak felgerjedt a szeme. Megragadta a Katica kezét:</p>
               <p>- Látta ezt az olasz nőt? Micsoda szépség! A sovány ideges testből hogy száll a
                  dallam minden mozdulattal, mint egy nagyszerű hegedűből. Ez nem magyar tehén, nem
                  szoptatásra és kenyérdagasztásra született nőstény. Látta a szemeit? Micsoda
                  zsúfolt éjszaka s az arcon háromezer év kulturájának bonyolult lelki élete. Az
                  ilyen nő lehet csak a lélek szeretője. Nálunk a férfi lelke mindig magános a
                  szerelemben.</p>
               <p>Bálint kiköpte szájából a cigarettáját, rátaposott. Egy pár lépéssel hátramaradt.
                  Elsötétült, türelmetlen hangon mondta:</p>
               <p>- Ti csak menjetek előre, én majd követlek. Kissé fáj a fejem.</p>
               <p>Végre kiértek a Szent Péter terére. Mint egy mérhetetlen harang, a holdvilágban
                  majdnem ringva tűnt eléjük az ima roppant bazárja, a leggígászibb isten-pörsenés,
                  melyet a halhatatlanság férge feltúrt magának a földből. Fehérek voltak az
                  éjszakában a lépcsők s fehérek voltak a tér árkádjai. A komoly házi lány, az
                  éjszaka, a hold selyemkendőjével mosta őket. Csak a bazilikával szemben levő kis
                  vendéglőkből vetette ki élők árnyékát a fény.</p>
               <p>A költő kilendítette kezeit a hold szélesen hömpölygő álmába. Arcán a bosszuálló
                  nőnek súnyi, fogas öröme bujt. Felforrósodott hangon mondta:</p>
               <p>- Ez a haza, ezért érdemes élni, ez fizeti meg az életet. A nyomoruság sem
                  sajoghat, a halál sem íjeszthet ott, ahol ilyen szépségeket lehet látni ma,
                  holnap, mindig, elmulhatatlan valóságban.</p>
               <p>- Jó kis korcsmák lehetnek azok ott, - mondta könnyű, majdnem legényes hangon
                  Bálint s parasztosan kiköpött az ajkai közt.</p>
               <p>Szilágyi összerezzent. Nagyon gyermekké, szinte lányossá íjedt az arca. Szemeit
                  sajátságos delejes fényű homály borította el s úgy nézett, mint éjjel a macska, ha
                  valami furcsát lát. Most már a megbántott nő makacs hisztériájával lobogott
                  fel:</p>
               <p>- Két és félezer évvel ezelőtt itt már város, történelem és kultura indult! Ezek
                  már akkor emberek voltak és fakadt belőlük az emberi jövő. Mi talán akkor még
                  négykézláb jártunk.</p>
               <p>- Igazad van félig. Négy lábon jártunk. Nagyszerű paripák négy repítő lábán. A mi
                  életünk, a mi énünk nem fért falak közé. Végtelen sikságokat nyargaltunk be s
                  mindennap örök újat sóvárgó lázzal kergettünk új holnapot. Faltalan, határtalan
                  volt az életünk, az álmunk, a szerelmünk. Végtelen csókban és végtelen álomban
                  voltunk nagy zúdulásu rohanó emberzápor. A mi életünk szétölelkezett a napba, a
                  földbe, a végtelen térbe s az egész természettel voltunk nagyok és erősek.</p>
               <p>A két férfi már mint ellenség állott egymással szemben, ugyanannak a fájdalomnak
                  két arca. A költő idegesen remegett, ajkaira beteg dűh sápadt ki. Olyan volt, mint
                  mikor a végletekig megbántott nő férje szemeibe akarja köpni minden eltűrt
                  szenvedését, egész multjukat:</p>
               <p>- Nem értelek, édes Bálint, mert fel sem tudom tenni rólad, hogy csak engem
                  akarnál bántani. Ne menjünk vissza olyan messze a multba, tulságos tág és homályos
                  az. Vegyünk csak egy olyan időpontot, mely mindent magába szimbolizál. Mikor ez a
                  nagy emberi csoda itt kinőtt a földből, mi volt Magyarország? Úttalan vadon,
                  mocsár, mocsár, sáros, trágyás, nem emberi vad falvak, félvad, káromkodó szörnyű
                  emberek. Dulakodtak, disznót etettek, ittak és rókáztak. És itt képben, kőben,
                  zenében az emberi szépség legnagyobb csodáit alkották.</p>
               <p>- Mi volt akkor Magyarország? Hát én megmondom neked, mi volt akkor a magyar falu,
                  a te vad falvad, a te nem emberi parasztod. Hát mi is volt a magyar paraszt akkor?
                  Volt neki istene, volt neki császárja, volt neki hűbéres ura és ott volt ráadásul
                  a török. Az istenének szolgáit etette, verejtéke egy részével szép kövéresre
                  hizlalta őket, nagy fehér házakat termett nekik, szép butorokkal, jó bort termő
                  szőlővel. A császárja németjei megsarcolták, marháját elhajtották, vetését
                  elgázolták, kenyerét elvették, asszonyát bántották. A hűbéres ura volt a minden
                  percnyi végzet fölötte. Mindig ott volt életében lecsapó karma, feltátott szája,
                  ütő ökle, szomjas torka. Ő torkig tudta etetni-itatni mindezt kenyérrel, hússal,
                  borral, vérrel. A török kirabolta s rágyujtotta a falut. Neki csak az eke volt a
                  kezében: az egyetlen fegyver, az egyetlen véső, ecset, kalapács és toll. És ezzel
                  mégis tovább tudta írni a fakadó élet nagyszerű költeményét: mégis ő volt a
                  tápláló kenyér, a védő vér, és mégis: ő volt a szépség. Mert mégis dalolt,
                  hímzett, faragott, virágot ültetett, dús lelke ősi csodái mégis felnyiltak mint
                  szűzi rengeteg virágcsodái. És vérben, lángban, jajgatásban, robotban volt
                  türhetetlenül izmosan kenyeret, szépséget, jövőt termő nagyszerű magyar
                  paraszt.</p>
               <p>A költő arca majdnem sírásba oszlott, szemei beteg hántással harapdostak az
                  éjszakába, visítva rontott ki magából:</p>
               <p>- Te beszélsz így, te, Boór Bálint! Hiszen az egész életed harsogó meghazudtolása
                  annak, amit mondasz. Nálunk egy Boór Bálint száműzött! Ezek pedig itt már kétezer
                  évvel ezelőtt kulturát csináltak, érted, kulturát? Csináltak könyvtárt, csináltak
                  egyetemet, csináltak tudományt!</p>
               <p>- Mi meg barázdákba hasítottuk a vad földeket. Mi szorítottuk hátra a mocsárt, az
                  erdőt. Mi hódítottunk teret az ember kenyerének. Mi nehéz aggódással hajoltunk a
                  serkedő csira fölé. Mi ápoltuk és tisztítottuk a tejet és húst adó drága barmot,
                  az ember erejét és eszét. Mi szorongtunk az időjárásért, mi kaszáltunk, mi
                  kapáltuk az édes bor tövét, mi arattunk: mi építettük a kenyér roppant
                  katédrálisát. Mi benne maradtunk a föld, a nap, a levegő ős testvériségében s
                  velük építettük az élet, az egészség erős dómjait. És közben teremtünk dalt, nótát
                  és zsoltárt, teremtünk iskolát, tiszta családot s az új holnap makacs akaratát. Mi
                  csináltuk a lélekké épülő kenyér mindennapi csodás eposzát. Hát ez nem kultura, ez
                  nem élet! Csakhogy ősibb fakadásu s a mi belső törvényeink szerint való. Mi még
                  fiatalok vagyunk, mi még csak most értünk el ahoz, hogy ez a földből nőtt időtlen
                  kultura egy másik kulturát: szerinte való várost, művészetet, könyvtárt, tudományt
                  teremjen. És fog is teremni, szélesebb nyitásu, több egészséget adó, naposabb és
                  tágasabb kulturát, mint más befalazott beteg népeké. Mi lassu folyásu nehéz folyó
                  vagyunk, de kiszáríthatatlan, de szétárkolhatatlan, de minden gáton áttörő. A te
                  híres kétezeréves kulturád itt: a falak, a városok, a templomok, a könyvtárak
                  százszor is romokban voltak azóta. A magyart vérzivatarok verték, ő volt a
                  történelem nagy falurossza: de tűrt, de hajlott, állított vagy tagadott és:
                  ravaszul hunyorgatott egymásnak. Behúzta kalapját, befordította a subáját, hagyta
                  múlni a vérzimankót, nem jajgatott, nem kiabált: volt súnyi, makacs erővel
                  győzhetetlen egészséges magyar. Mi vagyunk a föld ereje, a kalász diadalmas
                  fakadása, a nagy síkságok széles lélegzete, új egészség és felvirradó szépség
                  vagyunk mi, érted, és fütyülök a te rothadt kulturádra!</p>
               <p>Szilágyinak most már egészen halk sírás lett a hangja. A gyengék, a nők, az
                  eltaposottak menekülő sírása:</p>
               <p>- Jaj, kérlek, bocsássatok meg, most jut eszembe, hogy én ma estére egy igen
                  fontos összejövetelre adtam a szavamat. Ugye, Katica, megbocsát, ha magukra
                  hagyom? Majd máskor szivesen leszek rendelkezésükre.</p>
               <p>Egész testében remegett és nagyon csúnyák voltak a szemei. A két férfi hidegen
                  adott kezet. Katica ártatlanul mondta:</p>
               <p>- Maga most hazudik, Szilágyi. Milyen különösek maguk. - Aztán mosolygásra derült
                  az arca:</p>
               <p>- De tényleg, jó, hogy elmegy. Még összevesznének Bálinttal.</p>
               <p>A költő betűnt az idegen éjszakába. Mikor hazaértek, Bálint nagyon jó, széles
                  ellágyulással volt meleg Katicához. Egyszerre csak nagyon dicsérni kezdte
                  Párizst:</p>
               <p>- Oh, szivem, az a város, az az egyetlen város. Ott szelidült legemberebbé ez a
                  furcsa kétlábu állat. Ifjuságom legszebb emlékei s egy nagy újjászületés
                  boldogsága kötnek oda. Ott lehet hinni az emberi munkában, a nagy tömegek
                  jövőjében s az emberi igazság eljövetelében. Mindig jobb voltam, mélyebben tudtam
                  erőimet és dolgozni tudtam, ha ott voltam.</p>
               <p>Katica ráragasztotta világos szemeit a férfira, úgy kérdezte:</p>
               <p>- Miért dicséred nekem most úgy Párizst?</p>
               <p>Bálint diákos zavarodással hebegte:</p>
               <p>- Hát, tudod, Róma csak Róma. Templom, makaróni, templom, makaróni: egyik sem az
                  én ételem. Meg itt járvány a malária is. Mi lenne, ha megkapnád! Mi lenne velem
                  nélküled? Csak érted mondom: jó volna, ha holnap tovább állnánk Párizsba.</p>
               <p>A lány szeliden mosolygott:</p>
               <p>- Ha te akarod.</p>
               <p>De mikor lefeküdtek, Bálintból már beteg feszültséggel tört ki:</p>
               <p>- Csak már reggel volna, hogy tovább álljunk. Nem bírom elviselni a gondolatot,
                  hogy mégegyszer találkozunk Szilágyival. A magyar, ha rothadt, rothadtabb minden
                  másnál. Beteg ember, határozottan beteg. Én pedig nem akarok beteget látni, nem
                  akarok beteg lenni. Én egészséges akarok lenni, én élni akarok.</p>
            <milestone n="4" unit="startSubChapter"/>
               <p rend="head">4.</p>
               <p>Fejét felemelte az ágyból. Óvatosan, halk hangon szólt:</p>
               <p>- Katica.</p>
               <p>A lány nem felelt. A csendes szobában olyan szomoru volt a villanylámpa fénye. Egy
                  idő óta így aludtak egész éjjel égő lámpa mellett. Mert a sötétségből rémek jöttek
                  ki, felverték az alvó férfit álmából és megtaposták a szivét. Bálint kissé
                  emeltebb hangon ismételte:</p>
               <p>- Katica!</p>
               <p>A lány hallgatott. Szabályos lélegzete csendesen muzsikált a szoba néma
                  szomoruságában. Már ötödik napja, hogy reggeltől estig róják Párizst s ma hat
                  órakor délután halálos fáradtan jöttek haza. Egy pár falat vacsora után rögtön
                  ágyba is bujtak. Bálint rögtön úgy tett, mintha fejest bukna valami mély álomba.
                  De lehunyt szemmel, visszafojtott szivvel leste, mikor alszik el a szegény lány.
                  Katica még babrált valami megigazítni való kalapon az ágyban, olvasott is valamit
                  s csak most félkilenc óra tájt könyörült rajta az álom. Oldalt, kifelé fordulva
                  aludt, két karja lelógott, mintha kérve nyújtaná valami homályos irgalom felé:</p>
               <p>A kis hotel Beauvoir, ahol fészket fogtak maguknak az Observatoire avenuején, a
                  Port-Royal kis pályaudvara mellett volt, a hirhedt Bal Bullier második
                  szomszédságában. Tiszta, csendes kis szálló, vidéki kis tőkések, tanárok, kis
                  földbirtokosok átmeneti otthona. Itt torkolnak egybe a Saint-Michel, a
                  Port-Royal, a Montparnasse boulevardok, az avenue de l’Observatoire és még vagy
                  három kisebb ucca és nagy levegőjű keresztutat alkotnak. A Bálinték szobája a
                  második emeleten volt egy kis erkéllyel, ahonnan be lehetett látni az odafutó
                  boulevardok dicsőségébe és örvendeni lehetett az avenue hatalmas fáinak egészen a
                  Luxembourg kertig.</p>
               <p>Ez a Párizsban töltött öt nap hosszu hetek zsúfolt életét foglalta magában. Már a
                  vasúti utazás, egy csodálatos októberi napon, át az őszi Franciaországon,
                  fellehelte a megnehezedett élet lappangó kedveit. Az első napon a nagy étvágyu
                  kamasz mohóságával vetette magát Párizsnak. Elment mindenüvé, ahova valami emlék
                  kötötte, ahol fiatal vitorlái valaha valamilyen szélre kibomoltak, ahol az élet
                  egy nagy jelentése dobbant fiatal szivébe. Azt hitte, hogy a hajdan olyan nagy
                  lobogással átélt dolgok igézete visszavarázsolja életét a fiatal, jövőbe rontó
                  Herkulessé, aki ereje vad mámorában nem félt semmitől és hitt a munkában, az
                  emberekben, a szépben. Este aztán összetörve, kedvetlenül, majdnem betegen tért
                  haza. A lány ártatlan kérdéseire az eddigieknél is durvábban támadt rá. Kergette
                  magától: menjen vissza Magyarországba, ne nyomja az ő életét, ő az oka mindennek.
                  Másnap aztán még nehezebbre borult a meglökött lélek. Végigmentek a nagy
                  boulevardokon, ahol hajdan annyi bimbót csókolt élete az életbe. Most unalmas holt
                  lézengés voltak a körutak. Betértek a Louvre muzeumaiba, megnézni régi nagy
                  szerelmeit. Hát ezeket találta ő szépségeknek! Minden szobor, minden kép milyen
                  ezerszer elásított ásítás. Elmentek a Luxembourg kertbe: diák-koplalásai,
                  diák-álmai s egy széles szárnyu nagy szerelme lombos fészkébe. Banális, kinyírt,
                  megborotvált vén park volt, mint egy öreg társalkodóné hamis huncutkáival, hazug
                  virágaival. Bementek pihenni egyet a Cluny kávéházba. Milyen ízléstelenek,
                  locsogók, vén arcuak lettek a diákok. Hol van a jövő lobogása szemükből, az álom
                  szárnyai homlokukról? A Comédie Françaiseben délutáni előadás volt: Molière
                  Précieuses Ridiculesjét adták. Micsoda erős nevetéssel duzzadt valaha élőbbé e
                  darab láttára. A szinészek alig mozogtak, Molière olyan közhelyesen szellemtelen,
                  olyan sületlen volt. Nem tudta az első felvonást sem végignézni, úgy ráncigálta ki
                  Katicát a szinházból, a kacagás bő csecsein csüngő közönség meg is pisszegte a
                  csendháborításért. És szemei mind sötétebbre mélyültek, arca mind komorabbá
                  zordult, ajkai mintha néma circumdederuntot zokogtak volna. Mert bármerre ment,
                  bármit nézett, bárhová fordult az életért jajgató lélek: nehéz fáklyák komor
                  fényében, fekete tárogatók súlyos zenéje mellett egy óriási temetés ment előtte.
                  Ebbe a temetésbe, mint valami fekete tóba, behúllott Párizs minden öröme, munkája
                  és szépsége s megnövesztő része lett a roppant gyásznak. Tizenkét fekete ló súlyos
                  patája verte az elhidegült földet: úgy hozták a mérhetetlen koporsót. És a
                  koporsóban, égfelé fordult arccal, hervadt virágokkal a homlokán, hosszu fekete
                  talárban feküdt az eldőlt fiatal Herkules: a fiatal Boór Bálint. Az uccákon
                  hemzsegő tömeg, a hatalmas házsorok, szinház, park, zene belekeringtek ennek a
                  temetésnek ritmusába. Sírás és temetés volt az egész Párizs: az ő fiatalságának
                  roppant ravatala. Mikor este haza értek, kiverte a halál hidege, szivén vad
                  jajgatásokat vertek ki az évek és mint nehéz batyut, melybe egy meggyilkolt
                  embert dugtak, hullatta a lány elé: - Párizs megvénült. - Ezt mondta: - Párizs
                  megvénült. - Hogy ne kelljen mondania: - Jaj, jaj, elrohant az idő, jaj oda az
                  életem, jaj, jaj, jön a halál és nem lesz napsütés.</p>
               <p>Halkan kikelt az ágyból, lábujjhegyen odament az alvóhoz. Aludt a szegény teremtés
                  s olyan gyermek volt az álom nagy szánalmában. Hogy megsoványkodott, hogy
                  megsápadt az arca. Hogy megverte, megrágta, lehervasztotta életének egyetlen nagy
                  befogadott boldogsága: a folytonos szenvedés azért, akit szeret. Szegényke egy pár
                  hét óta már anya, új élet készül a felajánlott testben. Még gyermekebb, még
                  ártatlanabb, még bolondosabb mint valaha. Sokszor már azt sem tudja, hogy hol a
                  feje, hogy mit tesz: úgy megzavarja a sok szenvedés s élete egyetlen nagy
                  aggódása. A férfi szemeibe nehéz könnycsepp serkedt: - Szegény, szegény kis életbe
                  sodort árvalányhaj, a te nagy szereteted kellett, hogy még nagyobb lehessen a
                  szenvedésem, - sóhajtotta magában.</p>
               <p>Halkan felöltözött, felöltőt vett magára, kalapját is feltette. Már az ajtó felé
                  indult, kinyitotta. De még megfordult, visszanézett az alvóra. Kilépett, bezárta
                  maga után az ajtót. Amint kiért az uccára, megállott. Millió fényben, százezer
                  vágyban indult Párizs éjjeli élete. Megnézte óráját. Alig mult félkilenc. - Hova
                  menjek, mit csináljak magammal, hogy ne sajogjon olyan írtózatosan, hogy
                  vagyok?</p>
               <p>Neki indult a Saint-Michel boulevardnak. Homályos szemmel, ténferegve ment az
                  elsiető arcok hullámai közt. Egyszer csak vidám ének csapott fel. Diákok és
                  diáklányok szökdécseltek a járdán, félkörben összefogózva, valami huncut nótát
                  énekelve. Nevetéstől volt zsiros a szemük s bomlott belőlük a kacagás, mint a
                  tavaszi nedv a megcsurgatott nyírből. Szeretett volna nekik menni, ráöklözni az
                  arcukra, hogy ne döngessék olyan arcátlan-kegyetlenül az ő koporsóját.</p>
               <p>Átment a Pont-neuf hidon. Hűvös szél fujt a Szajna fölött s lent az alvó barna
                  hajókon vörös, zöld, sárga lámpák pislogtak, mint borzalmas óriási macska-szemek.
                  Mintha ráleselkednének, mintha már ugranának. Jaj, a karmaik közé kerül és vége
                  lesz. Majdnem futólépéssel ment át a hidon.</p>
               <p>Oh, ha valahová mehetne, ahol meleg és világosság van. Testvér-féle szivek melege,
                  jóakaratu, őt meglátó szemek világossága. Ahol sokan volnának, nagyon sokan: és
                  mikor őt látnák, mindeniknek felfényesednék a szeme s mindenik szivében ott húzna
                  az ő királyságának széles bíbora. És az ajkak mondanák: - Itt jön Boór Bálint, a
                  mi királyunk, a lelkünk, az életünk királya, aki vért adott a vérünknek, lelket a
                  lelkünknek, életet az életünknek. Gyere hozzánk, nagyon szeretünk. Körül állunk
                  lelkünkkel mint erős fal, nem engedünk hozzád szenvedést, gondot, halált.</p>
               <p>A Louvre áruház árkádjai alatt ömlött a fény és ömlött a nép. Párizs százezer és
                  százezer robotosa: a pénz szörnyű birkózása, a kenyér vad kergetése, az élet nehéz
                  gályamunkája után ezer úton futott a nő-ágyék vigasztalásához. Párizs roppant
                  élete kinyilt, mint végzetes alvilági virág. Elitélt, vak ragyogásu mező volt a
                  millió csóku város, ahol száz és százezer bódult emberbogár röpködött a női ágyék
                  halálos forró kelyhe felé. És a vágy rohanó zuhataga mellett sápadt asszonyok
                  mellükre ragasztott csecsemővel kértek irgalmat. Nyomor-arcu gyermekek árultak
                  cipőfűzőt, levelezőlapot, plajbászt, virágot. Bűn-árnyéku, szörnyű arcu férfiak
                  ajánlottak ledér képeket vagy ledérebb kalauzolást a város égő kárhozatai közt. A
                  nyomoruság torz halászai ki-kivetették a maguk kis hálóit az elrohanó vágy
                  folyóba. Hogy megszedjék a csók adóját, hogy megvámolják a női húsba lehulló
                  embert.</p>
               <p>Az avenue de l’Opéra sarkán egy férfi állott. Leste az elmenőket s ha egy férfit
                  alkalmasan gerjedtnek itélt, odament hozzá, félrehívta. Kabátja zsebéből kivett
                  valamit, mutogatott belőle, felkínálta. Amikor meglátta a Bálint fáradt
                  fejedelem-alakját, rögtön hozzá ugrott. Sajátos durva, inkább parancsoló hangon
                  mondta rossz francia kiejtéssel:</p>
               <p>- Monsieur, j’ai des cartes postales très intéressantes.</p>
               <p>És már nagy titkosan fel is mutatott egy csomót. Az első lapon egy gőzölgő testű
                  nő vad odatartással várta a megszálló férfit. Bálint bosszankodva hárította el a
                  jobbkarjával. De akkor a fény a férfi arcára esett. Bálintból a halálos íjedség
                  zuhanásával jött ki:</p>
               <p>- Mike Márton! Te vagy?</p>
               <p>A férfi összerezzent, mintha a gyilkos nevet verték volna az éjjeli álmához. Lábai
                  futásra rándultak, a képes levelezőlapok kifolytak a kezéből. Lehajolt értük,
                  felszedte őket. Megsápadt, megvert arcát odafordítva, nehéz lélegzéssel
                  mondta:</p>
               <p>- Én vagyok, Bálint.</p>
               <p>A két férfi egymásra nézett. Hervadt arcot, összehúllott roppant romokat, megölt
                  életet, kilökött csillagot látott mindakettő. Ment, ment a négy szem egymás felé,
                  belemerültek egymás mély kútjába, le mélyen, mélyen, ahol gondolaton, szavakon,
                  képeken, az álcás világ furfangjain túl: csak könny, csak fájás, csak zokogás van
                  a tagolatlanul rohanó életben. Mindkettőnek ökölbe szorult a keze. Aztán
                  egymásfelé rándult a két kéz, könny csillogott a négy szemben:</p>
               <p>- Szegény Márton!</p>
               <p>- Szegény Bálint! - mondták egyszerre.</p>
               <p>Egy percig hallgattak. Ott álltak kezet fogva Párizs bomlott ragyogásában, a nagy
                  izzó folyóban sötét sziget voltak. Olyan egyedül voltak ott a százezrek
                  áradatában, olyan különök, olyan árvák. Elkergetett napjai egy éjszakát akaró
                  fajnak.</p>
               <p>A könnyek végigcsurogtak a Mike Márton arcán. Nagy bűnbánattal kérlelt fel
                  fájdalma mélységéből:</p>
               <p>- Bocsáss meg, Bálint.</p>
               <p>- Ugyan mit kellene megbocsátanom? - mondta Bálint és sebet befedő nagy szánalom
                  volt a hangja.</p>
               <p>- Rossz voltam, szajha voltam, megtagadtalak, mikor melletted kellett volna kardot
                  rántanom. Nem hallottam az örökkévaló kakas hívását. Magamat öltem meg, mikor
                  gyáva voltam hitet vallani melletted. Megrohasztott a pénz s az a bestia
                  asszony.</p>
               <p>Bálint nem felelt. Szótlan öleléssel nézte ezt a félrepazarolt embert. Mike nagy
                  nekifohászkodással folytatta:</p>
               <p>- Mert az asszony volt oka mindennek. A végén képes volt gyermeket szülni, hogy
                  odakössön a gályájához. Én bosszuból Malakiásnak kereszteltettem a kis fattyut,
                  hogy egész életében cipelje ezt a nevet, amiért megcsúfolt vele az az asszony.
                  Aztán csak azon vettem észre magamat, hogy a kis Malakiás a furcsa nevével nagyon
                  hozzám nőtt. Olyan édes kacagása volt, olyan nagy szemei. Ezt meglátta a hárpia s
                  még arcátlanabbul pumpolt. Nem képzeled, mennyi aljasságot követtem el a pénzért.
                  Prostituáltam magamat, a művészetemet, festett koporsó lettem. Mind lejebb
                  züllöttem s mind olcsóbban öltem meg magamat. Aztán a kis Malakiás meghalt. Akkor
                  belerugtam abba a fertelmes dögbe, aki megölte az életemet. Ott hagytam, mint egy
                  rühes kutyát. Most itt vagyok és látod, hogy keresem a kenyeremet. És mégis, hidd
                  el, Bálint, ebben a percben nem én fájok magamnak, nem az én megfojtott,
                  megpiszkolt életem: hanem a te arcod, a te végzeted fáj, a tied, aki tiszta és hős
                  voltál. Mert te mutatod az egyetemes magyar halált.</p>
               <p>A szavak sírássá omlottak a megvalló férfi ajkain. Bálint úgy állott ott, mint egy
                  lezuhant harang, melynek minden parányában benne reszket a fájdalom. Mike
                  szomoruan mondta:</p>
               <p>- Ha csak én volnék itt a falu árvája. Én legalább megérdemeltem a sorsomat. De ha
                  látnád a többit, Párizs bujdosó koldus magyarjait. A szegény Konkoly
                  Zoltánt...</p>
               <p>Bálintot mellen ütötte a név. Megtántorult s rohanó lélegzettel kérdezte:</p>
               <p>- Hol van Zoltán, mi lett belőle?</p>
               <p>Mike keserűen legyintett az éjszaka ragyogásába:</p>
               <p>- Vak zongorás egy szegényesebb csóktanyán. Ha akarod, hozzámehetünk. Ma ugyis
                  találkánk van éjfél után, legalább előre érte megyünk. Én mára beszüntetem az
                  üzletet.</p>
               <p>Bálint megfogta a mellette levő lámpa oszlopát, hogy fel ne bukjék. És egy
                  pillanatra az rándult át az életén, hogy ez a világ oszlopa s ha ezt kitépi
                  helyéről, lezuhan a vak mennyezet s elzúz minden emberi szenvedést. Nehéz vihar
                  sepert végig benne. Percek teltek, amig tompára rekedt hangon ennyit tudott
                  mondani:</p>
               <p>- Menjünk hát.</p>
               <p>Visszamentek a Szajnán át, a diáknegyed olcsóbb örömei közé. Az Odéon mellett a
                  Quatre-vents-ucca szűk nyomoruságában átvilágított nagy vörös szám mutatta az
                  ötödik számu házat. Nagy csengetés figyelmeztetett át az egész épületen, mikor
                  beléptek a kapun. A még sötét udvarból egy öreg olcsó Vénusz jött elő azzal a
                  mosolygással, mely kidöbbenti a fajfentartást a férfi-gerincből. De amint
                  megpillantotta Mikét, a mosolygás visszacsuszott az üzleti tartalékba. Egész jó,
                  szivesre derült arccal mondta:</p>
               <p>- Monsieur Zoltán a szalonban van.</p>
               <p>Mike vezetett. Amint mentek fel az első emeletre, itt-ott félig nyitott szobákba
                  esett be a pillantásuk. Némelyik már üres volt s únott ásítással mutatta a
                  szalonba repült pillangó szépség-kellékeit. De legtöbben még ott volt a csók
                  gályarabja s félig vagy egészen meztelenül, a nagy tükör kegyetlensége előtt,
                  készítette anyából szakadt testét, anyától csókolt arcát, anya-szemtől nézett
                  szemeit csók-csiholásra, vérkergetésre, a vágy beteg kutyáinak felverésére:
                  pénz, pénz, pénz-szerzésre. Mikor a két férfi elhaladt ajtójuk előtt, gépiesen,
                  talán tudatlanul és akaratlanul, kivigyorogtak rájuk, mint valami mosolygásra
                  begépezett mű-koponyák.</p>
               <p>A szalonból halk beszélgetés jött ki. A nagy csillárnak még csak egy-két világa
                  égett. A csók nagy bálja csak sokkal későbben, éjfél után kezdődik. Ilyenkor még
                  csak egyesek jönnek: az erkölcsi-világrendesek, a szolid életűek, akik úgy
                  rendezik el a test vágyait, mint a kettős könyvvitelt, vagy a falióra felhúzását.
                  Vagy ilyenkor jönnek a vér beteg korbácsoltjai, az őrült tornák rögzöttjei, akik
                  félnek az emberi szemektől s az első sötétség magánosabb menedékében sietnek
                  elrángani halálos itéletük egy-egy jelenését. Nyolc-tíz lány volt a teremben,
                  mindenik teljesen meztelenül, csak a vállukon volt valami ragyogó szinű: bibor,
                  kék, sárga, zöld palástszerű plüsköpenyeg. Az egyik szegletben egy szolga űlt és
                  ásítozva hallgatta a tereferét. Hátával odadűlve a zongorának, egy férfi beszélt a
                  lányokkal. A lámpa fénye ráesett arcára.</p>
               <p>A lámpa fénye ráesett arcára és ez az arc már újra felvérzett égő seb volt a
                  Bálint lelkén. Oh, hogy megváltozott ez a diadalmas életnek csókolt fiu. A hajdan
                  hancuros göndör fürtökben hejehujázó vörhenyes haj most vállig nőve, hátra van
                  simítva, mintha járdahengerek lapították volna a dacos fejhez. A dacos fejhez,
                  mely már nem dacos, olyan fáradt, olyan oldalra húlló, olyan szomoru. Az arc
                  megfogyott, régi vörös szine oda van. Sápadt és íjedt, mint visszaidézett halott.
                  Az áll, az arc, a bajusz helye csupasz és fehér, eltűnt az élet dús sörtéje róluk.
                  A nyak is megvékonyodott, megfehéredett s mintha hosszabb volna. Az ádámcsutka
                  kiötlik belőle, mint egy kiejtett panasz. A szemek többé nem az élettől kiduzzadó
                  sugárzó golyók. Két megnőtt kék tó, melyeknek szomoru, zavart vizeiben különös
                  árnyékok suhannak el.</p>
               <p>Bálint megállott a küszöbön, hogy lélegzetet vegyen a szive. A lányok megérezték
                  az idegen szagot s testük kinálata már odavillant a vendégek felé. De Bálint az
                  emberi fájdalomnak olyan óriási, olyan átkonduló jelenése volt, hogy rögtön hűvös
                  fagyott rájuk. Nyomorult testük, melyből a rossz csókok kimarták a lelket, mégis
                  női test volt, mégis anyának küldött. Megérezték, hogy ez a szenvedés nem a csók
                  mákonyáért jött. Zoltán látta a lányokon, hogy idegent látnak. Felvetette
                  szemeit.</p>
               <p>Szája, az első pillanatban, kiáltásra vonaglott. De az ajkak néma zokogásra
                  csuklottak fel s elzárták a kitörő hangot. Sápadt arca kifeszült, kezeit mellére
                  tette, mint eltakaró pajzsokat, szemei még nagyobbak lettek. Indult, áradt,
                  kihullámzott a két nagy kék szem kétségbeesett, írtózatos sírása és beleszakadt a
                  szomoru arc, a vonagló száj, a meghervadt test: az egész ember egy végtelen sírás
                  hangtalan, borzalmas mozdulása volt.</p>
               <p>Bálint odarohant, átölelte a fiatalembert, elhajított fáklyáját a részeg tékozlásu
                  fajnak. Most már hangba tört a fiu, erős, darabos, rettenetes csuklásu nehéz
                  zokogásba. És ez a sírás s a Bálint némán vonagló arca bement a csók szomoru
                  lárváiba. Bement az ágyékká züllött lányokba, bezuhogott, mint megnőtt folyó a
                  parti viskókba. Bement a legmélyebbre, hol elbujva, mint mostohától kergetett kis
                  lány, gyermeksírásuk reszketett. És szivük megkondult, mint vasárnaptól lökött
                  harang és lassan, lassan harmat űlt ki a szemükre. A szomoru csók vásárcsarnoka
                  széppé lett egy percre: szánalom és emberi ölelkezés volt.</p>
               <p>Lassanként kiláttak a Zoltán szemei a nagy sírásból. Végigjárták a Bálint arcát,
                  alakját, mint visszajött gazda az ugarba árvult földet. Végtelen fájdalommal
                  szökött ki belőle:</p>
               <p>- Oh mester, hogy megváltozott! Hova lett a régi Boór Bálint?</p>
               <p>Hova lett a régi Boór Bálint? A kérdés, mint téli orkán fagyos fergetege zúgott át
                  a megomolt férfin. Roppant fekete város volt s minden harangja temetésre ringott:
                  Hova lett a régi Boór Bálint, hova lett a régi Boór Bálint? - Tompa hangon
                  mondta:</p>
               <p>- Elment viaszfigurának a magyar klinika panoptikumába. - Aztán feláradó nagy
                  szeretettel kérdezte:</p>
               <p>- Velünk jöhetsz?</p>
               <p>A Zoltán arcán nagy íjedség villant át s valami halvány vér-féle jött az arcába.
                  Zavartan mondta:</p>
               <p>- Éjfélkor biztosan felváltanak. De talán már itt van a kollegám és akkor megteszi
                  azt a szivességet, hogy ma helyettesít. - A lányok felé fordult:</p>
               <p>- Nem tudják, megérkezett már Cocteau úr?</p>
               <p>Három lány is felugrott, hogy megnézik. Olyan szivesen, olyan nem pénzért voltak
                  most jók, hogy szinte nem látszott a meztelenségük. Az egyik lelkendezve futott
                  vissza:</p>
               <p>- Cocteau úr még nincs itt, Monsieur Zoltán.</p>
               <p>Zoltánnak lehervadt a feje. Csendesen mondta:</p>
               <p>- Akkor itt kell maradnom. Menjenek bátyámék előre Veszprémihez, én legkésőbb egy
                  órakor ott leszek.</p>
               <p>Bálintban valami dühös makacs akarat tántorodott fel: mélyéig látni ezt az
                  írtózatos végzetet. Megcirógatta a sápadt arcot:</p>
               <p>- Nem, fiam, megvárunk itt. Lányok, hozassanak maguknak a kedvemért valami
                  likőrt.</p>
               <p>Leűlt egy székre. A lányokból a fizetésre kivillant a szajha, testük újból
                  meztelenné rohant s vidám nevetéssel kiáltották a szolgának rendeléseiket. Mike
                  Márton is széket fogott. Dacos-szomoruan mondta:</p>
               <p>- Ez a bordélyház most többet jelent a magyar szellemnek, mint a Magyar Tudományos
                  Akadémia.</p>
               <p>A szolga már felhozta a likőröket, töltöttek az uraknak is. A lépcsőházból friss,
                  fiatal hangok zaja jött fel. Négy fiatalember rontott a terembe. A lányok már
                  odariszálták nekik a kelendőségüket, már rángták szomoru boltjuk bevált
                  mozdulatait. A fiatalemberek láthatólag valami boros cécóból jöttek s az első
                  mámor kedves huncutságával voltak zajosak. Az egyik, aki itt törzsvendég lehetett,
                  odakiáltott Zoltánnak:</p>
               <p>- Hé, monsieur Zoltán, jouz-nous quelque chose de bien rigolo!</p>
               <p>Zoltán ránézett Bálintra. És ebben az egyetlen pillantásban ott volt minden magyar
                  temető minden kisértete. Aztán odahúllt a zongorához, ráhajolt a billentyűk fölé,
                  verte rajtuk az uccák jókedvét, a Venus vulgivaga vad bokázását. A fiatalemberek
                  felkaptak egy-egy lányt s fiatalul, bolondosan vad táncba keringtek.</p>
               <p>Zoltán verte a zongorát, veszettül, dühösen, mintha a végzetet verné vissza.
                  Forgott a nóta, forgottak a párok. A lányok mind felugrottak, egymáshoz ölelték
                  meztelenségüket s bontott kacagással lódultak bele a ritmusba. Temetői vihar
                  fekete kavargása volt Bálintban a tánc. Mike zokogó gúnnyal mutatott a bordély
                  zongoráját verő magyar géniuszra:</p>
               <p>A nagy világon e kivül</p>
               <p> Nincsen számodra hely.</p>
               <p>És csontra száradt zord arcát igyekezett kacagásba torzítani.</p>
               <p>- Bonsoir, mesdames, messieurs, - mondta egy hang. Egy kövérkés, kedélyes
                  ragyogásu, mintegy harmincéves férfi lépett be.</p>
               <p>A lányok nevetve fogadták köszönését. Zoltán felugrott a zongorától:</p>
               <p>- Monsieur Cocteau!</p>
               <p>Egy perc alatt elintézték az ügyet. A jó Cocteaunak még ajándék volt, hogy tovább
                  lehet a mások jókedve és megnőtt vágya. Zoltán lázasan mondta:</p>
               <p>- Menjünk, menjünk!</p>
               <p>Bálint fizetett. Elköszöntek. Pár perc mulva már a Pont des arts hidon menték át a
                  Szajnát.</p>
               <p>- Hova megyünk? - kérdezte Bálint.</p>
               <p>Mike Márton felelt:</p>
               <p>- A Sainte-Anne-uccába. Emlékszel-e a Veszprémi kis magyar korcsmájára? Ez most a
                  magyar cínterem, itt kisértenek vissza éjfélkor a magyar halottak. Szép társaságot
                  fogsz látni: ott lesz az egész magyar kulturfölény. Mindennap lesem, mikor fognak
                  jönni a csontvázak is Veszprémi papához bablevesre. Mert hogy előbb-utóbb a
                  temetőből is kifajvédik a magyar csontokat, az bizonyos. Ez a magyar föld
                  asszimiláló ereje. Az a hant, amely ide köt. Éljen Jókai tata!</p>
               <p>Közel az Operához, a szűk Sainte-Anne-uccában, egy halvány fényű kirakatos kis
                  korcsmába mentek be. Elül a söntésben egyszerű munkás-féle emberek ettek vagy
                  ittak s egy-két hervadt ucca-lány. Többnyire magyarok. A csapnál az öreg
                  Veszprémi, ősz kecskeszakállával, lelógó fehér bajuszával, töltögette az italt. Az
                  üvegek mögül csak a feje látszott ki. Olyan volt, mint a régi fametszeteken a
                  vízözön után lenéző atyaisten. Nagy szivességgel köszönt az érkezők elé:</p>
               <p>- Hozta isten az urakat! A többiek már odabenn vannak. Csak még az a szegény Timár
                  hiányzik. Tessék bennebb kerülni.</p>
               <p>Akkor szeme megakadt a Bálint hatalmas alakján. Letette kezéből a csap alá tartott
                  poharat, elzárta a bőven öntő csapot. Nézte, nézte Bálintot:</p>
               <p>- Ha nem sértem meg, ugye szintén magyar tetszik lenni? - Aztán megvakarta a
                  homlokát:</p>
               <p>- Egyszer volt is itt az úr, ugyebár? Bablevest tetszett enni, töltött káposztát
                  és turós palacsintát. Nem, nem, üreset, nem kellett sem lekvár, sem turó belé.</p>
               <p>Bálint majdnem irigységgel nézett erre az öreg emberre, akinek élete efélével van
                  butorozva: egy arc, egy étel, egy ital. Ez a multja, a mindennapja, a jövője s az
                  utolsó töltésnél elalszik, mint egy fáradt gyermek. Kezet nyújtott az öregnek:</p>
               <p>- Igen, Veszprémi úr, igaza van, egyszer voltam itt. Nem is olyan régen. Alig
                  húsz, huszonkét éve.</p>
               <p>A söntés mögötti kis szobából lépcső vezetett fel az emelet egyetlen szobájába. A
                  villany fényét gomolygóvá homályosította a nagy pipázás. Mikor beléptek, a bágyadt
                  fényből arcok merültek eléjük:</p>
               <p>- Szervusz Márton, szervusz Zoltán, - mondták az arcok. Aztán olyan hangon,
                  melyben benne volt a megíjesztett test lúdbőrözése s a megütött lélek sírása,
                  egyszerre kiáltották:</p>
               <p>- Boór Bálint!</p>
               <p>Mind felugrottak. Mindeniküknek nagyobb volt most a szeme, élőbb az arca és
                  jogosabb a szenvedése. Otthon Magyarországon, a kenyér és biztos holnap
                  védelmében: talán tagadták volna, talán a felébredt Kain ellene támadt volna.
                  Talán ők is fontak volna egy tövist koszorujához, szítottak volna egy parazsat
                  máglyája alá. De itt a temetőben már kisértetek és jók voltak. És ahogy ez az
                  óriási élő hulla közéjük zuhant: ebben a mérhetetlen tragédiában magukat érezték
                  megnemesedve, saját végzetüket látták az örökkévalóság sugárzásában. Itt csak
                  áhitat, csak szánalom, csak szeretet voltak.</p>
               <p>Bálint leűlt közéjük. Alig kellett egy-kettőt bemutatni neki, ezeket is majd mind
                  ismerte névről. Különös emberek voltak ezek és talán itt volt minden arca a magyar
                  szenvedésnek. Legjobban ismerte köztük Gombkötő Istvánt, akivel valaha mindennapi
                  barátságban volt. A híres ügyvéd egy diósgyőri gyári munkásnak volt a fia. Széles
                  ölelésű eszével, vasakaratával a magyar jogász világ élére küzdte magát. Vagyont
                  szerzett s egy régi úri család nagyszerű virágát kapta meg feleségül. Már
                  város-atya volt, a politika egyik kiötlő birkózója, akit a jövő eljövendő
                  hatalmának emlegettek. De népből szakadt húsában ott volt az emberi nyomoruság
                  emléke s az elitélt tömegek nagy szánalma. A háboru összeomlásakor, mikor az addig
                  politikát kalózkodó urak gyáván megszöktek, mint megrazziázott szajhák: ő úgy
                  gondolta, hogy kötelessége maradni. Maradni a végletekig, ott szorongani az
                  elbukott ország véres teste fölött, menteni, amit lehet, enyhíteni a sebeket,
                  együtt szenvedni a szenvedőkkel, osztozni a fenyegető veszélyben. Neki mindegy az
                  elv, az irány, az izmus, csakhogy fajtáját beleölelhesse erős élete védelmébe,
                  hogy föléje tarthassa eszét és szivét mint egy forró paizst a haragos napok előtt:
                  ez az én vérem, az én szerelmem, nem engedem, nem engedem!</p>
               <p>Az első forradalom alatt államtitkár lett az egyik minisztériumban, a kommün alatt
                  pedig a hadiárvák és rokkantak ügyének volt népbiztosa. Ezer könyörgő kézbe adott
                  kenyeret, ezer remegésnek volt védelme, ezer és ezer sírást törült le. És mikor a
                  kommün véres sárba bukott, mikor az elbujtak visszapáváskodtak biráskodni: a
                  gyávák és bűnösök hisztérikus aljasságával őt visították legelőször hazaárulónak,
                  hogy nagyszerű feláldozása ne legyen érdem és ítélet az ők hitványságával szemben.
                  És azok, akikkel jót tett: nehogy a hála és az elfogadott jótétemény bűnük
                  legyen, a gyengék íjedt aljasságával jöttek tanuskodni ellene. Elfogták,
                  iszonyuan összemarcangolták. És ami a legszörnyűbb volt: fiatal felesége a
                  tragédia első szimatára cégéres-kegyetlenül elhagyta s külföldre utazott egy
                  grófi ficsurral. Több heti börtön után halálra itélték, de Oroszország magához
                  váltotta s onnan került ide. Itt aztán, hosszu, nehéz nélkülözés után, bejutott
                  segédnek egy szajnaparti könyvkereskedésbe.</p>
               <p>Gombkötő mellett egy alig huszonnyolc éves fiatalember űlt. Komoly, könyvbe néző
                  arcu, súlyos homloku, nagy, tiszta szemű. Szemek, melyeken látszott, hogy a
                  gondolatok testetlen járását szokták figyelni. Ez Szőke Gábor volt, a fiatal
                  magyar történettudós, aki egy szinésznő és egy letört magyar dzsentri csókjából
                  fakadt a magyar élet fájdalmas virágának. Első dolgozatai Dózsa Györgyről, a
                  magyar jobbágyság történetéről, a magyar falu kulturtörténetéről nagy feltünést
                  és ádáz harcokat vertek fel. Első hősies kisérletek voltak ezek a tanulmányok,
                  hogy a magyar történelmet a régi érdekszövetségek szervezett reklámjából
                  átalakítsák a faj élet-törvényeit megmutató, az emberi igazság útjára rátérő
                  tudománnyá. A forradalom aztán egyetemi tanszékbe űltette a még gyermek embert,
                  akinek neve bontott zászló volt a fiatal szivekben. Ez lett halálos bűne. Hiába
                  mondta minden munkája az elrendeltetett halálos szerelmet faja iránt, hiába volt a
                  katédrán minden szava kitartott könyörgő tenyér az elnyomott magyarságért:
                  kikergették hivatásából mint egy rossz cselédet, falat nélkül, gyalázatosan.
                  Bármerre fordult, elhúzódtak tőle az emberek s egy pár véres ütődés után ide
                  vonszolta a nyomoruságát. S itt, mert valamit pingálni is tudott: kiáltó cégérek
                  és plakátok mázolásával kereste kenyerét. És a nagyszerű ész, a hatalmas tudás,
                  melyek talán megváltó értelmet tudtak volna adni a magyar multnak, naponként azon
                  töprengett: milyen alakot ordítson egy bajusz-kenőcs vagy sárkefe
                  reklám-plakátjára. Hogy minél több bámulót csődítsen és minél több fillért hozzon
                  az ő inségének.</p>
               <p>Két munkás értelmes arca közt, únottan s már lelkével az alkohol menedékében űlt
                  Apor László. A székely földről fakadt nagyszerű férfit mint honvédkapitányt érte a
                  világháboru. Olyan mélyen kétségbeesett öleléssel ment a véres üzembe, hogy ne
                  hagyja fajtáját, hogy érinthetetlenné őrizze az ősi fájdalmak küszöbét, a magyar
                  gyermekek, az áldott mellű magyar anyák tűzhelyét. A világháború egyik felvilágló
                  neve lett. Aztán orosz fogságba esett s csak az első forradalom végén került haza.
                  Mikor a kommün offenzivákat rendezett, önkényt jelentkezett a hazai rögök
                  védelmére. A gyülevész, fegyelmezetlen embercsordával csodákat művelt s eposz
                  tudott lenni a véres szatirában. Mikor aztán a kommün összeomlott, Sauer gróf
                  vérebeivel rátört egy éjszaka s vérbe marcangolva mint holtat hagyták lakásán.
                  Csoda mentette meg és aztán, felgyógyulva, ő is idejött, hogy sebeit s élete
                  összetört eposzát betemesse Párizs zúgó kebelébe.</p>
               <p>És mindnyájan, akik ott űltek: értelmes munkások, lecsuszott látájnerek: szép,
                  okos, aggódó magyar arcok, mind részei voltak a magyar tragédiának, elgurult
                  aranyai a magyar tékozlásnak, busuló juhászai az idegen pásztorokhoz tévedt
                  nyájnak.</p>
               <p>Alig indult szó, alig koccant össze az első pohár: egy ember-medve cammogott a
                  szobába. Idomtalan behemót testét előre hullatta mint egy megúnt terhet. A
                  hatalmas fej, a szép homlok még a géniusz erejét és méltóságát mondták. De a nagy
                  barna szemek már homályosak voltak az alkohol megszokott mámorától, dülledtek és
                  véres erecskékkel átfutottak. A püffedt arc vörös volt, az orron és az orr körül
                  már kivirágzott a bor. A lomhán elejtett, harcsásan tartott szájból dűlt a
                  borszag. A lelógó barna bajusz mintha a beszívott ital megcsordult csapja lett
                  volna.</p>
               <p>Az alak, lomhán, szuszogva, megállott a fény homályos körében:</p>
               <p>- Adjék isten jóestét, - lihegte.</p>
               <p>Fogadták köszönését. A férfi szemei, mint valami gutaütésre hizlalt disznók, végig
                  turkálták az arcokat. Egyszerre csak kizökkent a mámorából. Egyik kezét odalökte
                  Bálint elé:</p>
               <p>- Egyen meg a fene, ha ez nem Boór Bálint! Szervusz pajtás! Látod: ez a
                  demokrácia. Ha mi megdöglünk, dögöljön meg a fejedelem is. A hullák közt nincs
                  rang, nincs fizetési osztály. Engedd, hogy melléd üljek, ezt a kitüntetést talán
                  még mindig megérdemlem.</p>
               <p>Odament Bálinthoz, átölelte, nagy boros csókot cuppintott az arcára. Leűlt melléje
                  s már szájához szopott egy telt poharat. Timár Sándor a magyar nyomoruság
                  legmélyéről nőtt fel. Valami dunántúli szolgáló szerelmének volt megállandósult
                  csókja. Lakatos mesterségre ment, de a fiatalembert elrendeltetett igézettel
                  vonzotta a könyv, a vers, a szépség s csakhamar egy jószivű tanár vezetése alatt,
                  ki meglátta benne a feszengő tehetséget, rendszeresen művelte magát. Első versei
                  új levegőt: az elitélt tömegek mély gyökerű sírását hozták a magyar lírába. A
                  feltűnt nevű fiatal munkás nagy szerephez jutott a szociáldemokrata pártban és ez
                  lett végzete. Dűlt a pénz és dűlt a csók hozzá s ezt a gyenge lelket elragadták
                  ősi rendeltetésétől. A szenvedés mitológiája kihalványult lelkéből. Azok a
                  gyökerek, melyek a nép-húshoz kötötték s honnan géniusza legmélyebb szineit
                  szívta, elsorvadtak. Lett modern fínom ficsurok, selyemharisnyás nőstény vámpirok,
                  kófic-tisztelők szabad zsákmánya. Már ágyat vetett benne minden úri bűn s hogy
                  megszabaduljon belső szemei kérdéseitől: mind jobban odadobta magát az ágy és az
                  asztal örömeinek. És nem volt kéz, nem volt jóakarat, mely megfogja ezt a
                  nagyerejű tévelygőt s visszavigye tisztább, ősi önmagához. A forradalom alatt, a
                  magyar sebek szörnyű kiáltásai közt, meghasonlott pártjával, átment az
                  ellenforradalomba. De ott aztán olyan tervszerű meggyilkolását látta mindannak,
                  ami magyar érdek és emberi igazság, hogy mégis megkondultak benne az elsülyedt
                  harangok. Annyira romlott nem volt, hogy aljas, annyira erős nem volt, hogy tiszta
                  és hős tudott volna lenni. Mindenkivel meghasonolva s hogy felesége is meghalt,
                  vagyonkája töredékével eljött Párizsba: inni, amig van bor a pohárban,
                  kipusztítani magából a feljajgató lelket, a megölt géniusz feljáró lidércét s
                  aztán elnyúlni valamelyik árokban örök elfelejtésre.</p>
               <p>Timár letette a poharat. Megázott bajuszáról csurgott az ital. Kiáltotta:</p>
               <p>- Éljen Boór Bálint, a legújabb halott! Látod, jó kis kriptácskánk van nekünk itt.
                  Van ital bőven, egy kis bableves is akad, még hitelünk is van az öreg
                  Veszpréminél. Mi kell több a magyarnak?</p>
               <p>Gombkötő nagy barna szemeivel valami távoli szomoruságba nézett:</p>
               <p>- Boldog vagy te, Sándor, te legalább inni tudsz. Bizonyisten, sokszor irigyellek.
                  Mi, mi védtelenek vagyunk.</p>
               <p>Mike oda vigasztalt neki:</p>
               <p>- Ne búsulj, komám, lesz még nekünk hazánk. Olyan hazánk lesz, mint a pinty. Én
                  fogom nektek szerezni, én leszek az új honalapító. Rajzolok egy szép képes
                  levelezőlapot s megkérem rajta az Eszterházyakat, hogy adjanak a négyszázezer
                  holdjukból nekünk egy négyzetméter földet, ahol levetkőzhetjük csontjainkról a
                  húst. A csontjainkon aztán cukrot főzhetnek.</p>
               <p>Apor ideges-dühösen fortyant fel:</p>
               <p>- Ti mindig csak huhogtok. Az ember egyebet sem hall itt, mint kriptát, hullát és
                  halált. Magyarország volt már nagyobb beteg is, mint most és mindig kiheverte. Mi
                  olyanok vagyunk, mint a csalán, akkor nő igazán, ha nagy záporok lugozzák meg és
                  villámok ütnek belé.</p>
               <p>Timár belekötekedett a mámorából:</p>
               <p>- De nagy legény vagy, te villámütött csalán. Ilyenek vagytok mind, ilyen a
                  magyar: ha két felől rugdossák, de talál egy szép metaforát vagy egy büdös
                  hasonlatot, már boldogan hasra fekszik s hiszi, hogy mindent elvégez a
                  Gondviselés. Már ennél jobb hódító az én borom, ezt legalább nyelni lehet.</p>
               <p>Szőke Gábor mély tünődésből emelte fel szép, gondolatra formált fejét. Szemei
                  éles-acélosan néztek maguk elé, mintha a végzet írását olvasnák. Hideg-keményen
                  mondta:</p>
               <p>- Nincsen remény. Voltunk magyarok. Meghalunk. Egy félszázad mulva nem hangzik
                  magyar szó Európában.</p>
               <p>Minden arc odafeszült a megidéző hangra, minden szem kisérteti tágulással nézett
                  az arc hideg sápadtságára. És talán benn az elrejtett arc mindenikben könyörgött:
                  - Hazudj inkább, hazudj valami meleg, másnapra buzdítót, valami menedéket adót!
                  Mit ér a valóság, ha írtózatos, ha eltipor?</p>
               <p>Szőke nagy, olvasásra nyilt szemekkel mondta:</p>
               <p>- Meghalunk. Semmi sírás, semmi lángolás nem fog segíteni rajtunk. Utolsó
                  széthangzó sírása vagyunk egy elnémuló költeménynek. Köröttünk erős fajok kezdik a
                  modern élet új, valóságos eposzát. Akik vallásos hittel tudják szeretni
                  önmagukat. Akiknél a vér: szolidaritás, ölelkezés, segítség és közös tőke és
                  erre a tőkére építik az élet nagyszerű épületét. Minket agyonnyomott a Szent
                  István koronája. Mi elhagyottak, hontalanok voltunk mindig saját honunkban.
                  Idegenek, elhagyottak voltunk a kereszténységgel szemben, mely sohasem lett
                  vérünk, életünk formája és idegen kizsákmányolóknak jelentett kenyeret, földet,
                  hatalmat. Idegenek, elhagyottak voltunk a minden vérrel át és átrontott
                  arisztokráciával szemben, mely csak rajtunk élő végzet tudott lenni és nem nekünk
                  élő szerv. Idegenek és elhagyottak voltunk az idegen betodulókkal szemben, akiknek
                  olcsó magyarkodásért mindent adtunk s akik kitúrnak most bennünket. Idegenek és
                  elhagyottak voltunk a demokráciával szemben, melynek gyümölcseit mások szedték s
                  nekünk csak verejtéke, tövise és piszka maradt. Idegenek és elhagyottak voltunk és
                  vagyunk önmagunkkal szemben: elvesztettük a kezdeményezés merészségét s a
                  szolidáritás hősi vállalását. Idegen étvágyu arisztokrácia, idegen érdekű papság,
                  idegen zagyvaléku középosztály mellett nincs történelmi réteg, mely megvalósítsa a
                  magyar forradalmat: az új magyar államot, mely a magyar faluval s a magyar
                  munkással épít jövőt s ezekből fejleszt középosztályt és történelem-csináló
                  erőket. A magyar élet minden hatalmi pontján, a magyar lélek minden formáló
                  műhelyén idegen érdekű emberek idegen vér törvényei szerint építenek életet. Ma
                  még magyarkodnak s a lencsés tálban még szép frázisokat nyujtnak felénk, de a nagy
                  sír már meg van ásva. A fekete pálcát eltörte az idő fölöttünk, Germánia már
                  feltátotta száját.</p>
               <p>Apor kétségbeesett lobogással, tűzvészre riadt szemmel kiáltott Boór Bálint
                  felé:</p>
               <p>- Mester, mester, ugye nem igaz, ugye, ön hisz a magyarság jövőjében?</p>
               <p>Boór Bálint felemelkedett. Valahogy nem ő, nem az akarata emelte fel. Az egész
                  test felmerült a székről, mint a víztől taszított hulla. Arca szederjes volt,
                  bomlott szemei mintha vak kereséssel néztek volna a fösvény századokba, megpüffedt
                  ajkai közűl kétségbeesett kiáltással üvöltött:</p>
               <p>- Dózsa!</p>
               <p>És írtózatos zuhanással elvágódott az asztal mellé. Mindenki felugrott. Egy a
                  telefonhoz rohant, a többi a fejét vesztve tipegett az élettelen roppant test
                  körül. Zoltán, rászorítva fejét a lebukott férfi vállára, ideges, tördelt
                  zokogással hívta vissza a lezuhant lelket.</p>
            <milestone n="5" unit="startSubChapter"/>
               <p rend="5">5.</p>
               <p>Katica félrehárította a fehér függönyt. A tisztán ragyogó októbervégi nap bejött a
                  tágas szobába s előhívta az ódon breton butorok régi mosolygásait. Künn derült, de
                  csipős hideg őszi idő volt. A szél már napok óta korbácsolta a tenger sörénylő
                  lovait. Azok jajgattak s vad nyerítésük beharsogott az öreg szobába. Az öreg
                  szobába, ahol csend volt, mosolygás és béke.</p>
               <p>Balint kinyújtotta kezeit a lány felé, ki ott állott az ablak széles sugárzásában.
                  A láz utáni enyhület szelid, majdnem gyermek hangján mondta:</p>
               <p>- Gyere ide, édes pintyőkém. Már én is csak úgy szólítalak, mint boldogult
                  nagybátyád. Halott ajakról haldokló ajakra szállt ez a szó. Ugye, sokat
                  szenvedtél? Ugye, rossz voltam hozzád?</p>
               <p>A lány odaomlott az ágy szélére s egész test-lelke forró hullás volt a nagy beteg
                  felé. Nagy zokogásu boldog hangon mondta:</p>
               <p>- Bálint, édes Bálint.</p>
               <p>A beteg lázvert, sovány kezével megbabusgatta a lány ritkásodó szőke haját. Édes
                  zsongás támadt tőle a lányban s most minden hajszála a szivében gyökerezett. Egy
                  nagy boldog, hálás könnycsepp hizott ki a szemébe:</p>
               <p>- Olyan jó vagy, Bálint. Csak gyógyulj meg, csak te ne szenvedj.</p>
               <p>A férfi tört fényű szemei végigsimogattak a hűséges jó arcon. Szelid megadással
                  mondta:</p>
               <p>- Beteg vagyok, pintyőke, nagyon beteg.</p>
               <p>- Meggyógyulsz, édes Bálint. A láz már elmult. Az orvos azt mondta, hogy rohamosan
                  be fog következni a javulás. Csak nem szabad búsulnod, csak nem szabad magad
                  emésztened. Fordítsunk hátat a multnak, felejtsünk el mindent. Nézzünk csak a
                  jövő felé.</p>
               <p>A férfi bágyadt arcán mély meghatottság áhitata reszketett. Felömlő meleg jóságu
                  sírás volt a beszéde:</p>
               <p>- Szegény kis pintyőkém, olyan gyermek vagy. Neked volna szükséged egy jó mamára
                  és te leszel anya. Vajjon hol leszek én akkor, mikor szegényke megszületik? Oh,
                  talán ez a csók volt a legnagyobb bűnöm, mert annak fájdalmát nem én fogom
                  szenvedni. Katica, édes Katica, nem fogsz soha átkozni engem?</p>
               <p>A lány nem szólt. De szemeiből rohantak a könnyek, hogy megmondják élete egyetlen
                  szerelmét, hitét, vallását. A művész lassan cirógatta a feléje hajló fejet.</p>
               <p>Azon az estén alig tudták eszméletre hozni Bálintot. Úgy nagybetegen vitték haza a
                  szállóba, a Katica kétségbeeséséhez. De egy napi pihenés után már felkelt, azt
                  mondta, hogy nem érez semmi bajt, hogy utazásuk óta sohasem volt ilyen friss és
                  egészséges. Csak éppen Párizs nem való neki: ez a nagy zúgás, ez a millió arc
                  fárasztja. Aztán ezekből a magyarokból is úgy párolog a halál, mint valami fekete
                  mocsarakból. Valaha fiatal korában sokat kóborolt Brest vidékén. Bresthez közel, a
                  Baie des Trépassés: a Halottak öble mellett lakott akkor egy kis mezei breton
                  házban s hetekig nem csinált egyebet, mint nézte a tenger örök nyugtalanságát s
                  hallgatta a hullámok bőgéseit a sziklákon. Talán a fiatal emlékek hatása alatt,
                  vagy talán halálba hajló lelkét a hely neve is vonzotta, ide hozta Katicát. Csodás
                  véletlenből a kis breton házban még élt az öreg házaspár és szivesen kiadták nekik
                  a tiszta szobájukat. Ilyenkor, ősz végén, már úgyis csak a nagy művészek, vagy a
                  nagy bolondok járnak ezeken a vad tájakon.</p>
               <p>Aztán ott mindjárt az első nap leverte lábáról a betegség. Írtózatos lázai voltak.
                  Látomásaiban az egész multtal birkózott s néha az egész breton család segített
                  Katicának, hogy lefogják az ágyba dühöngését. De a lázközti lebágyadásokban nagyon
                  melegen, nagyon gyermekül volt jó s Katicát élete legszebb perceivel fizette.</p>
               <p>Hogy ápolta, hogy vigyázta, hogy virrasztotta a beteget a szegény lány. És a
                  minden percnyi riadásban, a nappal ezer gondjában, az éjszaka hosszu
                  aggodalmaiban, a beteg durva öklei és ütőbb szavai alatt: mégis élete legboldogabb
                  napjait élte. Mert minden gondban, gondolatban, éjjel és nappal gyötörhette,
                  könnyekkel égette, tűréssel, virrasztással fogyasztotta, imával, böjttel
                  marcangolta magát érte, mert megsemmisülhetett benne, mint valami tüzes
                  forgatagban. Szenvedő test-lelkével az övé volt, egészen az övé, az ő ápolásáé,
                  az ő vigyázásáé, az ő elrendelt végtelen szerelméé.</p>
               <p>Ma, a nyolcadik napon aztán jóval alább hagyott a láz. A jókor reggel ide
                  kocsikázó orvos gyors javulást igért. A beteg elrévedező szemekkel szólt:</p>
               <p>- Az éjjel mind nyírfákat láttam. Egész életemben úgy szerettem a nyírfákat.
                  Sümegen, nem messze a házunktól, a Nyirád felé nyiló hegyek közt van egy völgy.
                  Soha életemben nem láttam ilyen szép völgyet. A hegyek ormairól a menedékes
                  oldalokon nyírfák ezrei szállnak le egészen a völgyfenék zöld pázsitjáig. Nincs is
                  ott egy szál más fa. Csupa nyír: öregek, bozontos fejűek, fehér testükön nagy
                  szájak és szemek íjesztenek. Vagy fiatalok, rezgő haju, meztelen térdű lenge
                  bakfisok. Olyan könnyűek, olyan vidámak, hogy várod: elkezdenek kacagva
                  szökdécselni a völgy szelid domborodásain. Az éjjel hozzám jöttek ezek a fák.
                  Könnyű lombjuk illanó fényességét rárezgették arcomra s ez olyan jó volt, mint
                  fürdőből kiszálló lány puha csókja. Fehér törzsük bevilágolta az álmomat, mintha
                  menyegzői vidám nagy gyertyák lettek volna. Milyen jó helye lett volna ott a
                  síromnak.</p>
               <p>- Bálint, édes Bálint, ne gondolj a halálra. Hiszen már gyógyulsz. Meglátod, hogy
                  új élet van előtted, hogy még boldog leszel.</p>
               <p>A beteg komoly, szelid feddéssel szólt:</p>
               <p>- Ne bántsd, pintyőkém, a halált. Tudod, hogy azért tudtam egész életemben tiszta
                  és hős lenni, mert mindig kézen fogva jártam a halállal. Ha néha megtántorodtam s
                  félelem vagy kisértés fért szivemhez, rám nézett és sötét szemei mondták: - Boór
                  Bálint, van-e valami az elfutó időben, ami megérdemli, hogy te méltatlan légy
                  magadhoz, hogy eltérj a hivatásodtól? - És én újra erős, újra jó lettem.</p>
               <p>Katica odaszorította arcát a beteg forró kezeihez, úgy szívta magába ezt az
                  omlásában is egyetlenül csodálatos életet. A beteg szeliden elnevette magát:</p>
               <p>- Na, a Herkules-Bálinttal ugyan megesett. Most egy gyenge kis lány tartja benne
                  az életet. Úgy tartja erőtlen kis kezeivel a halál fölött ezt az idomtalan embert,
                  mintha erőmutatványokat végezne. Kis pintyőkém, ha felgyógyulok, cirkuszt nyitok
                  és milliókat szerzek veled.</p>
               <p>Délre Katica jó ebédet főzött neki. Átmelegítő rántott levest és gyenge csirkét. A
                  beteg mohón evett s utána elaludt. De este felé, mikor a szél erősebbre dühödött s
                  a tenger végtelen kétségbeesése átzokogta a szobát, hirtelen felriadt. Felűlt
                  ágyában, világos kékre sápadt lázas szemekkel mondta:</p>
               <p>- Valaki hívott. Valaki a nevemet kiáltotta a tenger felől. Ennye, Katica, ne légy
                  olyan önző, törődj már egy kicsit velem is. Nézd meg, ki akar velem beszélni.</p>
               <p>A lány könyörgött:</p>
               <p>- Bálint, édes Bálint, rosszat álmodtál. Ott künn itéletidő van. Hiszen ha
                  kiáltana is valaki, akkor sem lehetne hallani a tengertől és a széltől.</p>
               <p>Bálint húsba metszőn, gyanus-gúnyosan nézett a leányra:</p>
               <p>- Úgy, úgy, te is összeszűrted vele a levet. Tudom, ki van ott künn. Stuhlmüller
                  Frigyes úr leskedik, hogy mikor ölhet meg veszély nélkül. De nem engedem magam, de
                  én vagyok az erősebb, jőjjön, támadjon szembe, birkózzunk. Majd meglátjuk, ki a
                  legény a csárdában.</p>
               <p>Ki akart ugrani, de valami görcs végigrándult a testén s visszadobta ágyába. Véres
                  hörgéssel acsarkodott:</p>
               <p>- Hát már te is rám támadsz? Ezért bujtál mellém, hogy mikor gyenge leszek,
                  ledöfj. Ők tartottak mellettem, ők fizetnek, te kóchaju szajha!</p>
               <p>Írtózatosan csikorgatta fogait, száját kiverte a tajték. Egy percre lehúllatta
                  arcát a párnába. Nyöszörgött, mint egy beteg állat, melynek nincs szava, hogy
                  megmondja szenvedését. Aztán újból felűlt. Különös üres csodálkozással nézett
                  körül:</p>
               <p>- Ni, megint puszta lett a Haraszt, olyan mint a tenyerem.</p>
               <p>Kitartotta lázas tenyerét és nézegette. Aztán szemei ráestek a lány néma sírásu
                  arcára. Egyszerre végtelen zokogó szánalom telt beléjük:</p>
               <p>- Szegény Tiborc, búsulsz? Elverte vetésedet a jég. Nincs már kalász a Haraszton.
                  - Aztán nagy aggódással keresett szét:</p>
               <p>- Hol vannak a disznók, Anna lelkem, hova tette azokat a disznókat? Mi lesz a
                  világgal, ha nem lesznek disznók?</p>
               <p>Egy darabig hallgatott. Üresen nézett két felmagasodó térdére, mintha kémlelné,
                  micsodák lehetnek. Egyszer csak elkezdte billegetni a fejét, mintha hegedűbe
                  diktálna nótát. Aztán csendesen dudolta:</p>
               <p>Vagy alusznak, vagy nem hallják,</p>
               <p> Vagy pedig nem is akarják.</p>
               <p>A szemei megcsurrantak. Visszatette fejét a párnára, kezeivel betakarta arcát,
                  testét elnyújtotta. Negyed óráig meg sem mozdult. Aztán hirtelen felűlt, végtelen
                  hívással kiáltotta:</p>
               <p>- Katica! Katica!</p>
               <p>- Itt vagyok Bálint, légy nyugodt édes. Mit kivánsz?</p>
               <p>A beteg kitárta karjait. Forró húllásu végtelen bűnbánattal mondta:</p>
               <p>- Bocsáss meg, bocsáss meg!</p>
               <p>A lány fergeteges sírással omlott a két lázas kar közé. Nehéz rázkódással
                  fuldokolta:</p>
               <p>- Oh Bálint, Bálint, ha tudnád, milyen boldog vagyok minden szenvedésben, melyet
                  érted szenvedek.</p>
               <p>A beteg szemeibe visszajött az értelem. Szelid kéréssel mondta:</p>
               <p>- Kis pintyőke, te maradj meg tanunak, te láttad a lelkemet. Ha valaki majd kérdi,
                  ki nyugszik a siromban, mondd neki: egy megölhetetlen nagy szánalom, egy végtelen
                  szeretet.</p>
               <p>Késő éjjel volt, mikor végleg álomba csitult. És amikor a megenyhülés lágy pirja
                  kiverte az alvó arcot, a felzilált vonásokon elsimult a szenvedés s a nyilt
                  ajkakon szabályosan jött ki a lehellet: a lány letérdelt az ágy mellé. Künn
                  tengerrel és széllel volt írtózatos az éjszaka, a világ tépte magát, mint az őrült
                  Lear. És a szerencsétlen, új csirára csókolt nő kétségbeesett imádkozó kezet
                  nyújtott a végtelen fekete harsogás felé:</p>
               <p>- Oh Isten, édes jó Istenem, legyél, kell, hogy most legyél, hogy az én
                  kétségbeesésem, az én könyörgésem ne legyenek egyedül. Kérlek, könyörgöm minden
                  szenvedésemmel, gyötörj engem, nyomoríts meg engem, vedd el cseppenként a vérem,
                  tépj ízekre, ölj meg, de vedd el az ő szenvedéseit, de add vissza neki az életet,
                  a munkát!</p>
               <p>Másnap reggel kilenc óra után a beteg csak kikukkantott a paplan alúl. Az arca
                  vidám volt, szemei a régi tisztasággal ragyogtak. Gyermekes huncutsággal
                  kiáltotta:</p>
               <p>- Kukukk, Katica.</p>
               <p>Katica fakadó boldogsággal futott hozzá. Szobalányos meghajlással kérdezte:</p>
               <p>- Hogy aludt az úrfi? Hogy érzi magát?</p>
               <p>Bálint felült és tréfás, papos prédikálással mondta:</p>
               <p>- Halld meg, ó leányzó, a te uradnak beszédeit. Boór Bálint ma éjjel legyőzte a
                  betegséget, Boór Bálint meggyógyult. Felkel az ő ágyából, jár és új életet
                  kezd.</p>
               <p>Már ki is akart ugrani az ágyból. De Katica kérlelte:</p>
               <p>- Bálint, ne légy gyermek. Legalább az orvost várd meg. Az én kedvemért.</p>
               <p>- Jól van, kedves nagysád, a maga kedvéért akár ide szegeztetem magam. De adjon
                  enni, mert a halhatatlan lelkem éhes.</p>
               <p>Nagyszerű étvággyal, vidáman evett. Tíz óra után megjött az orvos, gondosan
                  megvizsgálta. Elámulva mondta:</p>
               <p>- Csodálatos egy szervezet! Mintha nem lett volna soha semmi baja. Egy pár nap
                  mulva erősebb lesz, mint valaha. Csak sok séta, sok szórakozás és gyakori étkezés.
                  Tényleg, csak ártana, ha tovább is az ágyban vesztegelne.</p>
               <p>Bálint kiugrott az ágyból, átnyalábolta az orvost s egy saját szerzésű keringőbe
                  zötyögtette. Az öreg úr megszorult lélegzettel nevetett:</p>
               <p>- Nini, ezért gyógyítsa meg az ember a betegét, hogy aztán az megfojtsa.</p>
               <p>Amint az orvos elment, Bálint nagy legényes örömmel fogott neki az öltözésnek.
                  Mosdás után jó félóráig elbabrált a tükör előtt. Vőlegényes hiu gonddal fésülte,
                  csinosította magát. Nagy hegyesen odakacérkodott Katica elé:</p>
               <p>- De szép legény ez a Bálint, - mondta neki kanyargó hangon.</p>
               <p>Később, hogy enyhült a szél, kimentek a napos partra sétálni. A tenger még őrült
                  daccal rázta karjait s harsogva szökött fel a sziklák hátára. Bálint eltikkadt
                  nagy gyönyörűséggel nézte a nagyszerű képet:</p>
               <p>- Nem képzeled, pintyőke, milyen jó nagy beteg lenni és a láz a legnagyobb bűvész.
                  Kiégeti a multat az emberből és újból gyermekké teszi. Olyan jólesik most testem
                  minden mozdulása, olyan új ízzel szép a világ, mintha ma öltöztették volna rám az
                  élet friss húsát. Meglásd, pintyőke, még szép életünk lesz. Kihúllottak belőlem a
                  magyar temetők, új ember, új élet vagyok.</p>
               <p>Este, mikor otthon összebujtak a szőke lámpa sugárhajához, már kész tervei
                  voltak:</p>
               <p>- Egy-két napot még itt pihenünk, pintyőkém. Aztán szétnézünk a közeli falvakban.
                  Keresünk egy szép kis házat nagy kerttel és kivesszük bérbe. Reggeltől estig
                  dolgozni fogok. A kertet már most ősszel felásom, hogy elpusztuljanak a férgek
                  benne. Gazdálkodni fogunk. Termelünk gyümölcsöt, zöldséget, bevisszük Brestbe
                  eladni. Lesz szekerünk, lovunk, tehenünk, szerzünk egy nagy kutyát is.</p>
               <p>Szemei széles sugárzással nézték az élet felderült arcát. Aztán gyerekes
                  súnyisággal tette hozzá:</p>
               <p>- Azért szobor is akadhat néha napján. Ha tudnád, hány alak gyűlt fel bennem. Hogy
                  kérnek életet, húst magukra.</p>
               <p>Másnap reggel korán, mint harmatos virágu fa, hajolt a nóta a Katica álmába:</p>
               <p>Nem loptam én életembe</p>
               <p> Csak egy csikót Debrecenbe,</p>
               <p> Mégis rám tették a vasat,</p>
               <p> Babám szive majd meghasadt.</p>
               <p>Katica felébredt. A hang édes folyására lopva kikukkintott a szemhéja alúl.
                  Bálint, hanyatt fekve ágyában, kezeivel vidáman szétlóbálva a ritmust, egymásután
                  énekelte a régi magyar nótákat:</p>
               <p>- Mikor mentem Várad felé,</p>
               <p> Hasadt az ég három felé...</p>
               <p>Már vagy tíz-tizenkét nótát fujt el. Hogy látta, hogy Katica még nem ad életjelt
                  magáról, nagy ravasz íjesztéssel kiáltotta:</p>
               <p>- Milyen jó, hogy ez a Katica most olyan mélyen alszik. Itt az alkalom, megszököm
                  tőle.</p>
               <p>Kiugrott az ágyból s hogy látta a Katica boldog arcát, hozzá ment és egy nagy
                  csókzáport zúdított rá. A lányt zúzta a nagy boldogság, mint forró malomkő:</p>
               <p>- Bálint, Bálint, - mondta elfuló csókolással.</p>
               <p>Reggeli után az új életre épülő szervezet türelmetlenségével sürgette Katicát:</p>
               <p>- Kis Bálintka mamája, vedd fel már a hacukádat. Menjünk csavarogni.</p>
               <p>Katica félénken próbálkozott:</p>
               <p>- Olyan írtózatos szél fú. Várjunk későbbre.</p>
               <p>Bálint kihúzta magát:</p>
               <p>- Hát nem hallod, hogy trombitál a nap? Engem hí. Mit szólna hozzá, ha Boór Bálint
                  félne.</p>
               <p>Neki indultak. Az ég sötétkéken derült volt, a dolgok körvonalai bevéső élességgel
                  látszottak a hideg őszi levegőben. A nap sűrű aranya olyan nagy őszi szánalom,
                  olyan szegényeknek küldött kárpótlás volt. És ebben a végtelen mosolygásban a
                  tenger világos zöldjén őrült szél táncolt. Mintha hisztérikus tébolyodott vággyal
                  a vérnek valami írtózatos táncát járná, ömlő vérre ujjongó visítással forgott,
                  elfúlt, szétnyúlt s újból kezdte. A tenger mint egy kergetett gígászi nő,
                  szétzilálva futott a roppant sziklák éleinek, rájuk vetette magát, korbácsolt
                  fürtjei felcsapzottak a napos levegőbe s aztán nehéz hörgéssel visszavágódott a
                  saját dühébe. Egyetlen csolnak nem volt a tenger hátán.</p>
               <p>Egy percre megálltak. Lélegzet vesztve bámulták a nyugodt napban őrjöngő
                  végtelent. Bálintból kilobogott a gyönyörűség:</p>
               <p>- Be szép! be szép!</p>
               <p>Megindultak a part felé. Minden léptük külön erőfeszítés volt a rohanó szél
                  forgatagában és ez nagy gyermek örömet okozott Bálintnak. Felső kabátját
                  kigombolta s mint szárnyakat bontotta ki a szél ellen. - Meglátjuk, ki erősebb! -
                  mondta diákos kötekedéssel.</p>
               <p>Egy kis öblöcske kiálló pontjáról két breton halász vetett hálót a vizek
                  háborgásába. Mindegyre kihúzták s néha volt is benne egy-két rémült hal. Közel
                  hozzájuk, félig beásva a homok védelmébe, vastag kabátkájába jól begombolva, egy
                  kis kékszemű, vörös arcu pöttöm lányka nézte a tenger rendetlenkedését. Bálint
                  lehajolt, megcsókolta a széltől csipett kis arcot, odadörzsölte arcához. Aztán öt
                  frankot tett a didergő pici kézbe. A cseppség mosolygott a nagy embernek és
                  mosolygott a pénznek.</p>
               <p>Tovább mentek. Jó negyed óráig küzködtek a levegő rohanó katonáival. Egy
                  nagyobbacska sziklás öbölhöz jutottak. A sziklák védelmében egy kis vitorlás bárka
                  rángott. Közel hozzá a sziklán egy ember űlt és nézte a megbolondult tengert.</p>
               <p>Megálltak. Bálint kitárta karjait ennek a mérhetetlen életnek s kitágult szemekkel
                  itta a csodálatos látványt. És amint a végtelen horizontban őrjöngő hullám őrült
                  hullámra rohant, amint ez az egész felrázott végtelenség felszökött az égnek s a
                  roppant küzdelem fájdalma kiharsogott a sziklákon: ebben a halálos rohanásban
                  valami minden ösztönön túlrontó mámor töltötte meg. Belerohanni ebbe az iszonyu
                  kavargásba, küzdeni a feltámadt világgal, mint egy őrült vak gladiátorral,
                  odafeszülni a szél vad tenyereinek, akarata alá tiporni a tébolyodott anyagot,
                  kibontani izmai ujjongását egy mérhetetlen győző kacagásba! Odarohant az
                  emberhez:</p>
               <p>- Fizetek akármit, vigyen a bárkával sétára bennünket.</p>
               <p>- Bálint, Bálint! - sikoltott Katica.</p>
               <p>Az ember vontatva beszélt, mint aki azt hiszi, hogy bolondoznak vele:</p>
               <p>- Nincs annyi pénze az úrnak. Ilyenkor még az ördög bátyja is a parton űl.</p>
               <p>- Adok ötszáz frankot egy félórai sétáért.</p>
               <p>Az ember most már ránézett. Teljesen meg volt győződve, hogy bolonddal beszél:</p>
               <p>- A szegény ember élete olcsó, de nem eladó. Jőjjön holnap.</p>
               <p>A Bálint arcán végzetet kihívó vad lobogás volt. Kivett tárcájából öt darab ezer
                  frankost:</p>
               <p>- Hát engedje, hogy menjünk mi. Ez a pénz a magáé. Legkésőbb egy óra mulva
                  visszahozom a bárkáját. Ha baja lesz, megfizetem.</p>
               <p>Az ember elvette a pénzt:</p>
               <p>- Hát legyen az úr kedve, nem én fizetem a rekviemjét, - mondta csendesen. Nagy
                  gondosan megnézte a bankókat, összehajtogatta, betette a belső zsebébe.</p>
               <p>Bálint már beugrott a bárkába. Az ember oldozni kezdte a köteleket. Bálint
                  harsogva kiáltotta:</p>
               <p>- Gyere, pintyőke! Gyere gyorsan, menjünk a tengerre! Ez lesz a nászútunk!</p>
               <p>Katica síró rimánkodással nyújtotta feléje kezeit:</p>
               <p>- Bálint, mindenre kérlek, kérlek szegény leendő gyermekünkre, ne menjünk! Édes
                  Bálint, most az egyszer teljesítsd a kérésemet!</p>
               <p>A bárka már szabad volt, csak az evező tartotta még a parthoz. Bálint diadalmas
                  hetykeséggel kiáltotta oda a lánynak:</p>
               <p>- Hát maradj a parton, kis gyáva. Aki Magyarországon Boór Bálint tudott lenni
                  negyvenhat éven át és nem pusztult bele, az nem fél egy ilyen kis vizes
                  patáliától.</p>
               <p>Eltaszította a bárkát. A szél már meg is kapta a vitorlát s mintha dús hajánál
                  fogva hurcolna egy szőke lányt, őrült hajítással dobta a bárkát a part mentén a
                  feltarajló haboknak. Katica futott a parton a bárka tűnése után s
                  bele-belejajgatta a szélbe:</p>
               <p>- Bálint! Bálint!</p>
               <p>Diadalmas vad kacagás jött a bárkáról. A férfi állt a bárkán, a szörnyű ingás nem
                  fogott ki rajta. Már melle volt a felrázott tenger, tüdeje a rohanó levegő s
                  mérhetetlenné szélesedve ömlött át rajta az egyetemes élet erőmámora.</p>
               <p>Amint tartotta a kormányt és repült a habok fürtjei között: látta, hogy száz
                  lépésre tőle írtózatos kavargásba csapzik össze a víz valami rejtett szikla
                  fölött. Óriási erőfeszítéssel igyekezett kilökni a bárkát a halálos iramból. És
                  mert mégis anyából szakadt, haláltól visszafélő ember-hús volt, kiszakadt a
                  kiáltás belőle:</p>
               <p>- Segítség! segítség!</p>
               <p>Az iszonyu hang átverte a tenger és a szél haragját. A két halász odanézett:</p>
               <p>- Ez aztán a bolond, - mondta az egyik.</p>
               <p>- Mit kiabál? - kérdezte a másik.</p>
               <p>- Ki tudja, az ördög érti, talán az angyalát látja.</p>
               <p>A víz felől mégegyszer jött a halálra dermedő élet írtózatos kiáltása:</p>
               <p>- Segítség! segítség!</p>
               <p>Az egyik halászból felnyugtalankodott a bekérgesedett ember:</p>
               <p>- Ennye, mit kiabálhat az az ember?</p>
               <p>- Ő tudja, nem a mi nyelvünket beszéli, - vont vállat a másik.</p>
               <p>Bálint és a bárka eltűntek. A mérhetetlen vizek fölött csak a rohanó szél volt s a
                  hullámok őrült győzelme.</p>
               <p>Katica megkövülve nézte a jelenetet. Aztán tébolyodott rémülettel, írtózatosra
                  torzult arccal kezdett szaladgálni a sziklákon, hogy kivisítsa, kisírja, kitépje
                  élete egyetlen értelmét a habokból. Őrült vijjogással kiáltotta a könyörtelen vak
                  harsogásba:</p>
               <p>- Bálint! Bálint!</p>
               <p>A szél megkapta a hangot, mint egy kiszakított virágot s gyilkos visítással dobta
                  be a tenger haragjába. Az ég és a nap, mint a keresztelő fölött, mint a nász
                  fölött, mosolyogtak a roppant koporsó zárulásán. És a szegény anyává csókolt nő,
                  új élettel méhében, bomlott könyörgéssel zokogott az idegen tenger haragja
                  előtt.</p>
               <p>Kezdtem: 1923 november hó 21-én.</p>
               <p>Bevégeztem: 1925 október hó 17-én.</p>
               <p>Írtam: A Gellérthegyen, Génuában, Soriban, Nerviben, Taorminában, Párizsban,
                  Szegeden, a Rókus-hegyen.</p>  
            </div>
         </div>
      </body>
  </text>
</TEI>
