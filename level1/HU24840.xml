<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU24840" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Egy szegény festő szerencséje</title>
            <author>
               <persName>
                  <surname>Lovászy</surname>
                  <forename>Károly</forename>
               </persName>
               <date from="1887" to="1952">1887-1952</date>
               <idno type="VIAF">121419487</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">15713</measure>
            <measure unit="pages">46</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Egy szegény festő szerencséje</title>
               <date>2023-08-23</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/24800/24840/"/>
               <respStmt>
                  <resp>Original Electronic Edition</resp>
                  <name>Szabó Attila</name>
               </respStmt>
            </bibl>
            <bibl type="printSource">
               <title>Egy szegény festő szerencséje</title>
               <author>Lovászy Károly</author>
               <pubPlace>Budapest</pubPlace>
               <publisher>Tolnai</publisher>
               <date>1924</date>
               <ref target="https://mek.oszk.hu/24800/24840/"/>
            </bibl>
            <bibl type="firstEdition">
               <title>Egy szegény festő szerencséje</title>
               <author>Lovászy Károly</author>
               <date>1924</date>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-05-18"/>
     </revisionDesc>
  </teiHeader>
  <text>
    <body>
         <div type="chapter">
            <head>
               I. Upé kisasszony.
            </head>
            <p>Hóhalom-Nádorerdő 107. számú őrház. Feltételes megállóhely.</p>
            <p>Igy könyveli el a vasúti menetrend azt a helyet, ahol még a kávédaráló
               személyszállító csigavonat is csak fitymálva szokott megállni negyedévenként egyszer,
               ha egy elszánt leszálló utas akad.</p>
            <p>Ezt a megállót tulajdonképpen gróf Szederváry Lehel kedvéért csinálták, aki húsz évig
               volt képviselő s közéleti tevékenységéért azt kapta jutalmul, hogy nagykiterjedésű
               erdőbirtoka mellett a vonat feltételesen megállt, ha az erdejében akart
               körülnézni.</p>
            <p>Hóhalom-Nádorerdő kisközségben tulajdonképpen nincs is község. Csak öt ház. A
               bakterház. Ebben lakott Tóth János vasúti őr a feleségével, egy tehénnel, két
               növendék malaccal, nyolc tyúkkal és egy fekete kakassal. Benn az erdő legmélyén állt
               a második ház. Az egyemeletes főerdészi lak. Itt lakott Orbán főerdész. Két
               cseléddel, egy öreg szakácsnéval és egy púpos mosogatólánnyal, valamint két daxlival
               és három vizslával. Az erdő túlsó szélén az erdő előtt az erdőkerülő háza fehérlett,
               nyolc gyerekkel, egy félszemű gémmel (a másik szemét gumipuskával kilőtték) és
               kilenc koszos libával, amely utóbbiak azért voltak ilyenek, mert a közelben nem volt
               víz, ahol lefürödhettek volna. A negyedik ház egy öreg méhészé volt. Az ötödik pedig
               egy nyolcvanhárom éves féllábú koldusé volt kukoricaszárból építve.</p>
            <p>De azért szép volt ez a község, mert egymillió és háromszázötvenezer cser-, tölgy- és
               bükkfa lombjai közt fütyült a rigó és énekelt a csalogány. Karcsúlábú őzek
               szaladgáltak a tisztásokon és a dombosodó erdőrész fenyőin fürge mókusok kunkorgatták
               lompos farkaikat.</p>
            <p>Szerette is ezt a vidéket Orbán főerdész, akinek már az édesapja is itt nevelkedett.
               Csendesen magára hagyatva éldegélt a fák közé ékelt kis egyemeletes kastélyban. A
               felesége már régen meghalt és nem volt neki már más öröme, mint az erdő és a fia. Az
               erdő itt volt mellette s ha látni akarta, csak ki kellett néznie az erdészlak ablakán
               és kedvére gyönyörködhetett benne.</p>
            <p>De a fia messzire volt innen, túl a kéklő hegyeken, ahova még vonattal is sokára
               lehetett eljutni. Igy hát megelégedett azzal a néhány levéllel, amit hosszú
               időközökben hozott a posta. De most, mikor az év vége közeledett, a Gábor fiú nem
               nagyon írhatott, mert rengeteget kellett tanulnia. Nem is várta a levelet tőle, de
               azért megszokta már, hogy minden nap átgyalogoljon Zöldkutra, a postahivatalba.</p>
            <p>A zöldkuti postahivatal egy zsupfedelű házban volt a jegyzői lak mellett.</p>
            <p>A postáskisasszony, Kaszaházy Piroska, igazi romantikus, falusi szépség volt. Szőke
               haja és ábrándos kék szeme szinte ellentétben állottak kacéran fitos orrocskájával s
               arca ilyenformán különös természeti adományként olyan külsőt nyert, hogy ez volt az
               az arc, amelyet, mint a költők mondják, meglátni és halálosan megszeretni, pillanat
               műve szokott lenni.</p>
            <p>Ő volt az Upé kisasszony...</p>
            <p>Ezt a nevet az erdőkerülő találta ki egyszer véletlenül, az ügyefogyott vidéki
               emberek hallatlan naivságával. A leveleken ugyanis az a címzés szokott állni, hogy
               Hóhalom-Nádorerdő, up. Zöldkút.</p>
            <p>Up, utolsó posta, upé...</p>
            <p>Az utolsó postán ő volt a postáskisasszony, az upé kisasszony.</p>
            <p>- No, Upé kisasszony, van-e valami levél? - állított be a postahivatalba az öreg
               főerdész.</p>
            <p>Kedvenc vizslája, a Néró is vele jött.</p>
            <p>- De van ám - felelte Piroska és kacéran felhúzta huncut szemöldökét. - Mégpedig
               messziről hozta a galamb. - Aztán keresgélni kezdett. Három levél volt mindössze a
               ferdelábon álló postaasztalon. Ezt a három levelet forgatta szüntelenül, de a
               főerdész levele csak nem akart megkerülni.</p>
            <p>- Tudom már, hova tettem - nevetett titokzatosan a postáskisasszony és csilingelő
               kacagása napfényt hozott a kis zsupfedelű ház udvarára.</p>
            <p>- Tudom már, hova tettem - ismételte, - de nem adom ám én oda Orbán bátyámnak, csak
               akkor, ha kitalálja, kitől jött a levél.</p>
            <p>Néró türelmetlenül hegyezte a füleit.</p>
            <p>- Talán bizony a méltóságos úr küldte - okoskodott Orbán főerdész.</p>
            <p>- Nem az - sietett a válasszal Piroska.</p>
            <p>- Nem hinném, hogy valami baj történt volna a sógorral - töprengett tovább Orbán.</p>
            <p>- Az sem küldte. Tovább... - biztatta Piroska.</p>
            <p>Néró ugatni kezdett. Sokalta már ezt a köntörfalazást.</p>
            <p>- Akkor hát, csak nem... - akadozott a szava az öregembernek.</p>
            <p>- De bizony ő küldte... - kacarászott Upé kisasszony és már
               húzta ki a levelet a bluzából. Oda rejtette a keble mellé.</p>
            <p>Orbán főerdész a nagy boldogságtól észre sem vette ezt. Remegő kezekkel forgatta a
               levelet és a szeme könnybelábadt az örömtől, mikor meggyőződött róla, hogy nem
               tréfált a kisasszony. Hátul valóban ott ragyogott:</p>
            <p>Feladó: Orbán Gábor, a Gazdasági Akadémia növendéke.</p>
            <p>- Bolond ember vagyok én. Hát kitől is jöhetett volna mástól, mint tőle - dünnyögte
               magában az öreg, mikor nagysietve felbontotta a levelet.</p>
            <p>Csak pár sor írás volt a papíron, de belepirosodott Orbán főerdész arca, mikor
               akaratlanul is hangosan olvasni kezdte.</p>
            <p>Upé kisasszony tölcsért formált kis kacsóiból, odatartotta rózsás füleihez és úgy
               hallgatta.</p>
            <p>Néró ismét hegyezte a füleit. De most már nem türelmetlenül. Inkább kíváncsian. Az
               ugatással pedig felhagyott.</p>
            <p>Szólt pedig a levél:</p>
            <p>
               „Szeretve tisztelt édesapám!
            </p>
            <p>
               Tudatom véled, hogy a Gazdasági Akadémiát sikeresen elvégeztem és
                  alig várom, hogy újra odahaza legyek. Ha semmi nem hátráltat, úgy csütörtökön már
                  keblére szoríthat édesapám. Én már alig várom, hogy lássam magukat. Tudom, hogy
                  összecsapja mind a két kezét az öreg Borcsa szakácsné, ha meglát engem. Bizony,
                  sokat változtam azóta, hogy elkerültem a Nádorerdőből. De majd lesz sok
                  mondanivalóm. Addig is, míg megérkezem
            </p>
            <p>
               kezeit csókolja
            </p>
            <p>
               híven szerető fia Orbán Gábor.”
            </p>
            <p>Az utolsó szavakat már elnyelte a főerdész és egy nagy zsebkendővel nyomkodta a
               szemeit.</p>
            <p>- Holnap hazajön a Gábor - hajtogatta egyre és oda se nézett Piroskára, aki azt sem
               tudta, mit csináljon örömében.</p>
            <p>- No hát akkor megyek haza, megviszem az örömhírt, hadd készüljenek az ünnepnapra -
               búcsúzott az öreg a postahivataltól, - az Isten áldja meg, Upé kisasszony.</p>
            <p>Upé kisasszony egyedül maradt. A szeme rátévedt az asztalra és majd hogy fel nem
               sikoltott boldogságában. Ott feküdt az asztalon Orbán Gábor levelének a borítéka.
               Otthagyta a főerdész.</p>
            <p>Kaszaházy Piroska megnyálazta az ujját és a borítékról leszedte a bélyeget. Nem
               akarta újból felhasználni, Isten ments, a pecsét különben is rajta van. De valami
               lehetett a bélyeg alá írva, mert Upé kisasszony a füle tövéig elpirult.</p>
            
         </div>
         <div type="chapter">
            <head>
      II. Egy kis cédula.
            </head>
            <p>Csütörtök reggel a feltételes megálló úgy elcsodálkozott, ahogyan fennállása óta még
               sohasem. Érthető ez, hiszen annyi embert még nem látott várakozni, mint ahányan most
               álltak a Hóhalom-Nádorerdő állomásán. Pedig de sok vonat futott át már ezeken a
               sineken.</p>
            <p>Az egész Nádorerdő kijött Gábor úrfi fogadtatására.</p>
            <p>- Én már látom füstölögni a vonatot - vélte Tóth János vasúti bakter, akinek a szeme
               csalhatatlan volt ebben a tekintetben.</p>
            <p>Lett is erre nagy ágaskodás:</p>
            <p>- Mingyárt itt lesz a Gábor bácsi - nyugtatta meg az erdőkerülő nyolc rakoncátlan
               csemetéjét, akik úgy sivalkodtak, hogy még a vonat füttyét is fölülmúlták.</p>
            <p>Orbán főerdész nyugtalanul tekingetett a közeledő vonat felé, hátha nem jön a
               gyerek?</p>
            <p>A két cseléd, meg a Borcsa szakácsnő elővették kendőiket, amit erre a célra hoztak
               magukkal és integetni kezdtek.</p>
            <p>Már otthon gondoltak erre. Jó lesz óvatosnak lenni. Hátha nem ismeri meg őket a
               fiatal tekintetes úr és tovább talál menni.</p>
            <p>Nem kellett sokat várniok. Mikor megállt a vonat a feltételes megállón, csak egy
               ember szállt le arról. Csak egy ember. De lett is olyan éljenzés, hogy az utasok mind
               kinéztek a vonat ablakán.</p>
            <p>Szegény Orbán Gábor nem tudta, mit csináljon előbb. Azért hát odaszaladt apjához és a
               szakadatlan, szűnni nem akaró éljenzések közt addig ölelgette, amíg bele nem fáradt.
               Akkor hazaküldték a szekeret és megindultak gyalog az erdő felé.</p>
            <p>Utközben annyi mindent kérdeztek Gábortól, hogy alig győzte felelettel. Hogy hát
               milyen arra az élet, meg nehéz-e a tanulás és hogy ott is nagy-e a drágaság.</p>
            <p>Megfelelt mindenre.</p>
            <p>Mikor az erdő mélyén fekvő erdészlakhoz értek, megállt a kísérők csoportja. Egy se
               hiányzott közülök. Búcsúzkodni kezdtek.</p>
            <p>Ujra éljeneztek. Legjobban az erdőkerülő nyolc gyereke. Ők ugyan nem tudták, miről
               van szó és csak l’art pour l’art kiabáltak.</p>
            <p>Orbán Gábor néhány napot csak azzal töltött, hogy bejárta apjával az erdőnek azokat a
               helyeit, amelyekhez valami emlék fűzte őket. És amint a rigó füttyét, a csalogány
               énekét hallgatva eljutottak az erdő legmélyére is, de sokszor gondoltak könnyes
               szemekkel egy drágaszívű asszonyra, aki most úgy hiányzott közülök. Orbán Gábornak
               sokszor facsarodott el a szíve, ha mostanában a megszokott helyek eszébe idézték
               édesanyját, aki sajnos, nem tudta megélni azt, hogy fiát nagynak lássa.</p>
            <p>Egy-két nap alatt belejött a gazdaságba is. Az öreg Orbán lelkiismeretesen vitte
               magával helyről-helyre és mindent, ami útjukba került, aprólékos szorgossággal
               megmagyarázott.</p>
            <p>De ezeken kívül volt Gábornak még valami mindennapos elfoglaltsága, amiről az
               erdészlakban senki sem tudott. Orbán Gábor minden délután, amint a zenélő óra az
               ötöt elverte, átgyalogolt Zöldkútra. Mint már az olvasó tudja is, Zöldkúton volt a
               postahivatal. Gábor azonban, mint később majd kiderül, nem a levelekért gyalogolt át
               a faluba, hanem azért, hogy Piroskával beszélhessen.</p>
            <p>Piroskát már gyermekkora óta ismeri. Együtt jártak a templom mellett levő iskolába.
               Egymás mellett nőttek fel.</p>
            <p>- Van-e levél Upé kisasszony - állított be egy szép napon Gábor és meg se várta a
               feleletet, hanem komolyságot erőltetve arcára, korholni kezdte Piroskát, - micsoda
               postáskisasszony az, aki nem ad soha levelet!</p>
            <p>- Kitől vár levelet - kérdezi Piroska.</p>
            <p>- Kitől? Senkitől - válaszolt Gábor és lehajtotta a fejét. - Nincs nekem senkim. Ki
               is írna nekem levelet?</p>
            <p>Hallgattak. A postahivatal faliórája hetet ütött.</p>
            <p>- Nem jön egy kicsit sétálni? - kérdezte Gábor és mikor látta a lány húzódását,
               tovább kérte. - Jöjjön hát, Piroska, olyan szép este van, ilyenkor gyönyörű az
               erdőben bolyongani.</p>
            <p>Elindultak. Az este csillagos volt. Utközben elbeszélgettek a régi időkről.
               Felelevenítették a gyerekkoruk minden közös kapcsolatát.</p>
            <p>Egy kis úton haladtak, amely az erdő közepéhez vezetett. Itt leültek az útszéli
               lócára.</p>
            <p>Egyszerre csak mintha megzörrent volna valamelyik bokor.</p>
            <p>Piroska ijedten húzta ki puha, fehér kacsóját Gábor kezéből.</p>
            <p>- Nem kell megijedni, Piroska. Talán csak egy riadt őzike futott el a bokrok
               között.</p>
            <p>De a következő pillanatban már erős reccsenések hallatszottak az erdő mélye felől,
               mint mikor valami nehéz, mozgó test tapos az erdő talajához száradt tavalyi
               leveleken és letöredezett gallyakon.</p>
            <p>- Valaki jön - suttogta Piroska és elhúzódott Gábor mellől.</p>
            <p>A recsegő, erőteljes lépések mind közelebb értek.</p>
            <p>Az egyik bokor kettévált és fénylő szurony, fekete kakastoll bontakozott ki
               belőle.</p>
            <p>Barát Jóska, a zöldkúti csendőr állt előttük. A csendőr izgatott volt és nehezen
               lélekzett a sietéstől:</p>
            <p>Gábor felugrott.</p>
            <p>- Talán valami baj van?</p>
            <p>A csendőr előrenyujtotta kezét.</p>
            <p>- Ezt a kis cédulát hoztam Orbán úrnak...</p>
            <p>Gábor kikapta a cédulát a csendőr kezéből.</p>
            <p>Piros cédula volt.</p>
            <p>Gábor elolvasta és elsápadt.</p>
            <p>Piroska egész testében remegett és vészt sejtve pillantott a cédulába.</p>
            <p>- Kitört a nagy háború... - mondta az izgalomtól rekedten a csendőr.</p>
            <p>Mindhárman hallgattak egy pillanatig.</p>
            <p>- Mikor tetszik utazni? - kérdezte a csendőr.</p>
            <p>- A parancs úgy szól, hogy haladéktalanul, a legközelebbi vonattal...</p>
            <p>- Csak azért kérdem - mondta a csendőr, - mert felelős vagyok a környéken lakó minden
               fegyverbíró férfi személyéért.</p>
            <p>- Nyugodjék meg - felelte Gábor, - velem nem lesz baja. A legközelebbi vonat, azt
               hiszem, reggel nyolc órakor megy, azzal indulok...</p>
            <p>A csendőr szalutált. Egyedül maradtak. Piroska kezeibe temette arcát és zokogott.</p>
            <p>- Ne sírjon hát - karolta át Gábor a lányt. - Most elmegyek. Mert menni kell. De ha
               az Isten megsegít és visszatérek, akkor...</p>
            <p>Csönd volt. A szomszéd faluból harangozás csengése szűrődött át az esti
               levegőben.</p>
            <p>- ... akkor - fejezte be Gábor, - feleségül veszem magát. Egy kis házunk lesz majd
               itt valahol az erdőszélen, ott fogunk lakni békében-boldogságban. Jó lesz?</p>
            <p>- Jó - sírt tovább Piroska.</p>
            <p>Gábor lassan felemelte Piroskát a padról, szorosan belékarolt és kísérte
               visszafelé.</p>
            <p>Reggel nyolc órakor egy egészen furcsa vonat állt meg az állomáson. Felvirágozott
               vonat volt. Katonák hajoltak ki az ablakain. A vonat prüszkölve állt meg a feltételes
               megállón. Innen is vitt valakit: Orbán Gábor tartalékos hadnagy urat...</p>
            <p>Egy fehér zsebkendő integetett búcsút a vonatnak. Piroska fehér kendője...</p>
            
         </div>
         <div type="chapter">
            <head>
             III. Szonja szíve.
            </head>
            <p>Évek teltek. Évek múltak.</p>
            <p>Szibériában esett a hó. És heteken át dühöngve fútt az északi szél.</p>
            <p>Esténként farkasok, kutyák és emberek üvöltöttek hosszan elnyujtott hangon a végtelen
               hómezőkön.</p>
            <p>A hó majdnem teljesen befödött egy hosszú, keskeny épületet, amelyből nem látszott ki
               jóformán semmi, csak éppen sejteni lehetett, hogy valami lehet a hó alatt, abból a
               keskeny füstcsíkból, amely hol egyenesen fölfelé szállt, hol jobbra-balra tekergőzött
               idegesen, amint a mérges szél a füstöt ide-odacsapkodta.</p>
            <p>Hatvan ember lakott a házban a hóba temetve. Hatvan elkeseredett, szomorú magyar.
               Hatvan fogoly. Hatvan hóember.</p>
            <p>Három éve nem hallottak mást, csak farkasordítást, kutyaugatást szélsüvöltést és az
               egymás sóhaját, amely, ha hangosabb volt, szomorú hazai nótákban dühöngte ki
               magát.</p>
            <p>Évek teltek. Évek múltak.</p>
            <p>Hatvan legyengült, fáradttestű ember egy lélekkel vágyakozott el a fehérség
               országából.</p>
            <p>Éjszakánként, ha csilingelő szánok csengése felverte álmaikból a nekibúsult
               magyarokat egy pillanatra, amíg az álom nem kavargott el agyukból, a falusi templom
               harangját hallották kondulni.</p>
            <p>És semmi hír. Levelet sohasem kapnak.</p>
            <p>Orbán Gábor is itt él a hatvan szomorú hadifogoly között. Sűrű szakálla, sovány arca,
               beesett szemei felismerhetetlenné tették. Süketen és vakon, messzire mindentől, ahol
               élet van, a hadifoglyok kegyetlen némaságban töltik napjaikat.</p>
            <p>Ezelőtt jobb helyük volt. Nem tetszett nekik. Jobb helyre kívánkoztak. Kaptak még
               rosszabbat.</p>
            <p>Kis fadarabkákat vágnak reggeltől-estig. A fehér hó világításánál sokan még éjszaka
               is dolgoznak. Apró szálkákat hegyeznek, élesítenek türelemmel. Addig, míg jönnek
               érte a kínaiak és olcsó pénzért elviszik. Ebből élnek. Fogpiszkálót gyártanak a
               sárgáknak.</p>
            <p>És egyre várnak. Levelet vagy akármit. Ami új életet önt beléjük. Ami reményt táplál
               szívükbe.</p>
            <p>És soha semmi. Élnek tudatlanul és kedveszegetten. A levelekért minden nap más megy.
               A levelekért, amit nem kapnak. Hatvan ember ajánlkozik futárnak napról-napra. A
               tisztek sorsolják ki a futárt a foglyok közül. Mindegyik menni akar. Hátha neki
               sikerül? Hátha ő hoz levelet?</p>
            <p>Mennek vidáman, kedvvel, reménykedve. És jönnek lehajtott fővel, szomorúan, üres
               kézzel.</p>
            <p>Egy szomorú szibériai reggelen Orbán Gábor hadnagy neve került ki győztesen.
               Irigykedő szemek kísérték útján, addig, amíg a pergő hózivatar eltakarta szemük
               előtt.</p>
            <p>Orbán Gábor először ment a levelekért. Térdig gázolva a hóban, a hideg széltől
               tartóztatva, keményen sietett célja felé. Valami bizalom szállt belé és hinni kezdett
               szerencséjében.</p>
            <p>Este lett, mikor meglátta a postahivatal sárgán megvilágított ablakát. A szíve
               hangosan dobogott, felvillanyozva a közeli szerencsétől vagy szerencsétlenségtől,
               rohanni kezdett.</p>
            <p>Mikor belépett a helyiségbe, egy pillanatra megállt a küszöbnél és körülnézett.
               Kellemes érzés fogta el, friss pezsgés futott át karjain. Négy éve először állt meleg
               szobában.</p>
            <p>- Dobri vecser - köszönt félénken Gábor és próbált visszaemlékezni néhány szóra, amit
               már úton-útfélen megtanult az oroszoktól. A köszönésre egy lány jött elő a szomszéd
               szobából.</p>
            <p>A postáskisasszony.</p>
            <p>Orbán Gábor, mint akit lecövekeltek, nem tudott elmozdulni helyéről. A szemei
               kimeredtek. Gépiesen, önkéntelenül egy nevet suttogott maga elé.</p>
            <p>- Piroska.</p>
            <p>A postáskisasszony mindebből nem értett semmit. Csak arra gondolt, milyen különösek
               ezek a magyarok.</p>
            <p>Orbán Gábor meg nézte egyre... A szőke haját... a kék szemét... a fitos orrát. Mintha
               csak őt látná. Milyen különös...</p>
            <p>A lány valamit intett és mosolygott hozzá. A mosolyában érezni lehetett, hogy valami
               kellemes meglepetésre készül. A szekrényhez ment és kivett belőle egy levelet.</p>
            <p>- Orban Gabor - mondta és hamiskásan nevetett hozzá, mint aki gúnyolja magát, hogy
               rosszul beszéli az idegen nyelvet.</p>
            <p>Orbán Gábor, mikor meglátta a levelet és a nevét hallotta, azt hitte, álmodik.
               Szédülni kezdett. Hát micsoda különös dolgok történnek vele. Soha senki nem kapott
               levelet. Először jön ő és máris van levél. És az ő címére... Lehetetlen.</p>
            <p>De ott volt a bizonyíték. Már bontogatta is. A levélben az volt röviden, hogy a
               svájci vöröskereszt misszió értesíti Szederváry Lehel kérésére édesapja haláláról.
               Egy kevés utóirat: A gróf úr igéri, hogy megvárja őt. Az állomást betöltetlen hagyja
               addig.</p>
            <p>Tehát meghalt az apja.</p>
            <p>Néhány pillanatig belebámult a levegőbe. Az ablakon keresztül befehérlett a sívár
               hópuszta. Most már mindegy. Itt vagyok. Egyre megy. Egyedül van. Nincs senkije.</p>
            <p>Erős rázkódás futott át testén és görcsösen zokogni kezdett. Többre nem
               emlékezett.</p>
            <p>Szonja, a postáskisasszony, nézte a nagy darab embert. Hogy sír szegény. Az oroszok
               is így sírnak. Vajjon mi fáj neki? Megfogta szépen a karjánál és a diványhoz
               vezette.</p>
            <p>Orbán Gábor lágy, puha kéz simogatására ébredt. Egy diványon feküdt és előtte egy
               leány térdelt. Szonja. Piroska. Mindegy. A kezében poharat tartott. Gőzölgő teával
               kínálta. Olyan jó meleg volt a szobában...</p>
            <p>Egy szív melegített... Szonja szíve...</p>
            <p>Kint esett a hó és dühöngve fútt az északi szél. Orbán Gábor a fogolytáborból
               mindennapos vendége lett a postahivatalnak. Szonja már messziről integetett, ha jönni
               látta. Gábor már tudott valamit oroszul és Szonját nagy üggyel-bajjal tanítgatta a
               magyar nyelvre. Most már megváltozott az élete. Néha még örülni is tudott.
               Elszórakoztatta a lány naiv csacsogása, mikor mesélt neki édes-bús történeteket a
               csillogó, elérhetetlen Moszkváról, az atyuskáról, mikor mutogatta a nagyszakállú ősei
               megsárgult fényképét.</p>
            <p>Szerette Szonját. Szonja visszahozott elé valamit a multból. Sokszor úgy érezte, hogy
               nem is Szonjával beszél, hanem Piroskával. Ilyenkor az orosz kunyhó mintha átalakult
               volna zsupfedelű házzá és az ablakon keresztül úgy látta, hogy a fehér hóból
               zöldlombú fák nőnek ki és ágaikkal integetnek felé.</p>
            <p>Szonja is szerette őt. Megragadta Gábor hazavágyódó borús melankóliája, ábrándos,
               fájdalmas szemei, hatalmas, erős alakja.</p>
            <p>Barátság fejlődött ki köztük. Nem mult el egy nap, hogy ne találkoztak volna.</p>
            <p>De Szonjának szülei is voltak. Két öreg szenvedőarcú orosz, akik esténkint a
               lámpafénynél gyanus titkolózó szemekkel mérlegelték Orbán Gábort. Féltették a
               lányukat.</p>
            <p>És ez a félelem ráragadt Szonjára is.</p>
            <p>Mi lesz vele, ha elmegy Gábor? Ha itthagyja őt?</p>
            <p>És Gábor feleségül vette Szonját.</p>
            <p>A hadifoglyok észre sem vették, hogy múlnak a napok, hónapok, évek. Sokan elköltöztek
               már közülük. Megfogyatkozott a számuk. Már a fele se volt meg a hatvannak.
               Egyre-másra kapták az útlevelet és boldogan utaztak el a szomorú országból. Egyesek
               megnősültek. Orosz asszonyt hoztak a táborba. Megélénkült az élet. Csengő gyerekkacaj
               mellett gyorsabban ment a munka.</p>
            <p>Orbán Gábort, valahányszor valaki elbúcsúzott tőlük, olyan honvágy fogta el, hogy
               napokig nem tudott másra gondolni, mint a hazamenetelre. Ujra meg újra kicirkalmazta
               magának a hazatérést. Milyen jó lenne. Istenem. Ujra ott lenni az erdőben. A régi
               házban. Látni a régi, megszokott arcokat. Hallgatni a rigó fütyülését. A csalogány
               énekét. Hát sohasem éri ezt el?</p>
            <p>Szonja észrevette, hogy valami bántja az urát. A két gyerek - mert már az is volt -
               ilyenkor térdeire csimpaszkodott és úgy néztek rá, mintha valami közeli baj lebegne
               fejük fölött. Érezték, hogy valami történni fog, ami megbontja eddigi békés
               életüket.</p>
            <p>Orbán Gábor viaskodott magával. Izig-vérig becsületes volt. Nem tudta elhatározni
               magát. Mit csináljon? Érezte, hogy most már nem bírja tovább. Érezte, hogy egy-két
               hét mulva, mikor szabad lesz az út hazafelé, nem tud tovább ittmaradni. De odahaza
               Piroska várja, akinek megígérte, hogyha visszajön, feleségül veszi. Őket nem viheti
               magával. Szonjának és a két gyereknek itt kell maradnia.</p>
            <p>És mikor már mindenki elment és üres maradt a fogolytábor, Gábor egy levelet küldött
               Szonjának. A levélben megírta, hogy nem bír ellenállni vágyainak, hazamegy és a végén
               szentül megígéri, hogy nem felejti el őket, gondoskodni fog róluk, amint lehet,
               felhozatja Szonját és a gyerekeket magához.</p>
            <p>Gábor útban volt Magyarország felé...</p>
            
         </div>
         <div type="chapter">
            <head>
               IV. Piros az ég alja.
            </head>
            <p>Hosszú, kínos utazás után Orbán Gábor Kőbánya felé fáradtan és kimerülten meglátta a
               ragyogó ívlámpák sorától megvilágított pesti bérkaszárnyák tömegét.</p>
            <p>Eszébe jutott, hogy gyerekkorában, mikor utoljára volt Pesten, édesanyja milyen féltő
               gonddal vezette végig a forgalmas uccákon. Fájdalommal telt meg a szíve. Teljesen
               egyedülállónak érezte magát.</p>
            <p>A pályaudvar kavargó emberáradatában hirtelen elévarázsolódott Szonja képe. A
               pályaudvaron kutató szemek, izgatottan keresték a hozzátartozóikat. Mindenki várt
               valakit. A gyerek az apját, a feleség az urát, az apa, az anya a fiát.</p>
            <p>Miért hagyta ott Szonját és a gyerekeket? Kivette a zsebéből a képet, amit Szonja
               zubbonyába rejtett. Ott volt Szonja a gyerekekkel. Megcsókolta. Könnyezett. Aztán
               sietve megindult Szederváry Lehel villája felé. Az uccán az emberek megbámulták.
               Megérezték rajta, hogy messziről jött. Sok kérdezősködés után eljutott a villa
               elé.</p>
            <p>A kapus nem akarta beengedni. A rácson keresztül válaszolt nem sok bizalommal:</p>
            <p>- A gróf úr nincsen idehaza. A klubba ment, ott megtalálhatja. - Megmondta a címet és
               Gábor elindult a klub felé.</p>
            <p>A grófot valóban ott találta. A hallba hivatta le, Szederváry idegesen jött, kezében
               kártyát és zsetont szorongatott.</p>
            <p>- Mivel szolgálhatok? - kérdezte és látszott rajta, hogy hamar el akarja intézni a
               dolgot.</p>
            <p>- Orbán Gábor vagyok - mutatkozott be illedelmesen.</p>
            <p>- Ja, maga az az Orbán - emlékezett lassan a gróf, - áhá, már emlékszem. Az erdő, mi?
               ugye? Nagyon örülök. Miben állhatok rendelkezésére?</p>
            <p>- A méltóságos úr megígérte - kezdte Gábor, - hogyha hazatérek a fogságból, átvehetem
               szegény atyám állását. Azért jöttem, hogy...</p>
            <p>- Hát hogyne, kérem. Csak menjen le. Az állás üres. Foglalja el. Aztán vigyázzon, ne
               hozzon szégyent a családjára. Mert a nagyapja is már kitűnő ember volt.</p>
            <p>A gróf barátai türelmetlenkedtek. A liftes már érte jött.</p>
            <p>- Megyek már - szólt a gróf. - Hát az Isten áldja meg - fordult Gáborhoz és a kezét
               nyujtotta, - sok szerencsét.</p>
            <p>Gábor a legközelebbi vonattal utazott. Most nem tudott örülni a visszatérésnek.
               Hazug, piszkos embernek érezte magát. Hogy nézzen most Piroska szemeibe? Milyen
               arccal köszöntse őt?</p>
            <p>De azért, mikor Zöldkút felé közeledtek, a szíve hangosan dobogni kezdett.</p>
            <p>- Piros az ég alja - szólt valaki a szembenlévő padról. - Szelet jelent.</p>
            <p>- Nem a’, - vitatta a másik. - Ott valami ég.</p>
            <p>A vonat ablakán kellemetlen füstszag tódult be. Gábort rossz sejtelmek kezdték
               gyötörni. Csak nem történt valami baj?</p>
            <p>De már a kupéban ülők mind felugráltak és az ablakhoz csoportosultak.</p>
            <p>- Ég a Szederváry erdője - mondogatták. Az öregasszonyok sikítoztak. A fiatalok
               gyönyörködtek a tűzben.</p>
            <p>Megérkeztek. Gábor idegesen ugrott le a vonatról.</p>
            <p>Mindent tudott.</p>
            <p>A parasztok úton-útfélen siránkoztak. Lehajtott fővel, szomorúan mondogattak egy-egy
               „dícsértessék”-et.</p>
            <p>Gábor, mint az eszétvesztett, rohant végig a pusztaságon. Csak homokbuckákat látott
               mindenfelé, sehol egy nyom, amely eszébe juttatná a híres Nádorerdőt.</p>
            <p>A távolban piroslott a tűz, sistergése idehallatszott. Orbán Gábor leült egy
               fatuskóra, amelyet csodálatosképpen elkerült a tűz és bámulta, mint ég le az erdő
               vége is.</p>
            <p>Nem maradt semmi az erdőből.</p>
            <p>Elpusztult minden emléke, ami ehhez a tájékhoz fűzte. Még rom sem maradt utána. Vele
               pusztult a multja is.</p>
            <p>És Orbán Gábor megindult az állomás felé...</p>
            
         </div>
         <div type="chapter">
            <head>
              V. Magasszárú fekete fűzős férfi...
            </head>
            <p>Orbán Gábor céltalanul rótta a pesti uccákat. Reggel már korán fölkelt és elment a
               lapok kiadóhivatalai elé és ott böngészte az apróhirdetéseket. Érezte, hogy ez így
               tovább nem mehet. Ami pénze volt, a sok utánjárásban elfogyott és most már hozzá kell
               fognia valamihez, ha nem akar éhen halni. A lapokból kijegyzett magának néhány címet
               és azokat még korán reggel fölkereste. De sehol nem sikerült állást kapnia. Mindenütt
               elutasították:</p>
            <p>- Sajnáljuk, az állást már betöltötték.</p>
            <p>Ment tovább. Néha már úgy elkeseredett, hogy elhatározta, nem törődik semmivel. Lesz,
               ahogy lesz. Ugy még nem volt, hogy sehogy se lett volna. Aztán látott még rosszabb
               sorsban levőket, hallott keserves panaszokat és úgy, ahogy megvigasztalódott.</p>
            <p>Egy meleg júniusi napon elkeseredve és reménytelenül ődöngött a körúton, mikor valaki
               nevén szólította. Odafordult, amerről a hang jött. Kis faalkotmány előtt alacsony
               sámlin egy fiatalember ült, az szólította meg. Körülötte skatulyák, dobozok, rongyok
               hevertek szanaszét.</p>
            <p>- Mi az, Gábor, meg se ismered a szegény embert? - kérdezte az idegen, mikor látta
               Gábor csodálkozó arcát.</p>
            <p>Orbán Gábor már emlékezett. Egyik tiszttársa, akivel együtt volt hadifogoly a keserű
               Szibériában. Karcsú, szőkehajú, merengőszemű gyereknek ismerte mindig, akit
               csúfoltak is a társai:</p>
            <p>- Mi lesz belőled, ha otthagyod a katonaságot. Hogy fogsz te megélni?</p>
            <p>A katonatiszt mintha megérezte volna Gábor gondolatát, sietett válaszolni rá:</p>
            <p>- Ugy-e, hogy találtam magamnak állást. Mégse fogok éhen dögleni.</p>
            <p>- De hogy jutottál erre az eszmére? - kérdezte Orbán.</p>
            <p>- Hogyan? Láttam, hogy ma Pesten teljesen megfordult világ van. A kereskedőkből
               segédek lettek. A segédekből gyárosok. Az, aki azelőtt parafadugót gyártott, ma
               eszcájgot mos. Mit csináljon hát egy katonatiszt? Mit csináljon?! Menjen el
               cipőpucolónak.</p>
            <p>Orbán Gábor csodálkozva nézte barátját. Lám, mit tett a háború. A kis nyálasképű
               hadnagyból milyen elszánt, határozott ember lett. És elgondolkozott... Tulajdonképpen
               ma semmi sem szégyen. A munka legkivált. Rögtön támadt egy ötlete.</p>
            <p>- Mondd - kérdezte kíváncsian, - én nem folytathatnám ezt a mesterséget?</p>
            <p>- Dehogy nem. Ha nem a puszta kérkedés vezet, hanem valóban kenyérkereset végett
               szánod rá magad, úgy holnapra mindent megszerzek neked.</p>
            <p>Gábor hálásan szorongatta a cipőpucoló kezét.</p>
            <p>És másnap már mint „üzlettulajdonos” ébredt. Az „üzlet” nagyon jó helyen állt. Két ucca kereszteződésénél
               állították fel a faalkotmányt, mellé egy kis kredencet, amelyen szép sorrendben
               sárga, fekete, vörös cipőkrémek sorakoztak.</p>
            <p>Gábor nagy kedvvel látott új mesterségéhez. Pár óra alatt úgy értette, mintha évek
               óta csak ezt folytatná.</p>
            <p>Talán mert forgalmas helyen dolgozott, vagy talán intelligens arca csalogatta a
               vevőket, de biztos, hogy első nap, mikor összeszámolta keresetét, nagyon meg volt
               elégedve foglalkozásával.</p>
            <p>A barátjának kifizette a fölszerelést és még pénze is maradt. Az első nap vagy
               kétszázan tisztíttatták nála a cipőjüket. Este táblát készített odahaza. Szép
               kaligrafikus írással, cirádás nagybetűkkel megjelölte, mennyit kell fizetni a
               „magasszárú fekete fűzős férfi vagy női”, „magasszárú fekete gombos férfi vagy női”,
               „a fél sárga férfi vagy női” stb. cipőkért. Amilyen jól ment az első nap, éppen olyan
               csalódás érte másnap. Egész nap egy vevő sem mutatkozott. Esett az eső, sáros volt az
               ucca, nem érdemes ilyenkor cipőt pucoltatni.</p>
            <p>Délután pedig egyetlenegy jött. Egy „fél sárga női”. A „fél sárga női” igen csúnya,
               kifestett személy volt és Gábor legnagyobb bosszúságára folyton beszélt.</p>
            <p>- Milyen dekorációi vannak magának? - kérdezte, mikor meglátta Orbán tiszti ruháján
               az érmeket. Imponált neki, hogy egy katonatiszt pucolja a cipőjét.</p>
            <p>- Ezeket a harctéren kaptam - felelte Gábor kelletlenül, csak azért, mert ha a vevő
               kérdez valamit, üzleti érdekből muszáj rá felelni.</p>
            <p>A nő gúnyosan mosolygott. A mosolyában benne volt, hogy egy szót sem hisz a dologból.
               Neki akarja mondani egy cipőpucoló, hogy katonatiszt. Neki!</p>
            <p>Gábor észrevette a gúnyos mosolyt. Bosszúból fekete cipőkrémet is kent a sárga
               cipőre.</p>
            <p>A harmadik napon délelőtt hét vevője volt. Az egyik egy ideges ügyvéd, aki fel se
               tette a lábát az emelvényre, máris rárivallt:</p>
            <p>- Na, még mindig nincs kész? Mit piszmog itt!</p>
            <p>A másik elegánsan felöltözött ficsúr volt. Lukas lakkcipővel. A harisnyát is bekente
               Gábor, hogy ne lássék a szakadás. Hiába, szíve, az van...</p>
            <p>Délután egy „magasszárú fekete fűzős férfi” jött. Gábor már úgy hozzászokott a
               munkához, hogy nem is nézett a vevőjére, csak a cipőket figyelte. Dolgozott, kent,
               dörgölt és közben fütyörészett. Mikor bevégezte a munkát és a pénzért nyujtotta a
               kezét, majdhogy le nem esett a sámliról. A „magasszárú” se tudta odaadni a pénzt
               meglepetésében, csak tartotta a levegőben.</p>
            <p>Olyan különös volt a jelenet, hogy egész csoport keletkezett Gáborék körül.</p>
            <p>- Hadnagy úr, mi lett magából? - kérdezte a „magasszárú” és az arca elsápadt. - Hát
               lehetséges ez? Valóban Orbán Gábor hadnagy úr ül itt?</p>
            <p>- Személyesen - viccelődött Gábor. - Bizony, Gyurka öcsém, idejutottunk.</p>
            <p>A „magasszárú” ugyanis Balog Gyurka volt, aki Orbán Gábor mellett mint tisztiszolga
               harcolt a háborúban és halálosan szerette a gazdáját.</p>
            <p>Ekkor olyan dolog történt, amit a pesti járókelők ritka élvezettel figyeltek.</p>
            <p>Az úr, aki előbb még a cipőjét pucoltatta, könnyezve borult a cipőpucoló lábai elé.
               Csókolta ott, ahol érte. Átkarolta lábait és sírva ordítozta:</p>
            <p>- Dehogy engedem én a hadnagy urat ittmaradni. Egy percig se. Jöjjön velem és ha
               akármi lesz is, meg fogunk élni valahogy.</p>
            <p>Azzal belekarolt Gáborba és vitte magával.</p>
            <p>A járókelők egy kis ideig tárgyalták az esetet, aztán széjjeloszlottak. A villamosok
               pedig tovább csilingeltek a nagykörúton.</p>
            
         </div>
         <div type="chapter">
            <head>
               VI. Orbán Gábor, a sofőr...
            </head>
            <p>Balog Gyurka, akivel Gábort olyan különös módon hozta össze a szerencse, egyik pesti
               garázsban sofőr volt.</p>
            <p>A volt tisztiszolga a liget felé lakott egy kis kétszobás lakásban feleségével és kis
               gyerekével. Ide hozta gazdáját.</p>
            <p>Mikor beléptek az ajtón, a feleség - tömzsi, kis asszonyka, akin nem látszik meg a
               pesti tartózkodás, olyan piros az arca - kérdő tekintettel bámult Orbánra.</p>
            <p>Gyurka zavartan mosolygott a bemutatásnál.</p>
            <p>- Tudod-e, kit hoztam? Na, csak nézz rá, ugy-e, nem ismered? Orbán Gábor hadnagy
               úr!...</p>
            <p>Aztán hozzátette büszkén Gábor felé fordulva:</p>
            <p>- A feleségem.</p>
            <p>Kezet fogtak. Balogné pirultan szaladt leporolni egy széket és odatette Gábor
               elé.</p>
            <p>- Foglaljon helyet, hadnagy úr - mondta akadozva a meghatottságtól, - a férjem sokat
               beszélt a jóságáról.</p>
            <p>Magukra hagyta a férfiakat. Ment a konyhába készülődni. Hiszen nagy úri vendégük
               van.</p>
            <p>Gábor törte meg a csendet.</p>
            <p>- Hát te mivel foglalkozol, Gyurka?</p>
            <p>- Sofőr vagyok - felelte Balog és lesütötte a szemeit. Szégyelte ezt a civilizált
               foglalkozást. Jobb szerette volna azt mondani: napszámos.</p>
            <p>- Sofőr? - csodálkozott Orbán. - Hát hogy kerültél te oda?</p>
            <p>- Hát csak úgy - mentegetőzött a volt tisztiszolga ura előtt. - Egyszerűen
               kitanultam. Nem nagy mesterség az. Nem is szégyen. Sőt szép dolog az, nagy
               sebességgel vágtatni. Ugy megyek néha, mint a szélvész.</p>
            <p>- Inkább való neked a szekér - tréfálkozott Orbán Gábor.</p>
            <p>- Dehogyis, kérem. - Aki érti a mesterséget, az nagyon szereti. Én pedig értem.</p>
            <p>És Balog Gyurka elkezdte dícsérni foglalkozását. Belepirult a gyönyörűségbe.
               Csillogtak a szemei, mikor az autóról beszélt. Majd egyszerre a homlokához
               kapott:</p>
            <p>- Ha nem sérteném meg a hadnagy urat, ajánlanék valamit. De ígérje meg, hogy nem
               haragszik meg.</p>
            <p>- Megígérem - nyugtatta meg Gábor.</p>
            <p>- Hát akkor azt ajánlanám, hogy csapjon fel sofőrnek. Én majd kitanítom rá. Majd
               meglátja, nem vallja kárját. És szépen tud keresni vele. Addig, míg tanulni fog,
               lakjon nálam a hadnagy úr, ossza meg velem szerény ételemet, mert így könnyebben megy
               a tanulás.</p>
            <p>Orbán Gábornak könnybelábadt a szeme. Megszorította Gyurka tenyerét.</p>
            <p>- Jó fiú vagy, Gyurka. Majd talán még meghálálom. Elfogadom az ajánlatot. Van olyan
               szép sofőrnek lenni, mint cipőpucolónak.</p>
            <p>Másnap hozzákezdtek a tanuláshoz. Hacsak egy szabad órája volt Balognak, eljött az
               autóval Gáborért es töviről-hegyire elmagyarázta neki a motorvezetés minden
               titkát.</p>
            <p>Gábor csakhamar belejött ebbe az új mesterségbe is. Egy hét mulva maga vezette már az
               autót. Egyelőre csak a külvárosban és mellékuccákon keresztül hajtott, de azért már
               érezte, hogy napról-napra biztosabban tartja a kormányt.</p>
            <p>A tisztiszolga is meg volt elégedve az eredménnyel.</p>
            <p>Vasárnap délután a Balog-család kirándult Hűvösvölgybe. Orbán vezette az autót. Mikor
               minden baj nélkül tértek haza este, Orbán Gábor majdhogy ki nem ugrott bőréből
               örömében. Mit törődött ő már az akadémiai bizonyítványával, bánta is a tiszti
               rangját. A szíve megreszketett, ha arra gondolt, hogy ő már egy kitanult sofőr.
               Pálya van a kezében. Jövője van.</p>
            <p>Balog Gyurka arról is gondoskodott, hogy Gábor elhelyezkedhessék. Címeket adott át
               neki, hogy keresse fel azokat, hátha sikerül mint sofőr szolgálatba állnia.</p>
            <p>Az első helyen már a portás elutasította.</p>
            <p>- Itt, kérem, nincs szükség sofőrre - mondta, - mert a gazdám maga hajtja az
               autóját.</p>
            <p>Másodszor Szemere Alfréd nevét olvasta a cédulán, mellette csak annyit:
               Rózsadomb.</p>
            <p>Nehezen találta meg. A csendes zárdauccai járókelők nem emlékeztek ilyen nevű
               villatulajdonosra.</p>
            <p>Befordult a Szemlőhegyi útra. Az egyik villa előtt munkások dolgoztak.</p>
            <p>- Nem ismernek itt valami Szemere Alfrédot? - fordult feléjük Gábor.</p>
            <p>- Dehogynem - szólt az egyik a munkások közül, - itt lakik éppen ebben a házban.</p>
            <p>Gábor felment a lépcsőkön és egy hallszerű helyiségbe jutott. Mikor a szolgának
               megmondta, mi hozta ide, a komornyik nagyon udvarias lett:</p>
            <p>- A nagyságos úr azt parancsolta, ha valaki sofőrnek jelentkezik, vezessem be hozzá.
               Parancsoljon.</p>
            <p>Kezével egyik jobboldali teremre mutatott.</p>
            <p>Gábor kopogott az ajtón.</p>
            <p>- Szabad - hangzott a felelet.</p>
            <p>Kis szobába nyitott be. Ugy nézett ki, mint egy könyvtárszoba. Gyönyörűen faragott
               szekrény állott az egyik sarokban telve szebbnél-szebb kötésű könyvekkel.</p>
            <p>Szemere Alfréd az egyik karosszékben művelődött. Fel sem nézett a könyvből, úgy
               kérdezte:</p>
            <p>- Ki az?</p>
            <p>- Én volnék - mutatkozott be Gábor, - sofőrnek jelentkezem.</p>
            <p>- Áhá - fordult hátra azonnal Szemere, - maga az? Nagyon rendes. Hát kérem szépen -
               kezdte és letette a könyvet a kezéből, - jelen pillanatban nincs még autónk, tehát
               sofőrre sincs szükségünk.</p>
            <p>Gábor lesujtottan távozni akart. De a vezérigazgató megállította.</p>
            <p>- De rövidesen lesz. Nem is egy, kettő. Szükségem van sofőrre.</p>
            <p>Végignézett Gáboron:</p>
            <p>- Maga tetszik nekem. Jóképű fickó. Bizalmam van magához. Eljönne hozzám?</p>
            <p>Gábor reménykedni kezdett. Vaktában válaszolt.</p>
            <p>- Hogyne, kérem. Akár rögtön.</p>
            <p>Szemere papírt, ceruzát vett elő:</p>
            <p>- Hát akkor - kezdte, - mi szükséges ahhoz, hogy szerződtessem. Kell
               mindenekelőtt:</p>
            <p>egy sofőrlakás, amit a pincében rendezünk be.</p>
            <p>- Igen.</p>
            <p>- Aztán egy sapka és szemüveg. A por ellen.</p>
            <p>- Igen - motyogta Gábor gépiesen.</p>
            <p>- Egy bőrkabát - folytatta a nagyságos úr, - meg fehér kesztyű.</p>
            <p>- Igen - hagyta rá Gábor.</p>
            <p>Szünet. Szemere számolni kezdett. Összeadott, kivont, osztott, szorzott.</p>
            <p>- Rendben van, felfogadom - fejezte be a számolást. Megmondta a fizetést. Egyelőre
               csak ennyi, később majd többet kap.</p>
            <p>Gábor ennyire sem számított.</p>
            <p>- Elfogadom - felelte örömmel.</p>
            <p>- Akkor hát - nyujtotta a kezét Szemere, - a szerződést megkötöttük. Akár rögtön is
               beállhat. Addig, míg a sofőrlakást berendezzük, majd a cselédséggel lakik. A fizetés
               mától kezdve jár.</p>
            <p>Gábor ismét távozni akart. Utközben visszafordult.</p>
            <p>- És mi lesz az autóval? - kérdezte.</p>
            <p>- Ja, az autó? Tényleg erre nem is gondoltam, - állapította meg Szemere Alfréd. - Az
               is meglesz rövidesen. Csak bízza rám.</p>
            
         </div>
         <div type="chapter">
            <head>
              VII. Szemere, de genere Schwarcz.
            </head>
            <p>- Egy kéjlak - ujjongott Szemere Alfréd vezérigazgató úr, mikor végigszaladt az
               újonnan épült rózsadombi villa mind a hét termén.</p>
            <p>- Egy kéjlak - mondta és nagyot csettintett nyelvével, ami a csöndes Szemlőhegyi út
               járókelői előtt ritkaságszámba ment.</p>
            <p>A vezérigazgató egyedül volt a nagy lakásban. A felesége a városba ment bevásárolni.
               Csak a cselédség sürgölődött a földszinti konyhákban. Készülődtek a nagy ünnepi
               estre. Ma lesz a házszentelő. Ma avatják fel nagy vendégsereg előtt a gyönyörű
               palotát.</p>
            <p>Szemere olyan izgatott volt, mint amilyen csak egy nagy esemény előtt lehet az ember.
               Idegesen kémlelte a faliórát. Nemsokára szállingóznak már a vendégek és még nincs
               minden rendben. Lám, majd elfelejtette az aranyláncot... meg a gyűrűket. Óh Istenem.
               Még jó, hogy eszébe jutott. Igy ni... milyen kellemetlensége lett volna.</p>
            <p>Lassan mindent elintézett. A székeket is helyükre tólta. Aztán felgyűrte a
               kabátgallérját és leszaladt a villa elé.</p>
            <p>A névtábla ott ragyogott a kapu vasrácsán:</p>
            <table>
               <row>
                  <cell>
                     <p>SZEMERE ALFRÉD</p>
                     <p> vezérigazgató</p>
                  </cell>
               </row>
            </table>
            <p>Helyes. Az arca kipirult az örömtől. Most már jöhetnek... És jöttek is. Illetve csak
               egy ember jött. Egy váratlan vendég. Minden külön értesítés helyett személyesen
               jelent meg.</p>
            <p>- Hogy kerül maga ide, Veisz bácsi? - kérdezte tágranyílt szemekkel, kelletlenül a
               vezérigazgató, mikor meglátta a rosszkor jött vendéget.</p>
            <p>- Hát csak úgy egyszerűen - felelte Veisz bácsi és a legnagyobb lelkinyugalommal
               kényelembe helyezte magát. Rágyujtott a házigazda szalagos szivarjára, egy XIV.
               Lajos korabeli karosszékben elterpeszkedett és sűrű köhintések között folytatta:</p>
            <p>- Olvasom a lapokban, hogy hát valami Szemere vezér tartja a ház... na, micsodáját?
               Ja... házavatását. Na, mondok magamban, ez a Szemere nem lehet más, mint az én
               Schwarcz Dolfi barátom gyereke, annak vitte fel az Isten úgy a sorsát. Hát kaptam
               magam és eljöttem. Gondoltam, szívesen fogsz látni...</p>
            <p>- De... - hüledezett Szemere.</p>
            <p>- No, tudom én azt - sietett megnyugtatni az atyai jóbarát, - hogy nem szívesen
               veszik a nagyurak az ilyen magamfajta ember barátságát, de neked nem kell egy szót
               sem szólanod, ismerem én a Schwarcz-fiuk szívét...</p>
            <p>Veisz bácsin csakugyan meglátszott, hogy nem mindennapi szórakozásra készül. Felvette
               a bő ünnepi ruháját, amit még a milleniumi kiállításra csináltatott, a cugoscipőjét
               meg olyan fényesre suvickolta, hogy tükörnek is beillett volna. Csak a kemény
               gallérral nem volt megelégedve, mert a nyakkendő folyton kicsúszott alóla.</p>
            <p>- Hej, Alfréd, Alfréd - csodálkozott Veisz bácsi, mikor körülnézett a gyönyörűséges
               ebédlőn. - De felvitte az Uristen a dolgodat. Ha ezt az én Dolfi barátom megélhette
               volna... Vagy a Náci bácsi láthatná... úgy összecsapnák a kezeiket, hogy megrendülne
               az egész Rózsadomb.</p>
            <p>A vezérigazgató kezdte únni a dolgot. Idejön egy ember, nem is jön: pottyan az égből
               és élete legszebb óráit megkeseríti.</p>
            <p>Az öreg Veisz azonban nem akarta untatni. Sőt, ne mondják róla azt, hogy
               „uninteligencs”. Majd fog ő beszélni. Ugy el tud ő szórakoztatni akármilyen nagy
               urat, ahogyan még a legműveltebb doktorok se tudnak. De csak akkor... ha akar. Most
               pedig akarni fog.</p>
            <p>- Bizony, bizony - kezdte a szórakoztatást Veisz úr, - te már talán nem is tudod, ki
               az a Náci bácsi! A gazdag embereknek rossz az emlékezetük. Pedig nem szabad elfeledni
               az embernek a nagyapját, mert azért valahogy ő is hozzátartozik a mi életünkhöz. Ha ő
               nem lett volna, te se lettél volna. De ő volt, hát te is vagy. A Náci bácsi volt a te
               nagyapád. „Rosszízűnek” hívták mindenfelé a Schwarcz Ignácot. Fűszerüzlete volt a
               megboldogultnak és mindig savanyú ecetet árult. Igy ragadt rá a „Rosszízű” név. De az
               öreg hasonlított is az ecetjéhez. Ő maga is kesernyés, rossz ember volt. Csak a fiait
               szerette; az Ármint meg az Adolfot. Nagy nyomorban élt Náci bácsi és nem sokat
               hagyott az ő gyerekeire. Mikor a halála közeledett, magához hívta gyerekeit és azt
               mondta:</p>
            <p>- Ármin fiam, te kapod az üzletet; Adolf fiam, te kapod a házat.</p>
            <p>Erre Adolf, a te apád azt mondta:</p>
            <p>- Apám, én jobban szeretném az üzletet.</p>
            <p>Ármin pedig:</p>
            <p>- Apám, én meg a házat.</p>
            <p>- Jól van - mondta a „Rosszízű”, - legyen meg a ti akaratotok. Továbbá Ármin kapja a
               zsakettem, Adolf a ferencjóskát.</p>
            <p>Ármin erre a ferencjóskát kérte, Adolf meg a zsakettet.</p>
            <p>- Jól van - mondta a „Rosszízü - legyen meg a ti akaratotok. Végül Ármin kapja a
               cilindert, Adolf a puha kalapot.</p>
            <p>Adolf erre a cilindert kérte, Ármin meg a puhát.</p>
            <p>Ezt azonban már a „Rosszízű” nem bírta ki. Felugrott az ágyából és mint egy pulyka,
               olyan mérges lett:</p>
            <p>- Adta vette kölkei! - ordított - én halok meg vagy ti? Én végrendelkezem vagy
               ti?</p>
            <p>Ekkor Ármin kijelentette, hogy ő belenyugszik a cilinderbe. Adolf meg a puhába.</p>
            <p>- Na, akkor nyugodtan meghalok - mondta Náci bácsi, - visszabujt az ágyba és
               meghalt.</p>
            <p>Adolf már jobban vezette az üzletét. De pénze azért nem volt soha. Ráment a
               háztartásra. Nem csoda. Nagy volt a család. Veled együtt öt fia született: Árpád,
               Márton, Mór, Boldizsár és te, Alfréd.</p>
            <p>Mondom, sok kellett a háztartásra, de azért ő megszerezte. Raffinált eszű gyerek volt
               a Dolfi. Egyszer bement a városba egy kereskedőhöz és azt mondta, hogy van neki száz
               darab libája, vegye meg „egyre-másra” egy forintért darabját. A kereskedő persze
               kapott az olcsó üzleten és megkötötték a szerződést. Hazamentek és Dolfi átadta a
               libákat. A pince ablakán dobta ki „egyre-másra”:</p>
            <p>- Egy eleven, egy holt, egy eleven, egy holt...</p>
            <p>A kereskedő meg mit tehetett volna mást, kifizette az ötven élő és az ötven holt
               libáért a száz forintot, ami pedig akkor summás összeg volt. Ilyeneket csinált az
               apád, de azért mikor meghalt, ő sem hagyott rátok pénzt. Négy koronája maradt
               mindössze, azért kijárta nektek a névmagyarosítást. Egy névmagyarosítás egy koronába
               került. Igy lett a Schwarcz-fiúkból: Sashalmi Árpád, Szegő Márton, Sas Mór, Szemere
               Alfréd. Csak szegény Boldizsár maradt meg Schwarcznak. Rá már nem jutott egy korona
               sem. Tehetett arról a te apád, hogy csak négy koronája volt és ezzel szemben öt fia.
               Ugy-e nem?</p>
            <p>A vezérigazgató minden percben az órát nézte. De azért már kezdte szívesen hallgatni
               Veisz bácsit. Hát nem csodálatos ennek a családnak a története? Hát még az övé? És
               most már örömest beszélgetett az öreggel.</p>
            <p>- Most nézzen végig a termeken - kezdte Szemere, - ez a „Rosszízű” unokájáé. De ezt
               az én kezem és az én eszem munkájával értem el. Ez az enyém. Tudja maga, miken mentem
               én keresztül? Én nem örököltem se telket, se házat. Engem tizenhárom éves koromban
               szélnek eresztettek. Három krajcárral a zsebemben, gyalog indultam Hajdu megyéből
               Budapest felé. És odajutottam. Kolportázzsal foglalkoztam először. Eleinte nem nagyon
               értettem a dolgot. A gazdám a kezembe nyomott egy csomó füzetet és azt mondta:</p>
            <p>- Vigye ezeket és rakja ki a házak elé.</p>
            <p>Én meg úgy, ahogy volt, elvittem a legközelebbi sarokra és leraktam az aszfaltra a
               sok füzetet. Odaraktam a házak elé. Kaptam is pofonokat. Tudniillik a gazdám úgy
               értette, hogy menjek házról-házra és minden ajtó elé tegyek egy füzetet. Másnap aztán
               ugyanoda be kell kopognom és rábeszélni a lakókat, hogy vásárolják meg a folytatást
               is.</p>
            <p>Később ebbe is belejöttem. Csakhamar önállósítottam magamat. Aztán egy üzletből kettő
               lett. A kettőből három és így tovább. Meggazdagodtam. Eladtam az üzleteket és minden
               pénzemet egy gyár építésébe dobtam. Nagy kockázat volt, de aki mer - az nyer. Ugy
               rendeztem be a gyárat, hogy mindent lehetett ott gyártani. Készitettem gombokat,
               skatulyát, cipőfűző-véget, kötelet, nadrágtartó-pótlékot, mindent, amire csak szükség
               lehet. És ma...</p>
            <p>Csöngettek. Jött az első hivatalos vendég.</p>
            <p>Szemere Alfréd karonfogta Veisz bácsit és levitte a konyhába. Megparancsolta a
               cselédeknek, hogy jó vacsorát tálaljanak neki.</p>
            <p>A vezérigazgató úr még egy utolsó simítást végzett nyakkendőjén és rohant vendégét
               üdvözölni.</p>
            <p>Ez a vendég egy volt iskolatársa, Szederjey István dr. közjegyző. Azután jöttek a
               többiek: Rajna, a tőzsdés, Schiller, a borkereskedő, Fehér, az úridivatárús, Barna, a
               droguista, dr. Sós, a háziorvos, Kelemen, a zongoraművész, Berkes doktor, az ügyvéd,
               Fekete, a részvénytársaság ügyvezető aligazgatója, a fivérei és még vagy harminc,
               mindenféle rangú, fajú, felekezetű és foglalkozású ember.</p>
            <p>Kölcsönkért inasok és ideiglenesen felvett nagyszámú szobalányok szolgálták fel a
               szendvicseket, likőröket, söröket, malagákat és madeirákat.</p>
            <p>A szalón sarkában felállított szalónzenekar rázendített egy indulóra, aztán simmiket
               játszott és a közönség táncolt.</p>
            <p>Pár perc szünet következett közben.</p>
            <p>Szemere Alfréd a terem közepére állt és harsány hangon elkiáltotta magát:</p>
            <p>- Tisztelt hölgyeim és uraim!</p>
            <p>- Halljuk! Halljuk! - kiáltotta a vendégsereg.</p>
            <p>- Most jön a meglepetés, tisztelt hölgyeim és uraim!</p>
            <p>Az egyik szárnyas ajtó kinyílt és földigérő szőrös bundában, bár kinn egész szép
               meleg nap volt, fején lakkellenzős sapkában, kezén szarvasbőrkesztyűvel, belépett
               Orbán Gábor.</p>
            <p>Szemere Alfréd fejét a közönség felé fordította, kezével pedig Orbánra mutatott és
               így szólt:</p>
            <p>- A sofőröm!</p>
            <p>Csak ennyit mondott.</p>
            <p>Pillanatnyi csönd. A hölgyek ajkáról egy könnyed „ah!” szócska röppent el, a férfiak
               pedig tapsolni kezdtek. Mindenki tapsolt.</p>
            <p>A sofőr csak állt lénia-egyenesen.</p>
            <p>Szemere pedig jobbra-balra hajlongott és úgy köszönte meg a tapsot.</p>
            
         </div>
         <div type="chapter">
            <head>
             VIII. Az úgynevezett éjjeli ülések.
            </head>
            <p>Szemere Alfréd az egyik borús szeptemberi estén a szokottnál kissé melegebb búcsút
               vett feleségétől.</p>
            <p>- Ne várj haza éjszakára - mondta és fáradtan, önfeláldozó arccal megcsókolta, - ma
               igazgatósági ülés van és lehet, hogy reggelig elhúzódik.</p>
            <p>Beült az autóba és valami kellemes izgalom, furcsa remegés futott át testén. Észre
               sem vette Gábor elképedt arcát, csodálkozó tekintetét, mikor megmondta, hogy hova
               hajtson.</p>
            <p>Már régen vágyott erre az estére. Napról-napra halasztotta. Most végre valóra
               válthatja ifjúkori álmát. Régi dalt dudorászott. Eszébe jutott, hogy zavart fiatal
               fővel, éhes gyomorral, hideg téli estéken, milyen reménytelenül ácsorgott egy mulató
               előtt. A szemközti kapumélyedés alól tágranyílt szemekkel bámulta a sok cifra,
               selymes ruhákba öltözött asszonyokat, az elegáns urakat, a hajlongó portást. Milyen
               kimondhatatlan vágyakozással nézte a kivilágított ablakokat, szürcsölte a kiszűrődő
               halk muzsikát, hallgatta a táncolók ritmikus kopogását. Hányszor gondolt arra: csak
               egyszer... egyszer lennék gazdag ember...</p>
            <p>És most útban van a mulató felé.</p>
            <p>Mintha az ifjúsága jönne vissza... Szemere azokhoz az emberekhez tartozott, akik nem
               keresik a szerelmet. A vezérigazgatónak az okozott gyönyörűséget, ha fizetni tudott a
               szerelemért. És most, mikor duzzadt tárcával zsebében szállt ki autójából, úgy érezte
               magát, mint egy izmos, erős fiatal pásztorlegény, aki még a királykisasszonyt is meg
               tudja hódítani.</p>
            <p>A vezérigazgató úr, mikor a rozoga falépcsőkön felért a mulatóhelyiségbe, csalódottan
               nézett körül. Sápadt, kiéhezett arcú emberkék rohantak felé. Mindenfelől öldöklő,
               gyanús szemek meredtek rá. Nézték a finom ruháját, a vastag aranyóraláncát, ami ott
               fityegett mellényén, a csillogó briliánsgyűrűt, az ápolt kezét. Feltűnést keltett. Az
               asztalok mellől felkeltek a lányok és hozzá közeledtek.</p>
            <p>Nem bírta tovább. Szaladt vissza. Mikor újra ott állt az autó mellett, megnyugodott.
               Megváltozott azóta talán? hogy kívülről bámulta a ragyogást, vagy többet várt volna
               az ifjúkori ábrándozástól? Mindegy, egy szín veszett el tarka életéből.</p>
            <p>Az autót hazaküldte és megindult a sötét mellékuccákon keresztül az ívlámpák sorától
               megvilágított körút felé.</p>
            <p>Egy uccakereszteződésnél valaki nevén szólította. Hátrafordult. Régi barátja,
               iskolatársa állt előtte: Csigély Ede. Most nem tudott örülni a találkozásnak. Pedig
               valaha nagyon szerette őt és ha talán máskor találkoznak, vége-hossza nem lett volna
               a régi emlékek fölelevenítésének. Kínosan kezdődött a beszélgetés. Csigély arra
               akarta rávenni barátját, hogy jöjjön vele fel az egyik kártya-klubba. De Szemere
               mentegetőzött, hogy így meg úgy, ő nem szokott kártyázni és utoljára máriást
               játszott, azon is temérdek pénzt vesztett.</p>
            <p>- Akkor - szólt Csigély, - gyerünk el a Kanári-barba. Majd meglátod, kellemesen
               töltjük el az éccakát. Olyan nők vannak ott... Nagyot cuppantott a nyelvével.
               Kedélyesen megveregette a vezérigazgató hátát.</p>
            <p>- A Kanári-barba? - kérdezte Szemere és eszébe jutott, hogy úgyis hasonló helyre
               készült az este. - Oda már szívesebben mennék. Csak...</p>
            <p>Többet már nem szólhatott. Csigély cipelte magával. Karonfogta és rohant vele.
               Szemere belenyugodott a sorsba. Most már imponált is néki Csigély barátsága. Hiszen
               sokat hallott róla. Ő már régen verejtékesen kereste meg a kenyerét, Csigély még
               mindig iskolába járt. Ismerte előkelő szüleit és azt is tudta róla, hogy főszolgabíró
               lett.</p>
            <p>A többit nem tudta. Azt, hogy Csigély hogyan verte el a pénzét a kolozsvári
               Newyork-kávéházban a ferblin meg a makaón, hogyan ment tönkre, mikép került fel
               Pestre.</p>
            <p>Pedig így volt, Csigély Edének ott kellett hagynia az állását. Pestre jött és itt is
               a kártyából élt. Minden klubban törzsvendég lett, ahol hazárdjátékot talált. Az
               Országos Uri Klubban egyszer rajtacsípték, amint a mandzsettájából húzta ki a makaó
               kilencest. Egy raccsoló úr odajött hozzá és azt mondta:</p>
            <p>- Vigyázz, kéhlek. Mindent láttunk. Nem lesz bothány. De azéht... vigyázz,
               kéhlek.</p>
            <p>Nem zárták ki, de nem is ült le senki vele játszani. Ettől kezdve egyre jobban
               csúszott lefelé. Mivel előkelő barátai voltak, a bartulajdonosok, a kártyaklubbok
               rávették, hogy vigyen hozzájuk pénzes vendégeket. „Slepper” lett. Minden vendég után
               díjat kapott, de annyiszor, ahányszor az illető vendég megjelent a klubban vagy a
               barban.</p>
            <p>Most Szemere vezérigazgatót vitte a Kanári-barba. Szemere azt hitte, hogy a
               dzsentrivel megy, pedig a „slepper” vonszolta magával.</p>
            <p>Megérkeztek a Kanári-barba. A barban minden olyan sárga volt, akár a kanári madár.
               Sárga transzparensek csalogatták a járókelőket, a portás sárga kalapját emelte meg a
               vendég előtt, a pincérek sárga frakkban durrogtatták a pezsgősüvegek dugóit és a
               barzongorista viccből sárga kesztyűben zongorázott.</p>
            <p>Rosita Jenő, alacsony, kövér, frakkos úr, a bar tulajdonosa, mosolygós arccal
               üdvözölte őket:</p>
            <p>- Kezicsókolom, méltóságos úr - köszöntötte Szemerét, - rég nem volt szerencsénk.</p>
            <p>Nagyot hajolt a vezérigazgató előtt. Rosita Jenő értette a mesterségét. Különleges
               képessége nagyot fejlődött azalatt a harminckét év alatt, amit a pesti lokálokban
               eltöltött. Mint parkettáncos kezdte és mint táncmester folytatta. A táncosnők
               légióját nevelte. Kétféle fizetést kapott, mint parkettáncos és mint táncmester. A
               nők külön fizették, hogy előkelő barátait hozzájuk adresszálja.</p>
            <p>Hidegen és nagy számítással gyüjtötte a pénzt, amíg meg tudta vásárolni ezt az
               „előkelő” szórakozóhelyet.</p>
            <p>- Jaj, jaj, hiába keresi már méltóságos úr a Ceciliát - fordult Szemere felé az
               igazgató, mikor látta, hogy körülnéz a lányok között, - hiába bizony, a Cecilia már
               rég eltűnt, mint ahogy eltűnik a délibáb is. Eltűntek és nincs utánpótlás. A
               Cecilia... a Lolla... az Adél meg a Pálma és a többiek...</p>
            <p>Rosita Jenő zokogott. Meghalt azért, hogy régi lokállovagok és lokálprimadonnák nevét
               említhesse. Meghalt a multért és azért, hogy egy kicsit zokoghasson.</p>
            <p>A bartulajdonos híres ember volt. A költők sűrűn jártak oda. Egy kis álmodozószemű
               poéta, aki mindig ferdén hordja a fejét, emlegette csak úgy, hogy „az angyali
               Jenő”.</p>
            <p>Szemere jól érezte magát. Bohókásan kacsintott a szomszéd asztalnál ülő szőke lány
               felé, a teste meg ritmikusan kísérte a muzsikát. Tetszett neki a lány.</p>
            <p>- Mondja - fordult Rosita felé, - hogy hívják azt a nőcskét - és a szomszéd asztalhoz
               mutatott.</p>
            <p>- Az kérem - nyelt egyet a bartulajdonos és ünnepélyesen folytatta, - Hancy Manci
               előadó- és táncművésznő. Roppant tehetséges nő. Kolosszális! Fenomenális!</p>
            <p>Rosita Jenő híres volt csalhatatlan szeméről. Első pillanatban felismerte a
               tehetséget. Nyilván most sem tévedett, mikor Hancy Manciról ilyen elismerőleg
               nyilatkozott. Hancy Manci valóban tehetséges volt. A lábszárai őzike finomságúak, a
               térdei formásak, az arcocskája bájos volt. Szóval, semmi sem hiányzott, ami az
               előadáshoz és a táncművészethez kell. Mindezeken kívül híres volt arról, hogy
               együltében hat és fél üveg pezsgőt tudott elfogyasztani. Valamennyi kolleganőit egy
               fejhosszal verte. Illetve két és fél üveggel. A többiek ugyanis kevésbé voltak
               tehetségesek. Némelyik nem bírta tovább négy üvegnél.</p>
            <p>- És - tudakozódott tovább a vezérigazgató, - mennyi pénzért lehet megvacsorázni egy
               ilyen nővel?</p>
            <p>A tulajdonos úgy tett, mintha nem értette volna meg a kérdést és intett a Mancinak. A
               vezérigazgató elpirult.</p>
            <p>A barátság Manci és Szemere közt megindult. Ugy kezdődött, hogy Manci rendelt. És úgy
               folytatódott, hogy Manci ismét rendelt. De Szemere ezeken a kicsinyességeken
               hamarosan túltette magát és boldogította a tudat, hogy íme, most egy nővel van
               együtt, aki - nem a felesége.</p>
            <p>- Mancika művésznő - kérdezte Szemere, mikor már szükségét érezte a beszélgetésnek, -
               mióta van itt?</p>
            <p>- Két hónapja - felelte Manci.</p>
            <p>- Csak?</p>
            <p>- És addig hol volt?</p>
            <p>- Máshol.</p>
            <p>- Igazán?</p>
            <p>- Igazán.</p>
            <p>Megint hallgattak. Manci coctailt rendelt - szalmával.</p>
            <p>- Tudja, ki gyártja ezt a szalmát? - kérdezte újból Szemere.</p>
            <p>- Kicsoda?</p>
            <p>- Hát én.</p>
            <p>- Maga? - nevetett Manci.</p>
            <p>- Igen, mi van ezen nevetni való? Én vagyok az „Első Magyar Szesz- És Szörpszívó
               Részvénytársaság” vezérigazgatója.</p>
            <p>Manci közelebb húzta a széket. A fejét Szemere vállára ejtette. Szemere hagyta.</p>
            <p>Félötkor Mancinak levelet hozott a pincér. Manci kiment, elolvasta a levelet és
               Szemere hiába várta vissza. Romantikus lány volt, aki gyűlölte az éjszakai
               vendégeket, gyűlölte azokat, akik fizettek neki. Csak azokat szerette, akik délután
               beszéltek vele. Akik esetleg elvitték egy moziba, vagy kirándultak vele a Zugligetbe.
               Igy hát Szemerét sem szerette.</p>
            
         </div>
         <div type="chapter">
            <head>
              IX. Ha te úgy, én is úgy!
            </head>
            <p>Szemeréné az első napokban sajnálta az urát. Szegény, alig jön haza fáradtan és
               kimerülten a napi munkából, máris sietve átöltözködik és rohan az igazgatósági
               ülésre. Sokszor délben is elmaradt, mert üzleti ügyekben súlyos tárgyalásokon és
               megbeszéléseken kellett megjelennie.</p>
            <p>De nem azért vannak barátnők a világon, hogy Szemeréné ne tudja meg, mi rejlik a
               reggelig elhúzódó igazgatósági ülések és a komoly üzleti megbeszélések mögött.
               Szemeréné csakhamar megtudta, hogy az üzleti megbeszéléseken a vezérigazgató nem
               öreg, ráncosképű, cvikkeres bácsikkal tárgyal, hanem egy fitosorrú, bájos kis
               táncosnővel.</p>
            <p>Utánajárt a dolognak és bebizonyosodott, hogy barátnői ez egyszer igazat mondtak,
               Szemeréné azonban nem csinált lármát, nem rendezett családi perpatvart, hanem mint
               okos asszony, csendesen tudomásul vette a dolgot.</p>
            <p>Sőt, ezután még kedvesebb volt az urához, de titokban elhatározta, hogy kárpótolni
               fogja magát.</p>
            <p>Szemerénéről még a barátnői is elismerték, hogy szép asszony. Fénylő fekete haja,
               melyet lányosan középen választott el, kiemelte testének harmatos fehérségét. Az arca
               mindig olyan rózsás volt, mint egy vidéki patikus feleségéé. Közepes magasságú, de
               formás, gömbölyded asszonyka volt Szemeréné, aki után a férfiak visszafordultak.</p>
            <p>Tudta, hogy szép asszony és ez a tudat bizonyos közömbösséget kölcsönzött
               Szemerénének a férfiakkal szemben. Ez a közömbösség viszont titokzatossá, érdekessé
               tette.</p>
            <p>Mikor meggyőződött férje hűtlenségéről, egy pillanatra sem gondolt arra, hogy
               elváljon urától. A férjét sohasem szerette. Összehozott, mesterkélt házasság volt az
               övék és nem is remélte, hogy valaha ilyen kényelemben, nagyúri életmódban lesz része.
               Mint felvilágosodott asszony, urában csak az eltartóját nézte és szentül meg volt
               győződve arról, hogy a férjnek csak egy kötelessége lehet: gondoskodni
               családjáról.</p>
            <p>Egyszer Szemere így szólt a feleségéhez:</p>
            <p>- Te szívem, jó volna, ha elmennél valahová egy kicsit üdülni. Adok rá pénzt. Utazz
               el, aranyom.</p>
            <p>Szemeréné kapva-kapott az alkalmon.</p>
            <p>- Hát bizony, rám férne egy kis pihenés. De messzire nem akarok menni.</p>
            <p>- Ahová parancsolod. Talán föl a Svábhegyre?</p>
            <p>- Az nagyon magas. Valami alacsonyabb helyre.</p>
            <p>- Ajánlom a Margitszigetet.</p>
            <p>- Na látod, az jó lesz.</p>
            <p>És este kinn aludt Szemeréné a szigeten.</p>
            <p>Másnap már a hallban vacsorázott.</p>
            <p>A zsebkendőjét leejtette.</p>
            <p>A szomszéd asztaltól felkelt egy fiatalember és a leejtett kendőt udvariasan
               felemelte.</p>
            <p>Szemeréné rámosolygott.</p>
            <p>- Köszönöm.</p>
            <p>- Óh, kérem, nagyon szívesen, nagyságos asszonyom. Akár százszor is felemelem, ha úgy
               tetszik.</p>
            <p>- Olyan kegyetlen már nem vagyok, hogy úgy megfárasszam.</p>
            <p>- Oh, ez nem fáradtság, ha egy szép asszony zsebkendőjéért kell lehajolni.</p>
            <p>- Én nem is vagyok olyan szép.</p>
            <p>- Nem. Csak a legszebb asszony a szigeten. Bocsánat, Tolnai Tibor vagyok...</p>
            <p>- Örvendek, Szemeréné. Foglaljon helyet. Igya meg itt a feketéjét. Maga is itt lakik
               a szállóban?</p>
            <p>- Óh, igen. Nagyságos asszonyom, ugyebár, a 83-asban lakik?</p>
            <p>- Igen.</p>
            <p>- Én meg a 84-ben.</p>
            <p>Egy pillanatig hallgattak mind a ketten.</p>
            <p>A csendet Szemeréné törte meg:</p>
            <p>- Szintén üdülni jött ki ide?</p>
            <p>- Igen. Az idegeimet pihentetni. Meg egy kis szívbaj is kikergetett a szigetre.</p>
            <p>- Szívbaj?</p>
            <p>- Igen. Szerelmes voltam. Nagyon szerelmes. Egy kis táncosnőbe.</p>
            <p>- No és?</p>
            <p>- Nem jó az ilyesmibe belemerülni. A családom nem jó szemmel nézte ezt a barátságot.
               Az apám kifizette értem a penziót. Most le kell ülnöm a szobafogságot.</p>
            <p>Tolnai Tibornak már másnap nagyon ízlett a szobafogság.</p>
            <p>Szemeréné nem akart nagy feltűnést kelteni, kihozatta hát az autót a városból. Tolnai
               Tibort rávette, hogy inkább egy budai cukrászdában töltsék a délutánokat.</p>
            <p>Tolnai Tibor erre az ajánlatra magában felszisszent. Zsebpénze nem volt cukrászda és
               egyéb társas célokra. Egy kis cukrászda, egy kis mozi, a sofőrnek minden nap
               borravaló. Sokra megy.</p>
            <p>Tibor egy délelőtt besurrant a városba. Felkereste volt szerelmét. A kis táncosnőt. A
               Mancit. A Hancy Mancit. Mancinak nagyon jól ment. Gazdag barátja volt. Egy
               vezérigazgató. A Szemere vezérdirektor úr.</p>
            <p>Tolnai Tibornak meg üres volt a zsebe. El is panaszolta, hogy nem bírja a szigeti
               költséges mellékkiadásokat.</p>
            <p>Manci pénzkölcsönt ajánlott fel.</p>
            <p>És Tibor elfogadta.</p>
            <p>Délután már ebből fizette a mozit és a cukrászdát.</p>
            <p>A Szemere vezérigazgató úr pénzéből.</p>
            <p>Nem baj.</p>
            <p>Legalább a pénz a családban marad...</p>
            
         </div>
         <div type="chapter">
            <head>
              X. Végzetes találkozás.
            </head>
            <p>Egy estefelé a szigetről a pesti oldalra száguldott Szemeréné autója, amelyet Orbán
               Gábor vezetett. Az autóban Tibor is ott ült.</p>
            <p>Ugy volt, hogy egy nagy körúti moziba mennek, ahol épp egy világhírű slágerfilmet
               adtak.</p>
            <p>Az autó a Lipót-körútra ért és ekkor váratlan esemény történt.</p>
            <p>Szemközt egy másik autó jött.</p>
            <p>Ez még nem lett volna baj.</p>
            <p>Hiszen autó épp elég száguld a pesti uccákon.</p>
            <p>De ez az autó egészen különös autó volt.</p>
            <p>Szemere Alfréd ült benne.</p>
            <p>Igen ám, de Szemere Alfréd nem ült egyedül az autóban. Egy kis csinos hölgy húzódott
               meg jobbján. A csinos hölgy egy kis táncosnő volt, a Hancy Manci.</p>
            <p>Szemerénének Szemerét észrevenni egy pillanat műve volt.</p>
            <p>Szemere is észrevette Szemerénét.</p>
            <p>Szemeréné azonban mást is észrevett.</p>
            <p>Szemeréné észrevette Hancy Mancit.</p>
            <p>Szemere viszont Tolnai Tibort pillantotta meg, akiről csak annyit látott, hogy egy
               jólfésült fiatalember.</p>
            <p>Hancy Manci villámló szeme Tolnai Tibor felé cikázott.</p>
            <p>Hancy Manci azt is észrevette, hogy Tibor nem ül egyedül az autóban, hanem egy csinos
               nővel.</p>
            <p>Tibor viszont féltékenyen nézte a zsíros férfit a Manci autójában.</p>
            <p>Hetvenkilométeres sebességgel rövid, alig két méter hosszúságú úton ennyi sok mindent
               észrevenni éppen elegendő.</p>
            <p>Orbán Gábor érezte, hogy itt valami elektromos feszültség van a levegőben, az autót
               tehát gyorsan lekormányozta az úttest oldalára.</p>
            <p>Az autó hirtelen reccsent egyet s a következő pillanatban egy konfliskocsi az elébe
               fogott gebével együtt többször megfordult a saját tengelye körül.</p>
            <p>Az emberek az összeütközés láttára összeverődtek.</p>
            <p>Szemeréné és társa gyorsan kiugrottak az automobilból.</p>
            
         </div>
         <div type="chapter">
            <head>
            XI. A leszakadt sárhányó.
            </head>
            <p>Szemeréné és barátja egy mellékuccában tűntek el, miután keresztülvágták magukat a
               kíváncsi néptömegen.</p>
            <p>Gábor megvárta a rendőrt. Az fölírta a kocsis nevét és a sofőr nevét. A tanukat
               elkergette a bámészkodókkal együtt s miután nem volt kit kihallgatni, a noteszát
               zsebredugta és faképnél hagyta a konflist és az autót.</p>
            <p>A konfliskocsis jó nagyokat káromkodott és valami olyasmit emlegetett, hogy neki
               rengeteg kára van, pedig kutyabaja nem történt a kocsijának, ellenben az automobil
               oldala összevissza karcolódott, sőt a sárhányója le is szakadt.</p>
            <p>- Ezt a bűnjelet jó lesz eltüntetni - szólt magában Gábor és máris fordult be a Csáky
               uccába, ahol egy pincelejárat előtt megállította a gépkocsit.</p>
            <p>A pincében műhely volt. Bádogosműhely. A pinceajtó felett a cégtábla:</p>
            <table>
               <row>
                  <cell>
                     <p>Özv. BUCHSBAUMNÉ</p>
                     <p> bádogos és szerelő műhelye</p>
                  </cell>
               </row>
            </table>
            <p>Gábor lement a pincébe.</p>
            <p>Nagy kopácsolás hallatszott az egyik sarokból.</p>
            <p>A bádogossegéd fel sem nézett, hatalmas kalapáccsal vert és formált egy pléhdarabot
               és úgy tett, mintha nem is hallotta volna, amikor megszólították:</p>
            <p>- Gyors javításra lenne szükség.</p>
            <p>A segéd tovább kopácsolt.</p>
            <p>- Az automobilom fenn áll az uccán. Jöjjön fel, a sárhányót fel kell erősíteni és
               odaólmozni.</p>
            <p>A segéd most sem nézett fel, csak a pince másik sarkába mutatott egyik ujjával és úgy
               mormogta:</p>
            <p>- Tessék, ott a főnök, beszéljen vele.</p>
            <p>Gábor arrafelé nézett a tágas pincében és látta, hogy a főnök egy pápaszemes,
               alacsony öregasszony.</p>
            <p>Odament.</p>
            <p>De nem tudott a főnökkel beszélni. Mert Buchsbaumné maga is beszélt. Sőt. Nem is
               beszélt, hanem egyenesen kiáltozott.</p>
            <p>Előtte egy sovány fiatalember állt. Nem is volt fiatal ez az ember, mint inkább csak
               látszott annak. A haja őszes volt. Csak az arca tetszett fiatalosnak. A háta kissé
               hajlott volt. A füle pedig vörös.</p>
            <p>Mert Buchsbaumné nagyon szidta őt.</p>
            <p>- Nézze, Szabó úr - magyarázta az öregasszony, - én ezt a műtermet egy fényképésznek
               is kiadhattam volna.</p>
            <p>- Szépen vette volna ki egy fényképész - jegyezte meg a Szabónak nevezett úr.</p>
            <p>- Az a fényképész, aki a műtermet kivette volna, bizonyára nem magától kért volna
               előbb szakértői véleményt, hogy vajjon kiveheti-e.</p>
            <p>- No jó, és tegyük föl, hogy kivette volna egy fényképész?</p>
            <p>- Nem állnék itt úgy, mint ahogy most magával állok.</p>
            <p>- Asszonyom, tegyen le a hiú ábrándozásokról. Fényképész nem vehette volna ki soha
               ezt a műteremnek nevezett micsodát, ahol én lakom. Mert gondolja meg, hogy a
               fényképészekhez kuncsaftok is szoktak járni, akiknek az a szokásuk, hogy
               lefényképeztetik magukat. Már most legyen szíves megmondani, hogy tegyük föl,
               miszerint egy fényképész kivette volna a műtermet, miként jutottak volna fel oda az
               üzletfelek?</p>
            <p>Az öregasszony egy pillanatra elhallgatott s mert a feltett kérdésre nem tudott
               választ kitalálni, még dühösebben támadt a fiatalemberre:</p>
            <p>- Most nem az a fontos, hogy a fényképészeti műterembe miként jártak volna fel a
               kuncsaftok, hanem az, hogy a műterem bérét minél hamarább kifizesse. Két hónapig
               vártam a pénzemre, tovább azonban nem várhatok.</p>
            <p>- A jövő héten lesz pénzem.</p>
            <p>- Nem várok a jövő hétig! Kidobálom a cókmókját! Megértette?</p>
            <p>- Hát mit csináljak?</p>
            <p>- Gondoskodjék arról, hogy legyen pénze mielőbb.</p>
            <p>- Egyelőre még vacsorára valóm sincsen.</p>
            <p>- A vacsora, az nem olyan fontos. Sokszor előfordul, hogy magam sem vacsorázom, de
               nem csinálok belőle nagy ügyet.</p>
            <p>- Nem hát. De nekem ez nagy ügy. Mert ma még nem is ebédeltem.</p>
            <p>- Biztosan jól bereggelizett valahol.</p>
            <p>- Hacsak álmomban nem. Mert délig aludtam.</p>
            <p>- No lássa, most kibujt a szeg a zsákból. Mondja, hogyan lehessen kifizetni a
               műterembért annak, aki délig alszik?</p>
            <p>- Adjon nekem munkát, akkor fölkelek korán reggel.</p>
            <p>- Miért nem megy el hivatalba?</p>
            <p>- Mert én festőművész vagyok. Ha hivatalnok lennék, nem kellene a maga műterme.
               Alászolgája!</p>
            <p>Az őszeshajú Szabó festőművész úr dühösen eltávozott.</p>
            <p>Özvegy Buchsbaumné kifujta az orrát a zsebkendőjébe és csak azután állt szóba
               Orbánnal.</p>
            <p>- Hát maga mit akar?</p>
            <p>- Egy kis javítanivalót hoztam.</p>
            <p>- Hol van?</p>
            <p>- Itt, fönn a bejárat előtt.</p>
            <p>- Hozza le.</p>
            <p>- Nem lehet.</p>
            <p>- Miért?</p>
            <p>- Mert igen nagy. Nem férne be az ajtón.</p>
            <p>- Mi az?</p>
            <p>- Egy automobil.</p>
            <p>- Mi történt vele?</p>
            <p>- Leszakadt a sárhányója.</p>
            <p>A műhely tulajdonosnője intett a segédnek, aki fölment az uccára és hozzáfogott az
               autó rendbehozatalához.</p>
            <p>Mialatt a leszakadt sárhányót javították, Gábor azon gondolkodott, hogy milyen rossz
               dolga lehet egy olyan szegény piktornak, aki az özvegy Buchsbaumné műtermét bérli.
               Nem tud bért fizetni. És még nem is evett ma.</p>
            <p>Jó szíve volt. És nagyon sajnálta a szegény piktort. Szeretett volna egy
               hentesüzletbe menni és mindenféle jót bevásárolni a szegény festő részére. De hátha
               meg találna sértődni. És el sem fogadná?</p>
            <p>Közben arra gondolt, hogy mégis csak jó a dolga egy sofőrnek. Van lakása, kosztja,
               fizetése, autózhat, amennyi csak belé fér és még egy kis mellékes is akad.</p>
            <p>Vajjon a szegény festők miért nem mennek el szintén sofőrnek?</p>
            
         </div>
         <div type="chapter">
            <head>
              XII. Az utolsó szalmaszál.
            </head>
            <p>A Szabadság téren megkongatták a vészharangot.</p>
            <p>Károgó hollók, fekete fellegek gyülekeztek az égen.</p>
            <p>A tőzsdén papírok, a negyedik emeletekről kétségbeesett tőzsdések zuhantak
               lefelé.</p>
            <p>Akik másoknak csináltak kötéseket, most önmagukat kötötték fel.</p>
            <p>Szemere Alfréd egy szép napon riadtan futott haza. Egyenesen a felesége szobájába
               rohant.</p>
            <p>- Gyűrűket gyorsan lehúzni az ujjról! Butonokat kiszedni a fülekből! Nagy baj van! El
               kell adni mindent! Ki kell fizetni papírjaimat! Zuhanunk! Esünk!</p>
            <p>- És pont az én ékszereimmel kezded?</p>
            <p>- Hát mivel kezdjem?</p>
            <p>És repültek az ékszerek az ékszerészhez vissza.</p>
            <p>Egy hét mulva Szemere ismét hazarohant.</p>
            <p>- Szedjétek föl a szőnyegeket! Göngyöljétek össze az összes perzsákat! Nagy baj van!
               Holnap kasszanap!</p>
            <p>És eltűntek a parkettról a drága perzsák.</p>
            <p>A következő héten megint hazafutott Szemere.</p>
            <p>- Eladtam a szalónberendezést és az úriszobát! A szekrényekből szedjétek ki a holmit,
               mert rögtön jönnek a bútorokért. Nagy égés van.</p>
            <p>Szemeréné szemrehányólag jegyezte meg:</p>
            <p>- Te képes vagy és még a háztetőt is eladod a fejünk felett.</p>
            <p>Szemere lemondólag legyintett:</p>
            <p>- Már rég el van adva a villa.</p>
            <p>- Kinek?</p>
            <p>- Szamóczay ügyvéd vette meg, egy színésznő megbízásából.</p>
            <p>Közben bejött Gábor, a sofőr.</p>
            <p>És szólt:</p>
            <p>- Kérem, vezérigazgató úr, eljöttek a két autóért.</p>
            <p>- Kik? - kérdezte kétségbeesve Szemeréné.</p>
            <p>- Az új tulajdonosai.</p>
            <p>- Alfréd! Te eladtad az autókat?</p>
            <p>- Sajnos.</p>
            <p>- Engem meg sem kérdeztél?</p>
            <p>- Hát kérdeztek a papírok téged, mielőtt esni kezdtek volna, hogy szabad-e
               zuhanniok?</p>
            <p>- Na, jól nézünk ki. Holnap már mehetünk ki a gyárba, az éjjeli őr lakásába és ott
               lakhatunk.</p>
            <p>- Az éjjeli őr lakásába nem mehetünk.</p>
            <p>- Miért?</p>
            <p>- Mert az éjjeli őr már nem lakik ott, hanem egy gyári tűzoltó a feleségével.</p>
            <p>- Miféle gyári tűzoltó?</p>
            <p>- Hát akit az új tulajdonos állított oda a gyár tűzbiztonságára vigyázni.</p>
            <p>- Uj tulajdonos?</p>
            <p>- Igen.</p>
            <p>- Miféle?</p>
            <p>- Hát aki megvette tőlem a gyárat és átalakította zsebkendőgyárrá.</p>
            <p>- Nem értelek.</p>
            <p>- Nézd kérlek, én elég értelmesen beszélek. A szesz- és szörpszívószalma-gyár nem
               mehet, mert mindenki leégett. Koktejt már nem iszik senki. Szalmaszál, amivel a
               koktejt szívják, nem kell senkinek. Most csak zsebkendő kell, amibe kiki belesírja az
               ő nagy bánatát. Ezért lett a szalmaszálgyár helyén zsebkendőgyár.</p>
            <p>- Szóval, tönkrementünk?</p>
            <p>- Mi az, hogy mentünk? Száguldtunk! Tönkrerepültünk!</p>
            <p>- És mi lesz a sofőrrel?</p>
            <p>- A sofőrrel? Mingyárt... Gábor! Gábor!</p>
            <p>A kiáltozásra előjött Orbán Gábor.</p>
            <p>- Mi tetszik? - kérdezte.</p>
            <p>- Gábor... maga elmehet... el van bocsátva...</p>
            <p>Gábor ottmaradt.</p>
            <p>Szemere pedig Pestre rohant gyalog. Izzadtan leült egy kávéházba. Limonádét rendelt
               szalmaszállal.</p>
            <p>Sajátgyártmányú szalma volt a pohár mellett.</p>
            <p>Ez volt az utolsó szalmaszál, amelybe Szemere Alfréd belekapaszkodott...</p>
            
         </div>
         <div type="chapter">
            <head>
           XIII. A szegény festő szerencséje.
            </head>
            <p>Orbán Gábor nagyon dühös volt, hogy elcsapták az állásából.</p>
            <p>Nem azért mérgelődött, hogy munkanélkülivé lett, hanem azon, hogy manapság már nem
               szabad semmire számítani, semmire építeni.</p>
            <p>Azon a boldog koron már túl vagyunk, amikor az ember nyolckor reggel felkelt,
               kilenckor hivatalt vállalt és tízre már kiszámította, hogy húsz év mulva mennyi
               hozományt adhat a lányának és évenként mennyi pénz jut tengeri nyaralásra. Azelőtt
               voltak emberek, akik előre pontosan kiszámították, hogy tizenegy év mulva február
               9-ikén este nyolc órakor a pályaudvar jobbkülső harmadik vágányáról fognak ide és ide
               elutazni.</p>
            <p>Ma már azt sem mondhatjuk meg a cselédünknek előző nap este, hogy másnap délben mi
               legyen az ebéd.</p>
            <p>Ki hitte volna, hogy a hatalmas tekintélyű Szemere vezérigazgató, a megingathatatlan
               pénzkapacitás ilyen rövid idő alatt még koldusbotra sem juthatott, mert már annyi
               pénze nem maradt, amiből botot vásárolhatott volna magának.</p>
            <p>El is határozta Orbán Gábor, hogy többé az életben nem megy olyan helyre, ahol
               tönkremehetnek.</p>
            <p>Csak olyan helyre megy ezután, ahol rosszabbul semmi körülmények közt nem mehet a
               gazdájának, csak jobban.</p>
            <p>De vajjon hol talál ilyen gazdát?</p>
            <p>Gondolkodni kezdett.</p>
            <p>És eszébe jutott a szegény festő, aki ott lakik a Csáky uccában, az özvegy
               Buchsbaumné bádogosműhelye felett és akinek annyi pénze sem szokott lenni, hogy
               nemreggelizés után ebéd nélkül maradva, vacsorát vehetne magának.</p>
            <p>- Mi lenne, ha én most ehhez a szegény piktorhoz szegődnék sofőrnek? - tette fel
               magának a kérdést Orbán Gábor.</p>
            <p>Majdnem hangosan nevetett a Margithídon, amikor átjött Budáról Pestre és már indult
               is a Csáky ucca felé.</p>
            <p>Ott, ahol a bádogosműhely volt, bement a házfelügyelőhöz.</p>
            <p>- Egy piktor urat keresek, aki itt lakik a házban.</p>
            <p>A házmester nevetett.</p>
            <p>- Nem a házban lakik az.</p>
            <p>- Hát hol?</p>
            <p>- A padláson. A Szabó András urat tetszik, ugyebár, keresni?</p>
            <p>- Azt.</p>
            <p>- Hát az egy kicsit bajos, hozzá feljutni.</p>
            <p>- Hogy-hogy?</p>
            <p>- Nagyon magasan lakik. Lift nem jár.</p>
            <p>- Életbevágóan fontos ügyben keresem.</p>
            <p>- Életbevágó ügy? Az más. Mingyárt odaadom önnek a padláskulcsot.</p>
            <p>Azzal egy kulcscsomót adott át.</p>
            <p>- Tudniillik, neki saját kulcsa van a padláshoz. A háziúr kivételesen megengedte.
               Persze, lámpát égetnie, vagy cigarettáznia nem szabad ott fönn. Ez a hosszú kulcs a
               padlásba való, ahogy be tetszik nyitni, tessék a gerendák közt balra menni egyenesen
               és aztán jobbra fordulni. A végén meg tetszik találni a festő urat.</p>
            <p>Orbán Gábor fölment öt emeletet és még húsz lépcsőt. Benyitott a padlásra és elindult
               tapogatózva a jelzett úton.</p>
            <p>A műtermet sehogy sem találta meg. Léces, elkülönített padlásrészek sorakoztak egymás
               mellé.</p>
            <p>Egyszerre csak megütötte fülét egy rekedt férfihang:</p>
            <p>- Ki az?</p>
            <p>- Szabó András festőművész urat keresem.</p>
            <p>- Erre tessék jönni!</p>
            <p>És kinyílt egy léces ajtó.</p>
            <p>Orbán Gábor belépett a „műterembe”.</p>
            <p>Csak olyan padlásrész volt ez is, mint a többi. Egy nagy padlásablak világította be.
               Az ablak üveggel volt befödve. Benn egy vaságy és egy festőállvány adott ennek a
               furcsa helyiségnek műteremjelleget. Azelőtt Buchsbaumék bádoglemezraktára volt ez a
               hely, de hogy a bádogosmester felesége özvegyi sorba jutott, kiadta a padlást
               „műteremnek”, mert a magasba nem tudott felkapaszkodni rossz lábai miatt.</p>
            <p>- Orbán Gábor vagyok - mutatkozott be a piktornak udvariasan a sofőr.</p>
            <p>- Miben lehetek szolgálatára?</p>
            <p>- Azt szeretném megtudni a nagyságos úrtól, hogy nincs-e szüksége sofőrre?</p>
            <p>A piktor felkacagott.</p>
            <p>Még a könnyei is kipotyogtak, úgy nevetett. Amint ott állt hiányos öltözetben, az
               oldalát fogta, hogy ki ne szakadjon.</p>
            <p>- Miért tetszik nevetni? Komolyan kérdeztem.</p>
            <p>- Ugy látszik, uram, ön nincs tisztában azzal, hogy kivel van dolga - szólt a piktor
               és visszabujt az ágyba a paplan alá.</p>
            <p>- Teljesen tisztában vagyok vele - felelte Orbán Gábor és sofőrsapkáját jókedvűen
               forgatta a kezében.</p>
            <p>- Ön tréfát űz velem. Bizonyosan valamelyik huncut kollégám biztatta fel. Ezért ugyan
               kár volt ilyen magasra másznia.</p>
            <p>- Nem gondolom, hogy hiába jöttem volna fel ide. Én még soha életemben fölösleges
               utat nem tettem. Figyelmeztetem előre is, hogy ellenkeznie nem szabad. Ne ijedjen
               meg, nem vagyok őrült. Teljesen józan fővel beszélek. Ön egy letört ember. Szegényebb
               a templom egerénél. Azért jöttem ide. Ön az az ember Pesten, akinek rosszabbul nem
               mehet, csak jobban. Már pedig, ha önnek csak jobban mehet, akkor idővel autója is
               lehet. Viszont, ha autója lehet, akkor kell hogy egy sofőrje is legyen. Nos, művész
               úr, a sofőr már megvan. Most már csak autó kell. És az autónak meg kell lenni!</p>
            <p>A művész kiugrott az ágyból. És egyenesen a sofőr nyakába ugrott.</p>
            <p>- Csakugyan? - kiáltotta lelkendezve.</p>
            <p>- Meg mernék rá esküdni.</p>
            <p>- És nem mondaná meg, kedves sofőr úr, hogy ma, miután még nem reggeliztem, hol fogok
               ebédelni?</p>
            <p>- Előbb legyünk tisztában a címzésekkel. Egyelőre nem vagyok sofőr „úr”, hanem
               egyszerűen csak sofőr, az ön sofőrje, akit Gábornak kell szólítania. Ön viszont nekem
               egyszerűen csak nagyságos úr.</p>
            <p>- Kérem, Gábor, legyen úgy, ahogyan parancsolja.</p>
            <p>- Pardon, parancsolni csak nagyságos uram parancsol. Ami pedig az ebédet illeti,
               nagyságos uram, egyelőre lemegyünk egy kávéházba és ott szépen meg fogunk
               reggelizni.</p>
            <p>- Reggelizni fogunk? Óh! Rögtön felöltözöm.</p>
            <p>És a festő már ki is ugrott az ágyból.</p>
            <p>- Bolond ez az ember - gondolta magában, mialatt ruhadarabjait magára kapkodta, - de
               ez nem tesz semmit. Fő az, hogy reggelizni fogok.</p>
            <p>Miközben készen volt az öltözködéssel, fontoskodva ránézett a sofőrre.</p>
            <p>- Kérem, Gábor, azt tanácsolnám, hogy másszunk ki itt az ablakon, a háztetőn, át a
               kémények mellett levő korlátokban kapaszkodva, kényelmesen átjutunk a szomszéd ház
               padlására, amelynek ajtaja állandóan nyitva szokott lenni.</p>
            <p>- Miért akar arra menni?</p>
            <p>- Napok óta arra járok, mert a lakásadónőm, a vérszopó Buchsbaumné a lépcsőházban
               leselkedik állandóan a műterem béréért.</p>
            <p>- No és?</p>
            <p>- No és ez rém kellemetlen.</p>
            <p>- Majd én elintézem. Csak jöjjön bátran velem.</p>
            <p>Becsukták maguk mögött a padlásajtót és lefelé indultak a lépcsőn.</p>
            <p>A pápaszemes, alacsony öregasszony csakugyan ott leselkedett a lépcsőházban.</p>
            <p>- Na, végre! Megcsíptem magát, Szabó úr! - rikácsolta az öregasszony.</p>
            <p>A festő egész testében remegni kezdett.</p>
            <p>Gábor észrevette ezt, előrelépett és erélyesen rászólt az öregasszonyra:</p>
            <p>- Kérem, asszonyom, ezennel felszólítom, hogy a művész urat hagyja békén. Ön miatt
               képtelen dolgozni. Ön ezzel a hiábavaló leselkedéssel egész életét tönkreteszi.
               Asszonyom, önnek nem az a célja, hogy a lakója életét tönkretegye, hanem az, hogy a
               pénzét mielőbb megkaphassa. Nos, egypár hétig tessék türelemmel lenni!</p>
            <p>- Egypár hétig?</p>
            <p>- Egypár hónapot is mondhattam volna. Örüljön, hogy ilyen rövid terminust
               szabtam!</p>
            <p>- Kérem. Mégis, hány hétig várjak?</p>
            <p>- Legalább három hétig - mondta flegmatikusan Gábor.</p>
            <p>- De aztán biztosan meglesz a pénz?</p>
            <p>- Meg.</p>
            <p>- Akkor várok. De három hét mulva...</p>
            <p>A többit már nem hallgatták meg, mert Gábor karonfogta és kivonszolta a kapun a
               piktort, akinek szemmelláthatólag nagy kő esett le a szívéről.</p>
            <p>Bementek egy kávéházba.</p>
            <p>Reggelizni!</p>
            <p>A szegény piktornak majdnem könny csordult ki a szeméből. A kávé illatát magába
               szívta. Egészen megrészegült tőle. Nem látott, nem hallott. Csak félálomban
               hallgatta, amint a mellette ülő sofőr halkan megkérdezte:</p>
            <p>- Milyen cigarettát szokott szívni?</p>
            <p>- Drámától föl - Szfinkszig, mindenfélét.</p>
            <p>- Főúr! Szfinkszet kérek! - kocogott a poháron a sofőr.</p>
            <p>- Óh, dehogy...</p>
            <p>- Nagyságos úr, ezután Szfinkszet tetszik szívni állandóan...</p>
            
         </div>
         <div type="chapter">
            <head>
            XIV. A goromba szállodás.
            </head>
            <p>Orbán Gábor szemmelláthatólag gyönyörködött a szegény festő reggelizésében. Élvezte
               ennek a különös teremtménynek (hisz a bohémok mind oly különös lények!) gondtalan
               elmerülését egy közönséges reggeli elfogyasztásában.</p>
            <p>Ahogy cigarettára gyujtott!</p>
            <p>Ahogy a lapot kézbevette!</p>
            <p>Ahogy keresztbetette a lábát és ügyet sem vetve a mellette ülő sofőrre, a politikától
               kezdve a Színház és Művészet rovatig minden sort elolvasott!</p>
            <p>Valóságos angyal volt ez a piktor!</p>
            <p>A festő letette az ujságot és egy kicsit összerezzent, amikor a mellette ülő sofőrre
               pillantott. Előbb még ragyogó szeme mintha megüvegesedett volna. Látszott rajta, hogy
               az előbb még egy más világba ringatta magát, mig most eszébe jutott a rideg való,
               hogy egy fityingje sincs, ellenben ki van szolgáltatva ennek a vadidegen férfinak,
               akiről tulajdonképpen azt sem tudja, hogy kicsoda, micsoda és mit akar tőle.</p>
            <p>- A művész úr kész a reggelivel?</p>
            <p>- Igen.</p>
            <p>- Na, akkor most beszélgessünk arról, hogy mi lesz velünk. A percek múlnak és nekünk
               most minden másodperc pénzt jelent. Én az ön sofőrje vagyok és nem akarom az
               állásomat elveszteni. Miből fog a művész úr engem fizetni?</p>
            <p>- Ember! Ön tisztára őrült. Annyi keresetem sincs, hogy egy fél sofőrt eltarthassak.
               Örülnék, ha magamnak lenne annyi, amennyi egy fél sofőrnek kell.</p>
            <p>- Művész úr, ön megfeledkezik arról, hogy én már szerződtetett sofőrje vagyok. El
               kell tartania engem. Megértette?</p>
            <p>- De miből? - kérdezte ijedten a festő.</p>
            <p>- Hát festő ön?</p>
            <p>- Igen.</p>
            <p>- Szóval, fest?</p>
            <p>- Igen.</p>
            <p>- És miért fest?</p>
            <p>- Azért, mert, hogy... hogy is mondjam csak...</p>
            <p>- Nem tudja?</p>
            <p>- De igen. Azért festek, mert a festőművészet szép dolog.</p>
            <p>- Tud szépet festeni?</p>
            <p>- Azt mondják, tehetséges vagyok.</p>
            <p>- És mit szoktak csinálni a festők a képeikkel?</p>
            <p>- Eladják.</p>
            <p>- A művész úrnak vannak kész képei?</p>
            <p>- Nincsenek.</p>
            <p>- Hát nem fest?</p>
            <p>- De igen. Azonban már egy éve nem volt pemzli a kezemben.</p>
            <p>- Miért?</p>
            <p>- Ennek nagy története van.</p>
            <p>- Mégis?</p>
            <p>- Elment a kedvem a festéstől.</p>
            <p>- Miért?</p>
            <p>- Mert van tizennégy gyönyörű kész képem.</p>
            <p>- Hol?</p>
            <p>- Az a baj, hogy sehol. Van, de nincs. Nincs, de mégis olyan, hogy van.</p>
            <p>- Ezt nem értem.</p>
            <p>- Tessék jól idefigyelni. Ezelőtt egy évvel én az Aranytorony Szállodában laktam. Ott
               festegettem egy szép világos szobában. Festegettem, festegettem, egyszer csak egy
               délután, amikor megint haza akartam menni, hogy festeni fogok, a portás azt mondta,
               hogy kedves művész úr, ön nem mehet fel többé a szobájába.</p>
            <p>- Miért?</p>
            <p>- A számla miatt. Tetszik tudni, hetekig nem fizettem szállodaszámlát, csak
               festettem.</p>
            <p>- Hát nem tudta, hogy fizetni kell a szobáért?</p>
            <p>- Nem. Mert az úgy van, hogy amikor festek, akkor nem gondolok semmire, csak a
               festésre, a művészetre. Ebből aztán nagy baj lett. Lezárták a szobám, illetve
               kirámoltak belőle mindent, elpakkolták tizennégy darab festményemet, két rend
               ruhámat, fehérneműimet és be sem eresztettek többé a kapun. Azt mondták, hogy a
               holmijaimat addig nem adják ki, amíg a számlámat el nem rendezem.</p>
            <p>- Gyerünk azonnal a szállodába!</p>
            <p>Orbán Gábor fizetett és mindketten elindultak az Aranytoronyba.</p>
            <p>A szálloda előtt Szabó András, a festő, hirtelen megállt.</p>
            <p>- Nem merek bemenni.</p>
            <p>- Miért?</p>
            <p>- Szégyellem magam.</p>
            <p>- No, majd bemegyek én. A művész úr csak várjon idekinn.</p>
            <p>És Orbán Gábor bement.</p>
            <p>- Hol a szálloda tulajdonosa? - kérdezte a portást.</p>
            <p>- Arra, ott a folyosó végén, az irodában.</p>
            <p>Orbán bekopogott.</p>
            <p>- Jó napot. Szabó András festőművész holmijáért jöttem.</p>
            <p>- Mingyárt előkeresem a számlát. Szép, hogy egyszer már idedugja valaki az orrát.</p>
            <p>- Nézze, szállodás úr, velem ilyen hangon ne beszéljen! Én nem szoktam az orromat
               sehová odadugni.</p>
            <p>- Előbb a számlát kifizetni!</p>
            <p>- Nem fizetem!</p>
            <p>- Akkor nincs holmi, nincs poggyász!</p>
            <p>Orbán betette a nyitott ajtót.</p>
            <p>- Követelem, hogy a festőművész úr poggyászát és minden holmiját azonnal adja ki!</p>
            <p>- Amíg nincs kifizetve, addig nem adom.</p>
            <p>- Nézze, vigyázzon magára! Ugy fejbekólintom mingyárt, hogy attól koldul!</p>
            <p>És már meg is mutatta az öklét.</p>
            <p>- De kérem!</p>
            <p>- Semmi kérem! És azonkívül, hogy egy nyaklevest kaphat, olyan pört akasztok a
               nyakába kegyednek, hogy rámegy az egész szállodája.</p>
            <p>- Miért?</p>
            <p>- Mert mégis csak aljasság, hogy egy világhírű festőművész egy esztendő óta nem tud
               érvényesülni ön miatt!</p>
            <p>- Ugyan?</p>
            <p>- Igen! Mert ön alávaló és galád módon eldugta, elzárta a világ elől ennek a
               tehetséges piktornak remekműveit. Ahelyett, hogy pártolta volna a művészetet, vett
               volna egy képet a művész úrtól, hogy abból kitelt volna a számlája...</p>
            <p>- Bocsánat, én nem tudtam, hogy azok a lépek...</p>
            <p>- Szégyen gyalázat! - vágott szavába Orbán, - igenis, azok a képek művészi alkotások.
               Mit szólna hozzá, ha a művészettörténetben olvasná magáról a megdöbbentő fejezetet,
               hogy élt itt Pesten egy durvalelkű szállodás, aki egy isteni tehetségű festőművész
               alkotásait dohos pinceraktárba zárta, hogy a szegény piktor éhen forduljon
               fel...</p>
            <p>- A számla miatt történt.</p>
            <p>- A számla miatt? Tetszett volna tárlatot rendezni a szálloda halljában! Nyomorult!
               Műveletlen! Barbár! Tudja-e, hogy ezért magát egy kulturállamban, azonfelül, hogy
               kártérités fejében dobra vernék a hoteljét, meg is lincselnék?</p>
            <p>- Kérem, ne tessék úgy kiabálni, rögtön kiadom a holmikat.</p>
            <p>- Az nem elég!</p>
            <p>- Hát?</p>
            <p>- Azonnal bocsánatot fog kérni a művész úrtól! Megértette?</p>
            <p>Orbán Gábor kiment és behozta a remegő piktort.</p>
            <p>A szállodás is remegett.</p>
            <p>- Bocsánat, kedves művész úr, hogy visszatartottam a holmijait. Rögtön kiadom őket.
               Miért nem is tetszett már hamarább idefáradni?</p>
            <p>Egy londiner már cipelte elő a képeket és koffereket.</p>
            <p>A szállodás megnézegette a képeket.</p>
            <p>- Igazán nem tudtam, hogy ezek ilyen remek festmények. Nem kaphatnék egyet
               belőlük?</p>
            <p>- Óh, boldogan - feleli a festő.</p>
            <p>- Természetesen, ha megfelelő árat kapunk érte - igazította ki a sofőr.</p>
            <p>A szállodás tárcájába nyúlt és a forgalomban levő legnagyobb bankjegyet
               felmutatta:</p>
            <p>- Elég lesz?</p>
            <p>Orbán megnézte a szép bankjegyet és a tizennégy kép közül a szállodásnak odaadta érte
               a legcsúnyábbat.</p>
            <p>Mikor kinn voltak az uccán, a boldogságtól majdnem pityergő piktor ezt rebegte:</p>
            <p>- Most már kezdem hinni, hogy ha így megy, nemsokára autóm lesz...</p>
            
         </div>
         <div type="chapter">
            <head>
              XV. A primadonna portréja.
            </head>
            <p>A sok cókmókkal tanácstalanul álltak az uccán.</p>
            <p>Konflist fogadtak.</p>
            <p>- Hova lehetne vinni ezeket a képeket?</p>
            <p>- Egy műkereskedőhöz.</p>
            <p>- Nos, menjünk.</p>
            <p>A festő bemondta a címet és a konflis megállt a műkereskedés előtt. A festő
               kiválasztott négy képet és bement.</p>
            <p>- Én egy félóra mulva ide visszajövök - szólt a sofőr és a konflissal
               továbbhajtatott.</p>
            <p>- Ezek azok a rég festett képek - magyarázta a műkereskedőnek a piktor, - amelyekről
               már oly sokat beszéltem önnek.</p>
            <p>A műkereskedő feltette cvikkerét és futólag megnézte a négy képet. Csak úgy lopva
               tekintett rájuk. De azért jól megnézte. Aztán az irodája felé indult.</p>
            <p>- Rögtön jövök - mondta, - addig foglaljon helyet.</p>
            <p>A műkereskedő bevonult az üvegfallal elkerített irodakalitkájába, ott valami
               írásfélébe merült és közben kitekingetett. A piktor arcát figyelte, amely nem volt
               valami megnyugtató.</p>
            <p>Tudniillik, egy műkereskedőnek csak akkor megnyugtató a piktor arca, ha az be van
               esve, ha a szemei idegesen és éhesen nézdegélnek jobbra-balra.</p>
            <p>Ehelyett a piktor nyugodtan ült a széken és jóízűen fujdogálta a füstöt maga elé.</p>
            <p>A műkereskedő emiatt negyedóráig mérgelődött odabenn az üvegezett irodában, aztán
               bosszúsan kijött és még egyszer megnézte a négy képet.</p>
            <p>- Nnnna! Nnnnem nnnagyon mondhatnám, hogy most egyáltalán szükségem lenne újabb
               képanyagra.</p>
            <p>- Nnnna - utánozta Szabó András a műkereskedőt, - én pedig nnnem nnnagyon mondhatnám,
               hogy egyáltalán muszáj volna eladnom őket.</p>
            <p>- Hát akkor minek hozta ide?</p>
            <p>- Csak úgy. Kíváncsiságból. Hadd lássa egy szakértő is.</p>
            <p>- Nincs szükségem újabb raktártöltelékre.</p>
            <p>Ebben a pillanatban tülkölve állt meg egy automobil a műkereskedés előtt.</p>
            <p>Orbán Gábor lépett be az ajtón. Illedelmesen leemelte sofőrsapkáját. Kezén sárga
               szarvasbőrkesztyű volt. Haptákba vágta magát a festő előtt.</p>
            <p>- Nagyságos úr, tessék jönni.</p>
            <p>- Ki ez az ember? - kérdezte csodálkozva a műkereskedő.</p>
            <p>És Szabó András a legnagyobb nyugalommal felelte:</p>
            <p>- A sofőröm...</p>
            <p>Pillanatnyi csönd.</p>
            <p>A műkereskedőnek elakadt a lélekzete.</p>
            <p>- Nos? Lesz üzlet? Vagy nem lesz üzlet? - kérdezte Szabó András.</p>
            <p>A kereskedő lehajolt és fölemelte az egyik képet.</p>
            <p>- Ezt mégis megvenném - mondta.</p>
            <p>- Jó szeme van - jegyezte meg a sofőr, - pont a legjobbat választotta ki.</p>
            <p>A festő bátorságot kapott.</p>
            <p>- Pont az az egy az, amelyet nem adhatok.</p>
            <p>- Miért?</p>
            <p>- Mert a másik három hozzátartozik.</p>
            <p>Tíz perc sem telt bele és az alku megvolt.</p>
            <p>Ropogós bankjegyek vándoroltak a szegény piktor zsebébe.</p>
            <p>A műkereskedő az autóig kísérte a piktort, mint egy főherceget.</p>
            <p>A sofőr szalutált. A gépkocsi megindult.</p>
            <p>- Legyen máskor is szerencsém! - kiáltotta a kereskedő az automobilnak.</p>
            <p>Mert a képeket sem a piktortól vette meg a műkereskedő, hanem a sárgakesztyűs
               sofőrjétől, meg a sötétre lakkozott autójától... A műkereskedők és a kiadók ilyenek a
               művészekkel szemben...</p>
            <p>Szabó András azt hitte, hogy mindez csak álom.</p>
            <p>Az autó belsejében találta a tíz képét és a szállodából kihozott régi, kedves
               holmijait, amelyek két bőröndbe voltak csomagolva.</p>
            <p>A gépkocsi kéjesen száguldott vele.</p>
            <p>A Margithíd budai hídfőjét is elhagyták, amikor az autó hirtelen megállt és Orbán
               leugrott a bakról.</p>
            <p>Beszólt a kocsi belsejébe:</p>
            <p>- Kérem, művész úr, ez még nem az ön autója. Egy tönkrement textilesé. Egyik
               hitelezője lefoglaltatta és rám bízta, hogy vigyem garázsba. Egyelőre szabadon
               használhatjuk, csak benzin és gumi kell hozzá. Lakásunk egyelőre még nincs. De az is
               lesz. Most pedig, ha megengedi, én megyek el a holmijaimért...</p>
            <p>A sofőr ismét visszaült a kormánykerék mellé és a rózsadombi szerpentinemelkedőn, a
               Zárda uccán át, a Szemlőhegyi útra hajtattak.</p>
            <p>A gépkocsi megállt a volt Szemere-villa előtt. A népszerű primadonna épp akkor jött
               le a villa lépcsőin.</p>
            <p>Megállította a sofőrt, aki a hátsó sofőrlakás felé igyekezett.</p>
            <p>- Hová megy?</p>
            <p>Orbán Gábor mélyen megemelte sapkáját.</p>
            <p>- Nagyságos művésznő, Orbán Gábor vagyok, a Szemeréék volt sofőrje. Itthagyott
               poggyászomért jöttem.</p>
            <p>- Maga most kinek a sofőrje?</p>
            <p>- A nagyságos Szabó András festőművész úré - felelte Orbán és az autó felé
               mutatott.</p>
            <p>- Milyen ember az új gazdája? - kérdezte kíváncsian a primadonna.</p>
            <p>- Óh, nagyon aranyos ember! Igazi gyémántszívű bohém - felelte lelkendezve a
               sofőr.</p>
            <p>A primadonna intett Orbánnak, hogy menjen és szedje össze a holmijait a
               sofőrlakásban, ő maga pedig az autó felé indult és bekukkantott a kocsi
               belsejébe.</p>
            <p>- Legyen szerencsém, művész úr - mondta bájosan mosolyogva és felnyitotta az
               ajtót.</p>
            <p>A festő pirulva lépett ki a kocsiból és udvariasan bemutatkozott.</p>
            <p>A művésznő beinvitálta.</p>
            <p>- Jöjjön, igyon egy pohárka konyakot, amíg a sofőrje összeszedi a holmiját.</p>
            <p>A keleti kényelemmel berendezett villában majdnem tátva maradt a piktor szája.</p>
            <p>Perzsákba süppedt a láb és a falakat nagynevű festők képei díszítették.</p>
            <p>A bútorok egy fejedelmi ízlésre valló egyéniség tervei szerint készültek.</p>
            <p>A művésznő vagyont kapott fellépéseiért, de egészen bizonyos, hogy az a bőkezűség,
               amely a villa belső berendezéséből kiáradt, nem a primadonna retiküljéből került
               ki.</p>
            <p>Suttogva beszéltek arról szeltében-hosszában, hogy a művésznő már korábban férjhez
               ment egy dúsgazdag mágnáshoz, de ezt a házasságot ügyesen eltitkolta úgy a mágnás,
               mint a primadonna, aki nem tudott megválni a színpadtól s az arisztokratacsalád ősi
               hagyományaira való tekintettel az esküvőt úgy tartották meg, hogy senki ne tudjon
               róla.</p>
            <p>Budapesten sok ilyen furcsa házasság van.</p>
            <p>- Ugy-e, csodálkozik, hogy mennyi művészmunka található lakásomban? - kérdezte a
               primadonna.</p>
            <p>- A képektől, szobroktól egészen el vagyok ragadtatva - felelte Szabó András.</p>
            <p>- Szenvedélyes művészbarát vagyok. Nincs tárlat, amelyet meg ne néznék. Mondja, maga,
               ugy-e, a fiatalabb festőgenerációhoz tartozik? Mintha már hallottam is volna a
               nevét...</p>
            <p>- Igen. A művésznő hallhatta. Én voltam az, aki legutóbb éles harcot indítottam a
               régies iskola klikkje ellen. Az ujságok írtak is rólam.</p>
            <p>- Ah, igen, igen. Most már emlékszem. Kedves művész úr, épp a közelmúlt napokban
               határoztam el, hogy megfestetem valakivel a portrémat. Édesanyámnak lesz a születése
               napja a jövő hónapban. A portrémat szántam ajándéknak. Ajánljon valakit.</p>
            <p>Szabó András mélyen meghajolt.</p>
            <p>- Van szerencsém magamat ajánlani mély tisztelettel.</p>
            <p>- Nagyon örvendek. De előre figyelmeztetem, hogy sok baja lesz velem. Türelmetlen,
               ideges és szeszélyes modell vagyok. Az ülést nem bírom idegekkel.</p>
            <p>- Tőlem ugyan táncolhat is közben a művésznő. Vagy zongorázhat. Esetleg ülhet a
               fürdőkádban, vagy maniküröztetheti magát. A festőállványomat kell csak ide-odatólni.
               Nálam az arc megfigyelése a fontos. Minél változatosabb formákat mutat az arc, annál
               jobban kihozom a karaktert.</p>
            <p>- És mibe fog kerülni a portré?</p>
            <p>- Azt bizony nem tudom előre megmondani. Attól függ, mennyi munkám lesz vele. Békében
               egy olyan piktornak, mint én vagyok, ezer aranykoronát fizettek.</p>
            <p>- Ezer aranykorona az annyi, mint kétszáz dollár. Ezt már a színigazgatókkal való
               tárgyalások során megtanultam. Nem is olyan sok. És mikor kezdhetnénk?</p>
            <p>- Akár már holnap is.</p>
            <p>- Tizenegykor délelőtt. Próbám úgy sincs holnap. Megfelel az idő?</p>
            <p>- Ahogy parancsolja a művésznő.</p>
            <p>- Most pedig engedje meg, hogy felajánljak ötven dollár előleget.</p>
            <p>- Óh...</p>
            <p>- Tudniillik én sem dolgozom előleg nélkül...</p>
            <p>A művésznő egy kis szekrénykéhez ment és kihúzott az egyik fiókból két darab húsz- és
               egy tízdolláros bankjegyet és kecses kézmozdulattal átnyujtotta a festőnek.</p>
            <p>Ebben a pillanatban két csinos, fiatal hölgy lépett a fogadószobába.</p>
            <p>- Barátnőim. Kardosné, Rónáné - mutatta be a hölgyeket a primadonna.</p>
            <p>Két tipikus lipótvárosi asszony volt. Afféle kapaszkodófajta dámák, akiknek hízeleg
               az, hogy híres primadonna a barátnőjük.</p>
            <p>- Mi történt itt? Valami kis dollárüzletet láttam - szólt pajkosan Rónáné.</p>
            <p>- Óh, nem sibolás - a művész úr le fog festeni. Előleget adtam a portréra.</p>
            <p>- Fessen le engem is - fordult most Kardosné a piktor felé.</p>
            <p>A primadonna közbevágott:</p>
            <p>- Pardon, előbb az én portrémat fogja elkészíteni. És különben a művész úr nagyon
               drága.</p>
            <p>- S ha még oly drága is. Nekem egy portré kell!</p>
            <p>- Háromszáz dollár...</p>
            <p>A primadonna pajkosan hunyorított a piktor felé. Ezt az intést nem vette észre a két
               asszony. Ez olyan intés volt, amilyennel egyik művész a másik művész iránt érzett
               pártfogó rokonszenvét szokta kifejezni.</p>
            <p>- Háromszáz dollár? Rendben van. Rámával, vagy ráma nélkül? - kérdezte Kardosné.</p>
            <p>- Ahogy tetszik - felelte a festő mosolyogva, mert már hozzá volt szokva az
               újgazdagok ilyetén kérdéseihez.</p>
            <p>- Szóval, prezentbe kapom a rámát?</p>
            <p>És látszott, hogy Kardosné örül a remekül sikerült alkunak.</p>
            <p>- Ha a művésznő portréjával készen leszek, teszem tiszteletemet.</p>
            <p>- Irja fel a címemet. Délibáb ucca huszonöt. Saját ház. Harapós farkaskutya van.
               Előbb tessék csöngetni a kapusnak. Aztán, ha jó lesz a kép, az én révemen annyi
               kuncsaftot kaphat, hogy majd csak győzze a munkát. Az egész Lipótváros és Andrássy
               úti villanegyed magánál fog dolgoztatni.</p>
            <p>- Végtelen hálára kötelez a nagyságos asszony.</p>
            <p>- Méltóságos, méltóságos - igazította ki a festőt Rónáné, - Kardosné ugyanis
               kormányfőtanácsos neje.</p>
            <p>Szabó András most a primadonna felé fordult:</p>
            <p>- Szóval, holnap délelőtt tizenegykor...</p>
            <p>- Legyen szerencsém.</p>
            <p>- Kezüket csókolom, hölgyeim...</p>
            <p>A festő mélyen meghajolt mindhármuk felé és eltávozott.</p>
            <p>A kapuban ott állt a türelmetlen sofőr.</p>
            <p>- Kedves Gábor, hajtson a műtermembe! Magára bízom egy elegáns műteremnek a föld alól
               való gyors előteremtését. Ön az egész jövőmet megalapozta. Ilyen a szegény ember
               szerencséje. Egyik nap éhen hal s a másik napon a paradicsom közepén támad fel...
               Csőstől hull a szerencse felém. Én azt hiszem, hogy maga nem is sofőr, hanem
               személyesen a Belzebúb.</p>
            <p>Orbán Gábor csak mosolygott. Felült a kormány mellé és elindította a gépet, amely
               vígan szaladt le a Rózsadombról.</p>
            
         </div>
         <div type="chapter">
            <head>
              XVI. Akinek nehéz feljutni az autójára.
            </head>
            <p>A Fészek előtt két úr beszélget.</p>
            <p>A Fészek a festők klubja.</p>
            <p>Két műkereskedő épp most jött ki a kapun. Ők beszélgetnek. Az egyik az, akit már
               egyszer volt alkalmunk láthatni. A másik egy pofaszakállas, közismert képuzsorás.</p>
            <p>Azt mondja az egyik:</p>
            <p>- Látja ott azt a nagy, négyüléses autót?</p>
            <p>- Melyiket?</p>
            <p>- Azt a nagy lila autót.</p>
            <p>- Látom.</p>
            <p>- Tudja kié az?</p>
            <p>- Nos?</p>
            <p>- Az a Szabó Andrásé.</p>
            <p>- Szép kocsi.</p>
            <p>- Meghiszem azt. Tudja-e, kié volt?</p>
            <p>- Valami nagyon gazdag emberé lehetett.</p>
            <p>- A Kézművesbank vezérigazgatójáé.</p>
            <p>- Aki megszökött?</p>
            <p>- Azé. Szabó András vette meg a családtól. Részletre. De már ki is fizette az árát
               egészen.</p>
            <p>- Miből?</p>
            <p>- Hogy miből? Tudja maga, hogy mit keres ez a piktor? A nők megbolondultak és mind
               vele festetik le magukat.</p>
            <p>- Csodálom. Vannak jobb portréfestők is.</p>
            <p>- De azok nem járnak a saját autójukon.</p>
            <p>- Mondok én magának valamit.</p>
            <p>- Nos, halljuk.</p>
            <p>- Álljunk össze és rendezzünk egy portrékiállítást Szabó András eddigi
               arcképeiből.</p>
            <p>- Gondolja, hogy jó üzlet lesz?</p>
            <p>- Egyelőre nem. Hiszen csak költségünk lenne rá. A képeket nem lehet eladni, mert a
               tulajdonosoktól kellene kölcsönkérni a kiállítás tartamára, de maga a kiállítás
               részünkre nagy előnnyel járna, ha sikerülne a festővel szerződést kötni, hogy a jövő
               évben bennünket jogosít fel tárlata megrendezésével és a képek eladásával. Most nagy
               reklámot csinálnánk már előre is a jövő évi kiállításnak a mostani
               portrékiállítással.</p>
            <p>- Nem rossz gondolat.</p>
            <p>Ebben a pillanatban egy elegáns úr lépett ki a klub kapuján.</p>
            <p>A két műkereskedő nagyot köszönt.</p>
            <p>Szabó András volt, a híressé lett festőművész.</p>
            <p>A nagy lila autó odagördült a kapu elé.</p>
            <p>Szabó András könnyedén megbiccentette fejét a két nagyotköszönő műkereskedő felé és
               beszállt a kocsiba.</p>
            <p>Az egyik műkereskedő mélabúsan jegyezte meg:</p>
            <p>- Ez az az úr, akinek nehéz dolog az autójára felkapaszkodni.</p>
            <p>És a két kereskedő hallgatagon indult el gyalog a Kertész uccán.</p>
            <p>A lila autó elszáguldott. Piros hátsó lámpája elveszett az Erzsébet körút esti
               ködjében.</p>
            
         </div>
         <div type="chapter">
            <head>
              XVII. Naplemente az erdőben...
            </head>
            <p>- Mici, küldje be hozzám a sofőrt - szólt egy délelőtt reggelizés közben Szabó
               András, aki nehéz selyempizsamában ült egy kis gömbölyű, terített asztal mellett.</p>
            <p>Kisvártatva kinyílt az ajtó és belépett a sofőr. Alázatosan állt meg a szoba
               közepén.</p>
            <p>- Parancsoljon, művész úr.</p>
            <p>- Gábor, szomorú hírt kell közölnöm magával.</p>
            <p>- Tessék mondani.</p>
            <p>- Ma reggel elküldtem az utolsó részletet. Az autót teljesen kifizettem.</p>
            <p>- Bravó!</p>
            <p>- Az automobil egészen az enyém.</p>
            <p>- Hála Istennek.</p>
            <p>- Azonban, ahogy számadásaimat és az autótartással járó költségvetést átnéztem,
               sajnos, arra a szomorú tapasztalatra jutottam, hogy sofőrt nem tarthatok. Ne
               haragudjék, de el kell magát bocsátanom a szolgálatból.</p>
            <p>Orbán Gábornak előbb fejébe szaladt a vér, aztán az egész vérkészlet gyorsan lefutott
               a lábába. Előbb elhalványodott az arca, azután elzöldült.</p>
            <p>Szabó András, a pizsamás festőművész, felhörpintette teáját, mialatt félszemmel
               odasandított Orbán Gábor színtjátszó arca felé.</p>
            <p>Orbán Gábor hirtelen ezt gondolta magában:</p>
            <p>- Hálátlan kutya, most elbocsátasz. Amikorára kész embert csináltam belőled.</p>
            <p>Nem szőhette tovább gondolatait, mert a festőművész folytatta mondókáját:</p>
            <p>- Az autót elvezetem most már magam is.</p>
            <p>- És én mehetek a pokolba - gondolta magában a sofőr.</p>
            <p>- Önre, mint sofőrre, nincs tovább szükségem - szólt ismét a kínos hallgatás után
               Szabó András.</p>
            <p>Ismét egy percnyi csönd volt.</p>
            <p>Ezalatt Orbán Gábor mélyen lehorgasztotta a fejét, hogy a szemében megjelent két
               fájdalmas könnycsepp ne lássék.</p>
            <p>A sofőr nagyot sóhajtott.</p>
            <p>Szabó András felkelt az asztaltól.</p>
            <p>Odalépett a sofőrhöz.</p>
            <p>Szánakozón végignézett rajta.</p>
            <p>Aztán szívből kacagni kezdett.</p>
            <p>Mikor kinevette magát, gyorsan a sofőr nyakába ugrott, átölelte Orbán Gábor markáns
               fejét és magához vonva, dédelgetve így szólt hozzá:</p>
            <p>- De nagy marha, de nagy gyerek maga! Hát elhitte, hogy elcsapom magát?</p>
            <p>- El én!</p>
            <p>- Hát persze, hogy elcsapom! Most azonnal mars ki a szobámból! És kinn az előszobában
               tegye le a sofőrsapkáját, hogy ne lássam többé sem a fején, sem a kezében! Maga nem
               sofőröm többé! Hanem az én drága, egyetlen, hűséges barátom, az én gyámolítóm, az én
               második apám! Kezitcsókolom!</p>
            <p>A festőművész most hirtelen lehajolt és mielőtt Orbán Gábor ezt megakadályozhatta
               volna, megcsókolta a benzinszagú férfikezet, amelyre két forró könnycsepp is hullott
               hirtelen.</p>
            <p>A művész könnye. Két meleg, igazgyöngy...</p>
            <p>És Szabó András zokogni kezdett.</p>
            <p>Orbán Gábor is sírt.</p>
            <p>Egymás nyakába borult a két bolond férfi és úgy sírta ki magát istenigazába!</p>
            <p>A végén pedig nevettek egy nagyot.</p>
            <p>Leültek szépen az asztalhoz és végigmulatták az egész csodálatos karriér történetét a
               Schwarcz-család felcsúszásától kezdve a Szemere vezérigazgató csúfos letöréséig és a
               sofőr furcsa bosszújáig... hogy egy koldusból autótulajdonost fog csinálni...</p>
            <p>- Kedves Gábor, nincs senkim a világon, csak te. Téged akarlak megkérni arra, engedd
               meg, hogy megnősüljek.</p>
            <p>Orbán Gábor felnevetett.</p>
            <p>- Tőlem kérded? Hát hiszen tehetsz, amit akarsz.</p>
            <p>- Pardon, eddig még mindig az történt, amit te akartál. Te akartad, hogy keresetem
               legyen. És lett keresetem. Akartad, hogy automobilom legyen és lett. Azt azonban nem
               tudom, hogy vajjon feleséget akarsz-e nekem?</p>
            <p>- Ez az egy, amit nem tudok számodra szerezni. Ez már nehéz dolog.</p>
            <p>- Nekem van egy régi szép szerelmem.</p>
            <p>- Nos? Miért nem veszed el?</p>
            <p>- Elvenném. Én nagyon szeretem őt. S talán ő is kedvel engem. De házasságunknak egy
               kis akadálya van.</p>
            <p>- És mi az?</p>
            <p>- Nagyon nagy akadály.</p>
            <p>- A szerelem nem ismer akadályokat.</p>
            <p>- De ez a szerelem igen.</p>
            <p>- Nem értem.</p>
            <p>- Meg fogod mingyárt érteni. Majd elmondom az előzményeket.</p>
            <p>- Nagyon érdekel.</p>
            <p>- Másfél évvel ezelőtt erősen nekifeküdtem a tájképfestésnek és gyakran elbarangoltam
               a távol vidékekre is, ha utazásra egy kis pénzt gyüjtöttem. Akkoriban elég jól ment a
               festés mint üzlet. Egyszer egy szép erdőrészletet akartam lefesteni. Sok erdős
               vidéket összejártam, de megfelelő tájat e célra nem találtam. Egyszer aztán
               eljutottam egy kedves kis faluba. Zöldkútra...</p>
            <p>Orbán Gábor összerezzent.</p>
            <p>A festő továbbfolytatta.</p>
            <p>- Itt festettem meg azt a képemet, aminek azt a címet adtam, hogy „Naplemente az
               erdőben...” Ezt a képet ki is állítottam a Fiatalok Tárlatán és a kultuszminisztérium
               vette meg. Szóval, miközben a képet festettem az erdőszélen egy szeptemberi
               alkonyaton, hirtelen észrevettem, hogy egy gyönyörű fiatal nő áll a hátam mögött, aki
               észrevétlenül került oda, mialatt munkámba voltam merülve. Illedelmesen köszöntem. És
               bemutatkoztam. Ő is megmondta a nevét. Kaszaházy Piroska... a zöldkúti
               postáskisasszony...</p>
            <p>Orbán Gábor elsápadt.</p>
            <p>A festő továbbfolytatta:</p>
            <p>- Mondanom sem kell, hogy belészerettem. Azóta folyton leveleket írunk egymásnak.
               Most legutóbb egy szép hosszú levélben meg is kértem a kezét. Tegnap hozta meg
               válaszát a posta. Olvasd el, a levelet odaadom.</p>
            <p>Orbán Gábor reszkető kézzel nyúlt a levél után. Szívdobogva olvasta:</p>
            <p>
               „Kedves Művészem!
            </p>
            <p>
               Megkaptam szép levelét. Válaszom
               rövid. Szívesen nyujtanám kezem magának, de nem lehet. Esztendőkkel
                  ezelőtt, közvetlen a háború kitörése előtt a kezem másnak igértem. Becsületes nő
                  vagyok. Nem akarom igéretemet megszegni. A férfi, akinek
                  kezem igértem, hadbavonult. Később orosz fogságba esett mint főhadnagy. Azóta nem
                  is hallottam hírt felőle. Ha tudnám, hogy nem kellek neki, ha tudnám, hogy
                  meghalt, feloldva érezném magam igéretem alól. De így! Sajnos, egyelőre nemet kell
                  mondanom. Ne haragudjék rám ezért. Ha teheti, felejtse el
            </p>
            <p>
               Piroskáját.” 
            </p>
            <p>Orbán Gábor a levél elolvasása után idegesen felugrott. Kezét a festő vállára tette
               és így szólt:</p>
            <p>- Azonnal le fogsz utazni Zöldkútra és megmondod Piroskának, hogy igérete alól fel
               van mentve.</p>
            <p>- De ezt nem tehetem. Volt vőlegényének felmentése szükséges ehhez.</p>
            <p>- Megvan. Én vagyok az.</p>
            <p>- Kicsoda?</p>
            <p>- Orbán Gábor volt főhadnagy... szibériai orosz fogoly...</p>
            <p>Most a piktor lett halálsápadt.</p>
            <p>- Te... te vagy a Piroska... vőlegénye?...</p>
            <p>Orbán Gábor megsimogatta a festőművész sápadt arcát.</p>
            <p>- No, ne ess úgy kétségbe! Mingyárt meg fogsz nyugodni. Ez a drámai fordulat
               mindkettőnk boldogságát jelenti.</p>
            <p>- Beszélj, az istenért!</p>
            <p>- Hát idehallgass! Én a szibériai fogságban megnősültem...</p>
            <p>- És hol a feleséged?</p>
            <p>- Otthagytam. Nem mertem magammal hozni. Egyrészt azért, mert előbb biztos
               egzisztenciát akartam magamnak teremteni, hogy hitvesemet és kis gyermekemet itthon
               gondtalanul eltarthassam, másrészt Piroska iránt lelkiismeretfurdalást éreztem és
               előbb az ő bocsánatát akartam kérni, de nem volt bátorságom a szeme elé kerülni...
               Óh, mily boldogság most nékem, hogy a sors különös és jótékony intézkedése folytán
               ilyen szépen nyert megoldást minden. Még ma táviratozok az én drága Szonjámért...</p>
            <p>- Én pedig máris rohanok az én Piroskámért. Hol egy menetrend?...</p>
            
         </div>
         <div type="chapter">
            <head>
              XVIII. Négy és egy fél boldog ember.
            </head>
            <p>Három hét mulva Szabó Andrásné, született Kaszaházy Piroska, a híres festőművész neje
               így szólt Orbán Gáborhoz:</p>
            <p>- No lássa, Gabi, maga igazán egy rettenetes ember!</p>
            <p>- De miért, Piroska?</p>
            <p>- Hát mondja, van magának szíve?Azt a szegény asszonyt ennyi ideig otthagyta a nagy
               bizonytalanságban, messzi Oroszországban, annak is a legtávolibb sarkában! Ki tudja,
               miket gondolhatott maga felől? Hát szabad volt ezt tenni?</p>
            <p>- Ne haragudjék, Piroska. Igazán csak maga miatt volt... Nem mertem a maga szeme elé
               kerülni...</p>
            <p>- Ez ostobaság volt. Vagyok én olyan okos és felvilágosodott nő, hogy egyszeriben
               mindent megértettem volna. Én csak hálás lehetek Szonjának. Aki a rabság poklát
               elviselhetővé tette a maga számára. Az Isten aranyozza meg érte a jóságos lelkét és
               érző szívét...</p>
            <p>Orbán Gábor megragadta Piroska kezét és könnyekkel és csókokkal halmozta el.</p>
            <p>Két hónap mulva a keleti pályaudvaron izgatottan sétált a perronon három ember. Orbán
               Gábor, Szabó András, a festő és Piroska, a felesége.</p>
            <p>Idegesen nézték az órát és mindhármuk szíve megdobbant, amikor végre a jelzőharang
               megszólalt és a sinek ködös távolában feltűnt a közeledő gyorsvonat fekete
               körvonala.</p>
            <p>A vonat befutott a pályaudvar üvegcsarnokába.</p>
            <p>Piroska látta meg elsőnek az orosz asszonyt. Elébe rohant a vonat lépcsőjéhez és
               levonszolta. Átölelte, össze-visszacsókolta. A kis Maximot az apja emelte le.</p>
            <p>Szonja nem tudta első pillanatban, hogy ki lehet ez a nő, aki úgy csókolja, mintha a
               testvére lenne, de az asszonyok nemzetközi ösztönével megérezte, hogy ez a szeretet
               igaz szeretet és ő is visszaadta a meleg ölelést Piroskának.</p>
            <p>Amikor kiértek az érkezési oldal főkapujához, a két férfi közt valóságos versengés
               indult meg, hogy ki fogja az autót vezetni.</p>
            <p>Végül is a festő ugrott a kormányhoz. Mellette Piroska foglalt helyet. És hátul, a
               nagy, kényelmes üléseken Gábor, Szonja és a kis Maxim telepedtek le.</p>
            <p>Az autó elindult.</p>
            <p>Amikor a Rákóczi útra értek, a járdáról egy férfi köszönt fel az automobil utasai
               felé. A köszönést Orbán Gábor sajnálkozó megilletődéssel fogadta.</p>
            <p>Szemere Alfréd volt a köszönő férfi. A volt vezérigazgató, aki csodálkozva nézett az
               automobil után...</p>
            <p>S az autó eltűnt.</p>
            <p>Négy és fél boldog embert vitt száguldva magával.</p>
            <p>A kis Maxim tudniillik csak félnek számít...</p>
            <p> VÉGE.</p>
         </div>
      </body>
  </text>
</TEI>