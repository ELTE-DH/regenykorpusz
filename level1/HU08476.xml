<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU08476" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Villányi professzor</title>
				<author>
					<persName>
						<surname>Szomaházy</surname>
						<forename>István</forename>
					</persName>
					<date from="1864" to="1925">1864-1925</date>
					<idno type="VIAF">73382097</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">35276</measure>
				<measure unit="pages">82</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Villányi professzor</title>
					<date>2010-07-06</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/08400/08476"/>
					<respStmt>
						<resp>Original Electronic Edition</resp>
						<name>Varjú Mária</name>
					</respStmt>
					<bibl type="digitalSource">
						<title>Villányi professzor</title>
						<date>2010-07-06</date>
						<ref target="http://kindlevarazs.wordpress.com/kindle-teka/"/>
					</bibl>
					<bibl type="printSource">
						<title>Villányi professzor </title>
						<author>Szomaházy István</author>
						<pubPlace>Budapest</pubPlace>
						<publisher>Grill Károly</publisher>
						<date>1926</date>
						<ref target="http://mek.oszk.hu/08400/08476/08476.pdf"/>
					</bibl>
				</bibl>
				<bibl type="firstEdition">
					<title>Villányi professzor</title>
					<author>Szomaházy István</author>
					<date>1926</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2020-07-23"/>
			<change when="2020-11-12"/>
		</revisionDesc>
	</teiHeader>
	<text>
		<body>
			<div type="chapter">
				<head>
              A tisztelgő látogatás.
            </head>
				<p>A váróterem zsúfolva volt betegekkel, a kis szalonban, a pálmák alatt, elegáns
               asszonyok várták türelmetlenül, míg a jó Isten budapesti helytartója elé juthatnak,
               az üveges télikertben izgatott neuraszténiások forgatták a Fliegende Blätter régi
               évfolyamait, de Villányi tanár szórakozottan leintette az inast, aki már háromszor is
               csodálkozva nyitotta ki a rendelőszoba szárnyas ajtaját. A tanár elgondolkodva dőlt
               hátra karosszékében, mely ott állt a túlhalmozott iróasztal előtt. Mint mindig,
               valahányszor nagyobb kitüntetés érte (pedig húsz év óta elég dicsőségben volt része),
               eszébe jutott nyomoruságos gyermekkora, a diákévek millió nélkülözése, a fűtetlen
               szoba, ahol szigorlataira készült s a rideg, esős pénztelen juniusi nap, mikor végre
               az orvosi diplomáját megkapta. Egy krajcár nélkül, jó barátok és tekintélyes
               támogatók nélkül, magára hagyatva és koldusszegényen indult az életnek. És most, húsz
               évvel e nyári este után, Villányi professzor tagja volt a magyar főrendiháznak,
               négyemeletes házai voltak a körúton, felesége drágább ékszereket viselt, mint egy
               született hercegnő s két gyönyörű gyermekét Angliából szerződtetett nevelőnő
               dédelgette. Villányi professzor: ez a két szó fogalommá lett az egész országban, a
               csalhatatlan és mindenható tudomány szimbolumává, mely tündöklő fénnyel csillogott a
               betegszobák ágyai fölött. Az aggódás és a reménység, az életben való hit és a
               haláltól való félelem hömpölygő folyamként áradt az előkelő rendelőszobába, ahol a
               komoly, de ezüstös fürtjei alatt szeliden mosolygó földi isten az élet sebesültjeit
               fogadta. A véget nem érő szomorú zarándokcsapat, mely eldugott hegyi falvakban,
               ismeretlen folyócskák mellett, nagyvárosi bérpalotákban és nádfödeles viskókban
               tengette életét, szinte beláthatatlan szalagként özönlött a férfiú elé, akiben egy
               felsőbb, titokzatos lényt sejtett. A szívek megdobogtak az izgalomtól, a tüdők
               zihálva szívták magukba a levegőt, a vér eszeveszetten rohant szűk csatornáiban,
               mielőtt Villányi tanár, kék szemeiben jóságos mosollyal, a megfölebbezhetetlen
               itéletet kimondta. A vonagló, félénk, áhitatos arcokhoz, melyek ajkait lesték, csupán
               homályos templomok kövein, havas téli alkonyatokon látni hasonlókat, a glóriás
               Madonna előtt, aki minden földi fájdalmat meggyógyít...</p>
				<p>Hány év választotta el ezt a kivételes nagy embert attól az esős, nyári naptól, mikor
               új diplomája volt az egyetlen vagyona? A karrier, melyet azóta befutott, félszázadra
               is elég lett volna: pedig most úgy tünt föl neki, mintha tegnapelőtt még
               kifényesedett gérokkban járt volna az Üllői-úton, súlyos gondokkal gyötrődve amiatt,
               hogy az apjához küldendő távirat költségeit előteremtse. Most egyszerre eszébe jutott
               minden apróság: a reggel, mikor édes apja váratlanul Budapestre érkezett, hogy orvos
               fiát a keblére szorítsa, az uzsorások, kik nagy rábeszélésre hiteleztek neki annyit,
               amennyiből a rendelőszoba butorait megvehette, a sivár ebédutáni órák, mikor
               hasztalan várta a betegeket, a sovány vacsorák, melyeket eldugott vendéglőkben
               költött el, a rossz, önmaga-gyártotta cigaretták, amikből száz darab csak ötven
               fillérjébe került s végre az a boldog, sohase remélt pillanat, mikor az öreg
               Toggenburg professzorral, a híres, goromba emberrel, aki Magyarország fél orvosi
               karát fölnevelte, összetalálkozott a régi Kerepesi-úton, a Rókus-kórház kápolnája
               előtt, ahol a vén tudós éppen a villamoskocsira várakozott.</p>
				<p>- Amint látom, még maga se lett milliomossá, - mondta az egyenes beszédű aggastyán,
               kutató pillantást vetve egykori kedves tanítványa ruházatára.</p>
				<p>Villányi némi szégyenkezés után elpanaszolta, hogy nemsokára körorvosi állást lesz
               kénytelen vállalni egy isten háta mögött fekvő faluban, mert Pesten még ahhoz sincs
               reménye, hogy a száraz kenyeret megkeresse. A tanár azonban haragosan
               félbeszakította.</p>
				<p>- Sarlatán, vidéki felcser akar lenni, csak azért, hogy a bendőjét megtölthesse? Nem
               csodálkozom rajta, hiszen valamennyien azt várnák, hogy a pesti zsidó milliomosok
               aranytálcán kinálják maguknak a háziorvosi stallumot. Aki koplalni nem tud, menjen
               bankhivatalnoknak, vagy kereskedjék gabonával a Bánátban. Az igazi doktornak olyan a
               gyomra, mint a tevéé, aki tíz napig is meg tud élni táplálék nélkül. Különben
               mindegy, jöjjön el holnap a klinikára, majd kieszelünk valamit, hogy legalább a
               mindennapi sültecskéje meglegyen...</p>
				<p>Villányi ez év szeptemberében második asszisztense lett az öreg Toggenburg tanárnak,
               két év mulva első tanársegéddé nevezték ki, s e pillanattól kezdve nem kellett többé
               hasztalanul várakoznia arra, hogy a lipótvárosi milliomosok aranytálcán hozzák neki a
               háziorvosi stallumot. Annyi volt a betege, hogy jóformán az orvosi lapjait se
               olvashatta, a jövedelméről legendákat beszéltek, a doktori hírneve pedig egyszerre
               elhomályosította a horizont legfényesebb csillagait is. A laikusok csodákat
               meséltek róla, kartársai pedig elismerték, hogy Európa legelső diagnosztái közül
               való. És még harminc éves se volt, mikor már naponkint könyörgő, alázatos
               táviratokban hívták a vidéki nábobok betegágyához, akik bizonyára nem tudtak volna
               nyugodtan meghalni, ha a Villányi professzor asszonyosan ápolt, puha kezét még
               utoljára ott nem érzik a homlokukon...</p>
				<p>A fiatal tanár egy vidéki útján szerezte a feleségét is: egy téli napon különvonaton
               vitték le rácfalusi Török Árminhoz, a Dunántúl leggazdagabb malomtulajdonosához, aki
               nagyra volt vele, hogy hetvenhatéves koráig még a feje se fájt. A hirtelen
               tüdőgyulladáson, mely a pirospozsgás óriást orvul leterítette, már a híres tudós se
               segíthetett; de utazásának mégis volt valami eredménye: Török Alice, egy
               huszonkétesztendős, gyönyörű leány, aki mindaddig gőgös lenézéssel, romantikus álmok
               felhőfátyolába burkolózva járt a kisváros utcáin, szinte ész nélkül beleszeretett a
               komoly és ünnepies modorú férfiúba, akire haldokló édesapja az utolsó pillantását
               vetette. A fiatal leányt jogosan tartották büszke és kissé beszámíthatatlan
               teremtésnek: a kisváros ügyvédjeivel, földbirtokosaival és hivatalnokaival nem állt
               szóba, három nyelven úgy beszélt, mint magyarul s az apja villája mögött fejedelmi
               műtermet rendezett be, ahol a Rembrandt mester önérzetével alkotta meg dilettáns
               csendéleteit. A regényes nevű fiatal hölgy afféle száműzött királykisasszonyként járt
               a poros, vidéki mezővárosban, melynek lakóit kulturátlan vadembereknek tartotta. De
               a dúshajú, szeliden mosolygó tanárt, aki egy hetvenéves bölcs komolyságával beszélt
               vele, s akinek rózsás arcszíne kellemesen megdobogtatta a szívét, csodamódra imponált
               az elkapatott kis hercegnőnek: talán életében először lesütötte a szemét, mikor a
               búcsúzáskor kezet szorítottak egymással, s közmondásos impertinenciája, mellyel a
               férfiakat kezelte, most váratlanul csődöt mondott. Alice kisasszony a következő év
               tavaszán, valami gyanus vérszegénység örve alatt, megjelent édesanyjával a tanár
               rendelőszobájában, s miután néhányszor együtt vacsoráztak az egyik dunaparti
               fogadóban, készséggel hajlandónak mutatkozott arra, hogy bájos lényét és legendásan
               dús hozományát a boldog Villányi rendelkezésére bocsássa...</p>
				<p>Nyolc éves házassága alatt - ennyi ideje volt most, hogy Török Alicet feleségül vette
               - Villányi tanár oly zavartalanul boldognak érezte magát, hogy jóformán nem is voltak
               többé kielégítetlen vágyai. Negyven éves volt, de a hajába már ősz szálak vegyültek,
               Alice még innen volt a harmincon, de alig látszott többnek huszonötnél. Rózsás,
               franciásan karcsú, kissé tartózkodó, de alapjában jószívű asszony volt, akinek gőgös
               szempillantása mindig érzelmessé lágyult, ha két bájos kis leánya a gyermekszobában
               eléje futott. A híres professzor nem panaszkodhatott sorsa ellen: családi köre
               harmonikusan finom, közpályája ragyogó és diadalmas volt, s meglett férfikora
               ellenére oly fiatalnak érezte magát, mintha csak most hagyta volna el az egyetem
               tantermét. Vagyonát többre becsülték egymillió aranykoronánál, a király az ország
               peerjei közé emelte s a beavatottak már arról beszéltek, hogy nemsokára beirják nevét
               a bárók aranykönyvébe is. Mi kell még több az emberi boldogsághoz? Villányi tanárt,
               amíg most álmodozva hátradőlt rendelőszobája karosszékében, egyszerre átvilágította
               az a tudat, hogy tökéletesen betöltötte földi hivatását, s ekkor gyöngén
               elmosolyodott és ezt gondolta magában:</p>
				<p>- Amikor húsz évvel ezelőtt a nikkelórámat elzálogosítottam, csakhogy egy
               harminckrajcáros táviratot küldhessek az édesapámnak, ugyancsak nem gondoltam volna,
               hogy valamikor a király szárnysegéde tesz majd nálam tisztelgő vizitet...</p>
				<p>A híres belgyógyászt ugyanis ma nagy kitüntetés érte: gróf Harzburg-Waldeck, a király
               adjutánsa, tisztelgett nála, hogy élőszóval is köszönetet mondjon neki élete
               megmentéseért. A gyönyörű szál katona, akit egy influenzás láz ledöntött a lábáról,
               tízheti szobafogság után legelőször a Villányi-palotába hajtatott, hogy mégegyszer
               megszorítsa a doktora ügyes és csodatevő kezét. Mikor Villányiné később - mintegy
               véletlenül - benézett a szalonban, a fiatal ezredes udvariasan kezet csókolt neki és
               lelkes tekintettel mutatott a szeliden mosolygó tanárra.</p>
				<p>- Méltóságos asszonyom, - mondta elragadtatva, - a rangomat a felséges úrnak
               köszönhetem, de az életemmel mindig a férjének leszek adósa...</p>
				<p>A keztyűs katona negyedóráig csevegett a szép asszonnyal, s mikor utóbb, rövid
               búcsúzkodás után, távozni készült, szerényen kikérte magának azt a kegyet, hogy
               alkalomadtán még tisztelkedhessen az orvosa házában.</p>
				<p>- A hálámat úgyis csak részletekben tudom letörleszteni, - mondta meghatott
               pillantással.</p>
				<p>Villányi tanár most mégegyszer behúnyta a szemét, s mialatt a betegei türelmetlenül
               izegtek-mozogtak a várószobákban és a télikertben, egy pillanatig valami gyermekes
               hiúsággal gondolt a felesége boldog és meglepett arcára, mellyel vendége áradozó
               hálakitöréseit fogadta.</p>
				<p>- Az asszonyok mind felnőtt babák, - gondolta jóakaró elnézéssel.</p>
				<p>Fölállott, összegombolta a redingotját, majd intett az inasnak, hogy bebocsáthatja
               hozzá a betegeket. És ekkor önkéntelenül abba az ünnepies pózba helyezkedett, melytől
               a legtudósabb professzor se tud szabadulni, ha a rendelő-óráját megkezdi...</p>
			</div>
			<div type="chapter">
				<head>Marie de Ville Anny.</head>
				<p>Tizenegy óra volt. Villányi tanár befejezte klinikai előadását s városszerte ismert
               fogatán, mely előtt szénfekete orosz lovai ügettek, elgondolkodva végighajtatott az
               Üllői-úton. Ez a rövid kocsikázás képviselte mindennapi életében a pihenés perceit:
               különben kora reggeltől késő estig se jutott ideje ahhoz, hogy a könyveit olvassa, a
               feleségével foglalkozzék, vagy a társaság iránt való kötelességeinek eleget tegyen. A
               klinika, ahol nyolcvan betege, éjszakai virrasztástól kimerülve, szívszorongva várta,
               hogy a vaságyak komor utcájában megjelenjék, előkelő házai, melyekben kényeskedő
               álpáciensek nyögdécseltek, a rendelő-óra, mely naponként belenyult a késő estébe,
               jóformán arra se hagytak időt neki, hogy a torkát egy pohár langyos tejjel
               fölfrissítse vagy hogy a leánykái hidegtől kipirult arcocskáját megsimogassa. A
               professzor néha derüsen, tréfás megbotránkozással rázta meg a fejét, s míg a
               gyalogjáró közönsége mély tisztelettel kalapot emelt előtte, mosolyogva így szólott
               magában:</p>
				<p>- Ezek a szegény emberek kivétel nélkül irigylik a sorsomat, pedig voltaképpen épp
               oly agyonhajszolt rabszolga vagyok, mint azok, akik valaha a délamerikai
               cukorültetvényeken dolgoztak. És ez, sajnos, mindaddig így fog tartani, amíg a két
               kis leányomat férjhez nem adom, mert akkor - ha törik, ha szakad - minden percemet az
               unokáim nevelésére fogom fordítani...</p>
				<p>Mikor Villányi tanár fogata a Kálvin-térre kifordult, a nagy szökőkút előtt egy
               lépésben haladó, ezüstös batár jött szembe vele, amelyben egy elegáns, fiatal asszony
               ült. Igy, látszatra, valami sétakocsikázó mágnáshölgynek látszott, aki selymes
               ölebecskéje társaságában a júniusi verőfényt élvezi; de aligha volt az, mert a tanár
               a homlokáig elpirulva kapta föl a mellette heverő ujságot, anélkül, hogy a kalapját
               megemelte volna. A fiatal asszony, akinek rózsás arcát szintén elöntötte a vér, egy
               pillanatig izgatottan előre hajolt s már-már megbiccentette szőke fejét; de a
               professzor fogata most gyorsan eltünt a Kecskeméti-utcában, mintha a kocsis is
               megérezte volna, hogy gazdáját súlyos kellemetlenségtől kell megmentenie...</p>
				<p>Ki volt ez a gyönyörű, fiatal teremtés? Valami eltünt szerelmi álom hősnője? Vagy egy
               bájos bűnös, aki betegágyán legveszedelmesebb titkait is rábízta a doktorára? Oh,
               nem. A kocsiban ülő hölgyet ennél sokkal szorosabb kötelékek fűzték a tanárhoz; a
               szőke asszony Villányi Mariska volt, a professzor világszép testvérhuga...</p>
				<p>A fiatal asszony, aki a nyugodt és halvérű tudóst ilyen szokatlanul kihozta a
               sodrából, voltaképp a gólya egy furcsa szeszélyének köszönhette földi létezését:
               akkor jött, mikor öreg szülői már álmukban se számítottak rá. Villányi rég megkapta
               orvosi diplomáját, sőt anyagi viszonyai is jócskán föllendültek már, mikor élemedett
               apja szégyenkező táviratban tudatta vele, hogy a jó istenke egy kicsi babát küldött a
               házba, melyben huszonöt évvel ezelőtt elhallgatott a gyermeksírás. A váratlanul jött
               vendéget érthető zavarral fogadták, de később, mikor a Mariska aranyszőke haja
               édeskedve odasimult az öreg Villányi hófehér fürtjeihez, mindenki meg volt győződve
               róla, hogy a baba áldást és szerencsét hozott a Villányi-családnak. Úgy látszott,
               hogy volt is a dologban valami: a gyermek orvosbátyja szédületes lépésekkel indult
               meg a magasság felé s az öreg házaspárt oly nyugodt és bőséges jólét vette körül,
               aminőről egyikük se mert volna álmodni a küzdelmek és nélkülözések éveiben. A kis
               leány pompásan fejlődött, okos és drága kis teremtéssé lett és a fiatal asszisztens,
               mikor néha - nagyritkán - hazakerült, boldogan és meghatva ölelte keblére
               hugocskáját, aki hizelkedve belekapaszkodott a szakállába. Mariska ilyenkor az egész
               házat fölverte a jókedvével; táncolt, énekelt, a primadonnákat utánozta s ezüstös kis
               hangja, mely a mesebeli csöngetyűt juttatta az emberek eszébe, csak akkor pihent meg,
               mikor végre késő este az ágyba került. Az öreg Villányi ilyenkor mosolyogva, apai
               büszkeséggel nézte a csöndesen pihegő gyermeket s halkan szólt:</p>
				<p>- Meglássátok, hogy színésznő lesz belőle... Olyan színésznő lesz, aki az egész
               világot megbolondítja...</p>
				<p>A jóslat félig-meddig bevált, de a vén embernek nem volt rá oka, hogy az éleslátására
               büszke legyen.</p>
				<p>Mikor Mariskából tizenhatesztendős, tánciskolás bakfis lett s halványkék
               köpenykéjében mosolyogva végiglibbent a kisváros utcáin, a korzózó katonatisztek s a
               jámbor kishivatalnokok lelkes ámulattal álltak meg a járda szélén. A kicsike, aki
               még félig-meddig gyermek volt, oly bátran és oly kokett pillantással nézett a szemük
               közé, hogy hirtelen ellepte őket a forróság. Villányiné, aki a leánya mellett
               tipegett, ilyenkor zavartan úgy tett, mintha semmit se látna; de otthon, mikor a
               hálószobában a lámpát eloltották, aggódva szólott az urához:</p>
				<p>- Nagyon félek, hogy kacér lesz, hiszen máris úgy veselkedik, mint valami bátor,
               fiatal asszony. Nem tudom, kitől örökölte ezt a tulajdonságot, hiszen az én
               családomban minden asszony csak földresütött szemmel mert végig menni ötszáz év óta
               az utcákon...</p>
				<p>Mariska később addig hizelkedett a bátyjának és szüleinek, míg nagy sóhajtozások
               közepette beiratták a színiakadémiába, de előbb ünnepiesen meg kellett igérnie, hogy
               egy lépést se fog tenni az orvos-bátyja tudta nélkül. A kisleány bizonyos méltósággal
               foglalta el helyét a Villányi legény-háztartásában, reggelenkint, mikor prémes
               sapkájában az iskolába sietett, az öreg házvezetőnő kisérte el az akadémia kapujáig s
               délben többnyire maga Villányi várta az iskola előtt, hogy aztán karonfogva,
               szerelmesekképp egymáshoz simulva, menjenek végig a Belváros utcáin. Mariska délután
               szerepeket tanult, este pedig - ha színházba nem mentek - önérzetes arcocskával
               elnökölt a vacsorázó-asztalnál, míg bátyja az ujságokban lapozgatott. Ez a gyönyörű
               kis idill csak egy havas, januári estén szünt meg, mikor az orvost, a szőke kis huga
               helyett, egy titokzatos levél várta a legénylakás ebédlő-asztalán...</p>
				<p>Villányi doktor, ami önmagát illette, hírét se ismerte a neuraszténiának, de csöpp
               hijja volt, hogy ájultan nem esett össze, mikor a Mariska ceruzával írt levelét
               végigolvasta.</p>
				<p>“Megszakad a szívem - írta a tizenhét éves leány - és a könnyek elhomályosítják a
               szememet, de a jó isten a tanum rá, hogy nem tehetek másként. Drágám, nyugodj bele a
               gondolatba, hogy sohase fogsz látni többé; én attól tartok, hogy örökre elvesztem a
               számotokra. A Dunába ugranám, ha nem lehetnék azé, akit az életemnél is jobban
               szeretek és sokkal is jobban irtózom a haláltól, semhogy ezt a megoldási módot
               választanám. Mire ezeket a sorokat olvastad, én már nem leszek Budapesten. Nagyon
               nagyon messzire eltávozom tőletek - és a sírás fojtogatja a torkomat, ha arra
               gondolok, hogy többé sohase foglak látni benneteket. Ne kutasd, hogy kivel szöktem
               meg és hova utaztam, inkább vigasztald meg szegény apáékat, akiket talán sírba visz a
               fájdalom. Vess meg, és ne gondolj többé arra a szerencsétlen, de mégis végtelenül
               boldog teremtésre, aki téged legutolsó pillanatáig imádni fog.”</p>
				<p>Villányi, mikor borzasztó meglepetéséből magához tért, detektivekkel hajszoltatta
               végig Európán a meggondolatlan gyermeket, de a fáradság hiábavalónak bizonyult: még
               azt se sikerült megtudnia, hogy Mariskája kinek a kedvéért szakított boldogtalan
               családjával. Két év mulva - mikor édesapja már meghalt, anyja pedig utolsó óráit élte
               nála - végre megtudott valamit a hugáról: a fiatal leány hirtelen feltünt a nizzai
               Casino Municipal-ban s ezer rubeles bankjegyeket dobott a játékház zöld asztalára. A
               budapestiek, akik fölismerték, elképedve nézték a gyönyörű és impertinens teremtést,
               aki párisi toaletteket hordott, húszezer koronás diadémot tűzött a hajába s gőgös
               hidegséggel biggyesztette föl ajkait, ha magyar szót hallott a baccarat-asztalnál.
               Háta mögött egy torzonborz, jókedvű óriás ült, akit némelyek orosz nagyhercegnek,
               mások vilnai gyárosnak mondtak s aki nevetve adta át neki a pénzestárcáját, ha az
               előtte heverő készpénztömeg lobbot vetett. Villányi később megtudta, hogy az egykori
               kis színiakadémiai növendék a párisi Marignyban táncol s a Matin utolsó oldalán egy
               furcsa és mégis ismerős névre akadt a mulatóhely szereplői közt: Marie de Ville
               Anny-ra, aki - mint csakhamar megtudta - tízperces föllépésének tiszteletdíjából
               külön kis palotát, autót és cselédséget tart s ékszerdobozában félmillió franc
               értékű drágaságokat őriz. Marie de Ville Anny az egykori Villányi Mariska volt... A
               kis magyar leány, aki egy szál szoknyában robogott ki a nyugati pályaudvarról,
               királynőjévé lett az éjszakai Párisnak s átutazó fejedelmeket fogadott a palotája
               szalonjában. A szőke asszony ekkor már merészen letagadta, hogy valaha a Tiszát
               látta: az ujságirók azt irták róla, hogy Elszászban pillantotta meg a napvilágot, de
               később elkeseredve, véres gyűlölettel a szívében menekült a porosz invázió elől, mert
               minden idegszála francia hazájáért reszketett.</p>
				<p>Villányi tanár - ekkor már katedrája volt az egyetemen - csupán egyszer kapott
               közvetlen hírt a hugáról: egy napon parfőmös levél érkezett hozzá Párisból s a
               levélben ez a pár magyar szó állott:</p>
				<p>“Megvetsz? Gyűlölsz? Kitagadsz? Én még mindig úgy imádlak, mint valaha! Mariska.”</p>
				<p>A professzor könnyezve meresztette szemét az ismerős írásra, egy pillanatig fölmerült
               előtte a kékszalagos, selypítő Mariska, aki hizelkedve hajtotta keblére szőkefürtös
               fejecskéjét, aztán a papirkosárba dobta drága kis kedvence levelét. Nem válaszolt rá.
               Ez estén elkerülte az embereket s fogvacogva bújt az ágyába: oly rettenetes volt
               neki arra gondolni, hogy bájos kis babája most idegen férfiak karjaiban vonaglik,
               hogy a torka összeszorult fájdalmában. És a boldog tudós lelkében ekkor valami
               homályos sejtés támadt, hogy az élet mégsem oly tiszta és harmonikus, aminőnek
               optimizmusában gondolta.</p>
				<p>Mariska még egyszer hírt adott magáról: azon a feledhetetlen napon, mikor a tanár
               Török Alice-t oltárhoz vezette. A királyok szeretője ezt a táviratot küldte
               Ostendéból:</p>
				<p>“Drága kis Sándorom, bár olyan boldog lennél, ahogy én kivánom! A tiszta, jó és bájos
               feleséged kedvéért bocsáss meg annak a szegény teremtésnek, akit soha senkise
               szeretett önzetlenül.”</p>
				<p>Villányi erre a táviratra se válaszolt és a hugának e nap óta nyoma veszett. Most
               látta meg először öt év után a Kálvin-tér délelőtti kocsiforgatagában.</p>
			</div>
			<div type="chapter">
				<head>Alice asszony.</head>
				<p>A titkos kis tapétaajtó, mely Villányi tanár rendelőszobájából a lakás belső részeibe
               vezetett, halkan felnyilott, s egy bájos asszonyi fej lopva bekandikált a portière
               mögül.</p>
				<p>- Még mindig? - kérdezte suttogva, miközben félénken körülnézett a nehéz, angol
               butorok, a műszeres üvegszekrények s a bársony háttérből kifehérlő szobrok
               között.</p>
				<p>A professzor mentegetőző gesztust csinált s mosolyogva mutatott a várószobákba nyiló
               szárnyasajtó felé.</p>
				<p>- Drágám - mondta gyöngéden - legokosabb, ha a faképnél hagysz, mert én félnyolc
               előtt aligha végzek. Minden zug tele van betegekkel, s ha a rendelést abbahagynám,
               rögtön kiütne a forradalom. Menjetek csak Lujzikával előre, én nyolcra talán
               megszabadulok valahogy és utánatok sietek.</p>
				<p>Lujzika egy elszegényedett, öreg kisasszony volt, egy Napoleon-korabeli nagynéni, aki
               állítólag még az öreg Törököt dajkálta, de oly frissen és életvidáman érte meg
               aggkorát, hogy a legfiatalabb nemzedéken is túltett. A tiszteletreméltó hölgy
               megbecsülhetetlen kincs volt a Villányiék háztartásában: délelőtt a gazdasszony,
               délután a társalkodónő szerepét töltötte be, aki csak akkor érezte magát igazán
               elemében, ha a fél éjszakát átvirraszthatta.</p>
				<p>- Bizonyos vagy benne, hogy legalább a vacsorához jókor érkezel? - kérdezte az örök
               szalmaözvegységre kárhoztatott fiatal asszony.</p>
				<p>- A vacsorához mindenesetre jókor érkezem, de féltíznél tovább nem maradhatok, mert
               csomagolnom kell. A vonatom ugyanis féltizenegykor indul.</p>
				<p>- A vonatod? - kiáltott föl ijedten Villányiné.</p>
				<p>- Hát nem mondtam még, hogy táviratilag Pásztóvölgyre hívtak? Az öreg Nikó kegyelmes
               úr hirtelen rosszul lett s a fia már kora délután telegrafált, hogy a legelső
               vonattal siessek a betegágyhoz. Nemde, drágám, azt te is belátod, hogy a volt
               miniszterelnöknek mégse adhatok kosarat?</p>
				<p>A várószoba felé nyiló ajtón egy tuberkulotikus külsejű fiatalember szerénykedett be
               az orvoskirály szentélyébe, - Villányiné tehát sietve visszavonult, anélkül, hogy az
               ura kérdésére választ adott volna. Lassan, sírásra görbülő ajakkal ment végig a
               lakodalmas teremnek is beillő ebédlőn, a professzor könyvtárán, mely a parkettől a
               padmalyig zsúfolva volt fekete bőrhátas könyvekkel s szomorúan állt meg az öltöző
               földig érő tükre előtt, mely bronzszínben fénylő hajkoronáját, lágy tekintetű
               szemeit, finom és arányos termetét visszatükrözte. Megint szörnyen elhagyottnak
               érezte magát, mint mindig, ha az ura agyonhajszolt rabszolgaéletére s a maga örökös
               egyedülvalóságára gondolt, melynek sivárságát sem a társadalmi pozició, sem a vagyon,
               sem a nagy tudós kezdődő világhíre nem enyhítette. Már szinte borzongott a magányos
               sétakocsizásoktól, az öreg kisasszonnyal való rivierai és ostendei utaktól, az
               ünnepies vacsorákon és házibálokon való megjelenéstől, ahol mindig tiszteletteljes
               hódolattal fogadták, de rögtön résztvevőleg megkérdezték tőle:</p>
				<p>- És a tanár úr? Persze a betegek megint minden percét elrabolják, még csoda, ha az
               alvásra ideje marad. Szegény, kicsike méltóságos asszony, a maga ura voltaképpen a
               belgyógyászati klinikának esküdött sirigtartó hűséget...</p>
				<p>Villányiné ilyenkor kimentette a férjét, mártirarccal végighallgatta az udvarlói
               bókjait, de magában elkeseredve így szólott:</p>
				<p>- Nincs uram és nem is lesz, amíg az arcbőröm meg nem ráncosodik...</p>
				<p>Ahogy most szomorúan a tükör előtt állt, nem egy boldog, fiatal asszonyhoz, hanem a
               fájdalmas arcú Niobéhoz hasonlított, aki könnyezve tekint a titokzatos holnap elé.
               Lujzika, aki sötét selyemruhájában a szobába lépett, ijedten állt meg az ajtóban.</p>
				<p>- Jó istenkém, már megint micsoda szörnyű bánat rágódik a szíveden? - kérdezte a
               vénkisasszony megdöbbenve.</p>
				<p>Villányiné azonban nem válaszolt; dekolletált estély-ruhájában, görögös frizurájával,
               ékszerektől csillogva meredt a tükör lapjára, melyből - csodák csodája! - egy
               rózsásarcú, bájos, fiatal teremtés nézett vissza rá, aki ugyancsak nem keltette azt a
               látszatot, mintha a világ örömeiről lemondani készülne.</p>
				<p>- Drágám, csak nem történt veled valami szerencsétlenség? - kiáltott föl a jószívű
               Lujzika, miközben a kedvence szűk szoknyáját anyáskodva megigazgatta.</p>
				<p>Alice asszony oly kétségbeesve intett, mintha épp most értesült volna arról, hogy öt
               kincsekkel megrakott hajója a tengerbe sűlyedt.</p>
				<p>- Ne bántsd, Lujzika, bár az volna a legnagyobb gondom, hogy a szoknyám ferdén áll.
               Miért legyek csinos, mikor senkinek se akarok tetszeni a világon? Az uram még sohase
               vette észre, ha új kalap volt a fejemen és mindennap más toilette-et vehetnék
               magamra, ő bizonyosan nem látná, hogy már nem a harmadéves rongyaimat viselem. És ez
               az ember, Lujzika, úgy olvas a szívekben és a vesékben, mint a nyitott könyvben. A
               betegeinek még a belsejébe is belelát, - az én harisnyáimat, fogadok veled, még
               egyszer se vette észre. Mi haszna, hogy mindenem megvan, mint valami uralkodó
               hercegnőnek, mikor az uram még a bacillusaival is százszor többet foglalkozik, mint
               velem? Nem, Lujzika, senkit se fenyegetek, de meglátod, hogy ez végre is nagyon
               rosszul végződik...</p>
				<p>Az öreg kisasszony összekulcsolta a kezeit ijedtében: ő még csak megérteni se tudta,
               hogy egy híres ember felesége, aki bizonyos benne, hogy az ura még sohase nézett
               idegen asszonyra, ne érezze magát boldog és megelégedett teremtésnek. Az ő szemében
               Villányi tanár az emberi tökéletességet képviselte, a földi gyarlóságokon messze
               felülálló félistent, aki csak azért született, hogy a szenvedő emberiséget a
               fájdalmaitól megváltsa. Oh igen, még az ő hermetikusan elzárt világába is eljutott
               a rossz és szívtelen férfiak híre, akik miatt ezer és ezer szerencsétlen asszony
               ontja a könnyeit, akik lelkiismeretlenül átgázolnak életeken és exisztenciákon, - de
               ki lenne oly lelketlen és ostoba, hogy az ő komoly, tudós, szelid Sándorát ezekhez
               hasonlítaná? Ez a nagy gyermek, aki csak a könyveinek, a betegeinek és a családjának
               élt, aki éjfélután feküdt és hajnalban kelt, holott fényűzéssel és kényelemmel
               vehette volna körül magát, ez a naivszemű, igénytelen és csodalátású gyermek az ő
               tudatában a szentek glóriáját viselte ezüstös halántéka körül, a kiválasztottak
               láthatatlan fénykoronáját, melyet csak az igazak és a jámborok láthatnak. Lujzika
               előtt valami hallatlan frivolitásnak tünt föl, hogy ezt a félistent filiszter férjjé
               akarja valaki lealacsonyítani s ez a gondolat annyira kihozta a sodrából, hogy
               szinte elképedve dadogta:</p>
				<p>- De szívem, biztosítlak róla, hogy te vagy az egész világon a legboldogabb asszony.
               Ha tudnád, hogy vétkezel, mikor az urad ellen panaszkodol! Hát ki értse meg, ha te
               nem, aki mindennél drágább vagy neki?</p>
				<p>Gyöngéden megsimogatta az Alice asszony mezítelen karját, de szép huga idegesen
               elhárította magától a kedveskedést, hogy mindjárt hízelkedve odasimuljon az öreg
               kisasszonyhoz.</p>
				<p>- Ne haragudj rám, Lujzika, de néha komolyan azt hiszem, hogy rossz asszonnyá tudnék
               lenni, - ezt az életet nem a te kicsikédnek találták ki. Ugyan mi az, ami boldoggá és
               elégedetté tegyen? Talán a lakásom, az ékszereim, az uram híressége? Még a két drága
               kis lányom se tesz boldoggá, mert még az ő édes nevetésük se kárpótol azért a
               fájdalomért, hogy egyedül töltöm az életemet. Igen, büszke vagyok az uramra, - de épp
               ily büszke volnék, ha a bátyám vagy az édesapám lenne híres ember. Valamikor arról
               álmodtam, hogy ez a nagy ember a kedvesem, a jó pajtásom lesz, pedig csak a közömbös
               hálótársam lett, aki fáradtan és kimerülve alszik el, ha a könyvei késő éjszakán
               hozzám engedik. Azt hiszed, elég nekem a boldogságra, hogy az ünnepelt uram felesége
               vagyok, hogy hódolattal kalapot emelnek előttem, hogy egy sereg szmokingos kalandor
               mindenütt ott lebzsel körülöttem, abban a reményben, hogy valaha mégis csak
               megfeledkezem magamról? Nekem nem az uram híressége kell, Lujzika, - én magát az
               uramat akarom, aki értem még a tudományát és a betegeit is elfelejti.</p>
				<p>A fiatal asszony meleg pillantása oly dacossá és idegenné lett, hogy a szegény
               Lujzika fájdalmas megdöbbenéssel tekintett reá, - mintha valami szomorú perspektiva
               nyilt volna meg egyszerre a szeme előtt. Most úgy tünt föl neki, hogy eddig csak alig
               ismerte a hugát, hogy a komoly, szorgalmas, büszke gyermek, aki már bakfiskorában
               többre becsülte az olvasmányait az udvarlóinál, hirtelen valami ismeretlen asszonnyá
               lett, akiben semmi közösség sincs a Török-család porrá lett hölgyeivel, a vidéki
               kőházak piruló mártirjaival, a sok-sok néma és türelmes generációval, mely asszonyi
               hivatását tökéletesen betöltöttnek látta, ha az ura ebédjéről és fehérneműjéről
               gondoskodik. Az asszony, aki maga is egyéniség, aki nem olvad bele az ura életébe,
               aki a házasságban önálló és egyenrangú félnek képzeli magát: ezt a típust Lujzika
               mindeddig csak a rossz, francia regényekből ismerte, melyeket szívszorongva olvasott
               esténkint az ágyban, a lelke mélyéig megbotránkozva azon, hogy ilyen borzalmas
               teremtések is élnek e világon. A vén kisasszony lopva, félénken nézett a kipirult
               Alice asszonyra, aki azonban most egyszerre elnevette magát, mintha mindaz, amit az
               imént mondott, csak a Lujzika megijesztésére szánt tréfa lett volna.</p>
				<p>- Azt mondom neked, Lujzika, hogy mindenki bolond, aki törvényes feleséggé lesz! Mit
               érünk vele, ha az urunk nevét viseljük, ha a gyerekeit fölnevelhetjük, ha néha a
               dicsőségében sütkérezünk? Ha mégegyszer a világra jönnék, meglenne a magamhoz való
               eszem, s legalább is annyi szeretőm lenne, mint a drágalátos Mici grófnénak...</p>
				<p>Lujzika annyira megrémült e név hallatára, hogy ijedtében keresztet vetett, - hiszen
               jóformán törvény volt, hogy Villányi Micikét senkise említi a professzor házában. De
               Alice asszony nem törődött a vén kisasszony ijedtségével, hanem újra hangosan
               felkacagott s szelesen magához ölelte az öreg dámát.</p>
				<p>- Mered mondani, hogy az a finom kis nő nem százszor boldogabb, mint én? A Micike
               kedvesei bizonyosan nem a bacillusokkal foglalkoznak, mikor ő nagysága véletlenül
               csókolózni akar. Nem találod furcsának, Lujzika, hogy két testvérben két ilyen
               különböző temperamentum lakjék? Az uramból, ha véletlenül leánynak születik, nem
               igen lett volna ügyes és tehetséges kokott...</p>
				<p>Lujzika még mindig megbotránkozva csóválta tisztes, fehér fejét, de a fiatal asszony
               ügyet se vetett a megbotránkozására, hanem suttogó hangon folytatta:</p>
				<p>- Hallottad, hogy Micike három nap óta Pesten van? Jaj, de sokat adnék érte, ha tíz
               percig cseveghetnék vele! Utóvégre egy kicsit büszkének is illenék lennem, hogy ilyen
               világhírű sógornőm van...</p>
				<p>Villányi professzor, most behajolt a tapétaajtón, - redingotja, ezüstös halántéka
               ragyogott a napfényben, - a hosszú lapátszakállát, a nagy tudósok ünnepies jelvényét,
               szeliden a fiatal asszony felé fordította:</p>
				<p>- Te még mindig itthon vagy? - kérdezte a szerető apa hangján.</p>
				<p>A professzorné alázatosan meghajolt, mint az udvarhölgy a királyasszony előtt.</p>
				<p>- Már megyek, - mondta, - rögtön megyek, de te ne siess, mert első a kötelesség. Az
               ilyen nagy embertől igazán nem lehet kivánni, hogy a feleségét kisérgesse.</p>
			</div>
			<div type="chapter">
				<head>Teóriák a szerelemről.</head>
				<p>Déli tizenkét óra. Villányi tanárné éppen befejezte öltözködését; a szobalány az
               utolsó ecsetvonásokat végzi rajta. Csipkés foulard-ruhája, virágos kalapja, bájos
               baba-arca egy régi pasztellkép benyomását kelti, s álla alól csupán a rózsaszín
               selyemszalag hiányzik, hogy az ember a Trianon parkjába képzelje. A landauer, a
               Villányi professzor közismert, fekete lovaival, odalenn várakozik a kapu előtt. A
               fiatal asszony éppen az állótükörben nézegeti magát, mikor a szilvaszín-frakkos inas
               a szalonba lép.</p>
				<p>Az inas (névjegyet nyújt át).</p>
				<p>Villányiné (kipirulva): Mondta, hogy a méltóságos úr nincs Budapesten?</p>
				<p>Az inas: Mondtam, méltóságos asszony.</p>
				<p>Villányiné: Vezesse be a gróf urat.</p>
				<p>Pár pillanat mulva megjelenik a szalon ajtajában Harzburg-Waldeck gróf, a király
               hadsegéde, tündöklő katonai díszben, rózsaszínűre borotválva, ajkai fölött az
               udvari emberek finom diplomatamosolyával, oly frissen és üdén, mintha épp most jött
               volna ki a hideg fürdőből. Ezt az arcot látva, szinte hihetetlen, hogy nyomoruság,
               könny és fájdalom is van a világon.</p>
				<p>A gróf (kezet csókol): Rosszkor jöttem?</p>
				<p>Villányiné: A maga szempontjából rosszkor, mert az uram tegnap este elutazott. Ha
               azonban az én társaságommal is megelégszik...</p>
				<p>A gróf: A méltóságos asszony el akart menni hazulról?</p>
				<p>Villányiné: Oh, igazán nincs sürgős dolgom. Csak szalmaözvegy-unalmam vesz rá, hogy
               ebéd előtt végigcsatangoljak a ligeten és sorra járjak minden belvárosi boltot. A
               gróf úr társasága mindenesetre kellemesebb, mint a divatkereskedőké és a
               kalaposkisasszonyoké.</p>
				<p>A gróf: A tanár úr persze ismét a szenvedő emberiség kedvéért hagyta egyedül a
               méltóságos asszonyt?</p>
				<p>Villányiné: Ha maga sejtené, hogy mennyire gyűlölöm a szenvedő emberiséget! Nincs
               uram, nincs családom, mert a betegek mindent elrabolnak tőlem. Ha idő előtt
               megőszülök, ennek a szenvedő emberiség lesz az oka.</p>
				<p>A gróf: Ezek után kétszer is meggondolom, amíg még egyszer tüdőgyuladást kapok, mert
               nem akarok rossz viszonyba keveredni a méltóságos asszonnyal.</p>
				<p>Villányiné: Nem is ajánlom magának. Ha jóban akar lenni velem, akkor őrizkednie kell
               még a legkisebb náthától is. Tudja, hogy tegnap estétől kezdve a legvéresebb
               ellenzékhez tartozom?</p>
				<p>A gróf (rémülten): Csak nem?</p>
				<p>Villányiné: Az uramat egy volt miniszterhez hívták, - a kormány az oka, hogy
               huszonnégy óráig halálra unom magamat.</p>
				<p>A gróf: Régen mondom, hogy a nyugalmazott minisztereket kivétel nélkül pallos alá
               kellene cipelni. Ezzel olcsó és nagyszerű mulatságot szereznénk az országnak.</p>
				<p>Villányiné: Ha jól tudom, magát az uram sürgősen Sziciliába küldte. Szabad tudnom, mi
               keresete van még Budapesten?</p>
				<p>A gróf: Ezer bocsánat, de a betegségen kivül van még egy mellékfoglalkozásom is.</p>
				<p>Villányiné: Ugy tudom, hogy a felség egyenesen megparancsolta a gróf úrnak az
               utazást.</p>
				<p>A gróf: A felséges úr áldott, jó szívével nem szabad visszaélni, méltóságos asszony.
               Különben is, nincs szükségem a pihenésre; sohasem éreztem magam egészségesebbnek,
               mint most. Tudja, hogy a király előtt tegnap szóba került a tanár úr neve?</p>
				<p>Villányiné: Az uramé?</p>
				<p>A gróf: Délután, mikor szolgálattételre jelentkeztem, a felség hosszú pillantást
               vetett rám, az ő szerető, apai pillantását, melyet csak mi ismerünk, akiket jó
               sorsunk a közelébe juttatott. Sokáig rajtam pihentette a kék szemét, majd ezt mondta:
               “Szinte hihetetlen, hogy maga egy halálos betegségen esett túl. Ki volt a doktora?” -
               Alázatosan megemlítettem a Villányi tanár úr nevét, mire a felséges úr helyeslőleg
               bólintott: “Igen, már sokat hallottam erről a kitünő emberről. A miniszterelnököt is
               ő állította talpra, mikor már minden orvos lemondott róla. Nem gondolja, hogy Margit
               főhercegnőt is megnézethetnők vele?” - A király unokája, mint a méltóságos asszony
               bizonyosan tudja, angolkóros; a felség, aki rajong a kis főhercegnőért, már Európa
               leghíresebb professzorait elhívatta hozzá. Természetesen, lelkesedve ajánlottam a
               tanár urat s így valószinű, hogy már legközelebb meghívást fog kapni a főhercegi
               udvarhoz.</p>
				<p>Villányiné: Nem szeretném, ha kinevetne, de az én szememben maga valami kivételes,
               mesebeli lény, amilyenről eddig csak a regényekben olvastam. Ha elgondolom, hogy maga
               mindennap látja a föld egyik leghatalmasabb emberét, hogy beszél vele, hogy a hangját
               hallja, akkor el sem hiszem, hogy itt szemtől-szemben ül velem, közönséges, vidékről
               ideszármazott polgári asszonnyal, s az egészet valami hihetetlen álomnak tartom. Én
               azt hiszem, elájulnék izgatottságomban, ha a felséges úr megszólítana...</p>
				<p>A gróf: A felséges úr nemcsak a leghatalmasabb, hanem a legjobb ember is a világon.
               Ha a szelid, szomorú kék szemével magára nézne, egyszerre elfelejtené az ijedtségét,
               s úgy beszélne vele, mint az édesapjával.</p>
				<p>Villányiné: Maga akármikor bemehet hozzá?</p>
				<p>A gróf (mosolyogva): Nem, csak ha szüksége van rám.</p>
				<p>Villányiné: És megmondhat mindent, amit gondol? És nem borzong meg a hidegségtől,
               mikor négyszemközt van vele, mikor magához kérdést intéz, mikor tudja, hogy a király
               élete - ha csak egy percre is - belekapcsolódik a magáéba? Milyen a hangja? Halkan, a
               szívéből, beszél, vagy katonás keménységgel? És sohase jut eszébe, hogy most valami
               felsőbb lény előtt áll, akiről ezer és ezer év mulva is beszélni fognak, aki miatt az
               én kis leányom unokája esetleg meg fog bukni az iskolában, akinek még a mozdulatait
               is irásba foglalják a történetirók?</p>
				<p>A gróf (türelmesen): Nem, én nem gondolok másra, mint hogy a kötelességemet
               teljesítsem. Egy olyan kötelességet, amelyért az életemet is feláldoznám.</p>
				<p>Villányiné: Csodálatos!</p>
				<p>A gróf: Mit talál csodálatosnak?</p>
				<p>Villányiné: Hát csakugyan vannak emberek, akik kötelességből még az életüket is
               feláldoznák? Hát ezt nem csupán azok a szemüveges, öreg bácsik találták ki, akik a
               fiatalság számára az olvasókönyveket irják?</p>
				<p>A gróf: Ha a királyt úgy ismerné, mint én, maga is elfogadná a szemüveges, öreg
               bácsik tanítását.</p>
				<p>Villányiné (olyan gondolattársulással, melynek rejtelmeibe halandó ember nem igen
               láthatna be): A gróf úr nős?</p>
				<p>A gróf: Fájdalom, nem.</p>
				<p>Villányiné: Elvileg ellensége a házasságnak?</p>
				<p>A gróf: Nem éppen. De nincs időm rá.</p>
				<p>Villányiné: Nem is fog megházasodni?</p>
				<p>A gróf: Sajnos, attól félek, hogy agglegénynek születtem.</p>
				<p>Villányiné: Gyűlöli az asszonyokat?</p>
				<p>A gróf: Az a nézetem, hogy mi férfiak nem vagyunk méltók az asszonyok szerelmére. A
               hangunk, a mozdulataink, a világfelfogásunk, az önzésünk: mindez stílszerűtlen, sőt
               talán brutális az asszonyok hajszálnyi filigránságaihoz képest. Köztünk a
               legfinomabb, a legnobilisabb is a durva erdei faun benyomását kelti, a dekolletált,
               brilliánsokkal csillogó nimfák mellett, akik egy fantasztikus álomhajóval vitorláznak
               végig az életen. Az a férfi, aki egy habkönnyű, csipkébe burkolt teremtést
               mindörökre magához láncol, nem érdemli meg azt a boldogságot, melyet az asszonyok
               szerelme nyújt.</p>
				<p>Villányiné (kacérul): És a habkönnyű, csipkébe burkolt teremtések rövidebb ideig se
               szerepelnek a maga életében? Azt is brutálisnak tartja, hogy egy szép asszonyt
               hetekre vagy órákra magához láncoljon? Nemcsak a törvényes házasságnak, hanem a
               törvénytelen szerelemnek is ellensége?</p>
				<p>A gróf (mosolyogva): Méltóságos asszonyom, nem szolgáltató rá, hogy barbárnak
               tartson!</p>
				<p>Villányiné: Hát az a férfi, aki a sírigtartó lánc helyett széttéphető rózsafüzérrel
               köti össze az asszonyok kezét, rögtön leveti a brutális erdei faun jelmezét, s
               makulátlan, huszadik századbeli kulturlovaggá lesz?</p>
				<p>A gróf: A férfi, aki minden pillanatban hajlandó visszaadni az asszonyok szabadságát,
               tökéletes és megfinomult utódjává lesz a villogó szemmel csatangoló őshímnek. A
               szerelemhez csak addig van jogom, míg az ölelésemet kivánják; kialudt szerelmet
               zsarolni nagyobb bűn, mint embert ölni. Amíg szeretnek, hódító lovag vagyok; ha
               meguntak, engedelmes rabszolgává kell lennem, aki egy hang nélkül eltünik az
               emberek őserdejében. Méltóságos asszonyom, én azt tartom, hogy a középkor lovagjainak
               a mai agglegény az egyenes leszármazottja...</p>
				<p>A fiatal asszony gúnyosan mosolyog, a gróf arcán se látszik, hogy furcsa elméletét
               túlkomolyan venné, de belsőleg mindketten izgalmas témájuk hatása alatt állanak. A
               férfi derüsen, világgal és emberekkel megelégedve ül az alacsony selyempuffon, de
               voltaképp nagyon felindulva nézi a partnere fiúsan komoly és mégis megvesztegetően
               bájos arcát s miközben a termete finoman kirajzolódó körvonalain végigsiklik,
               akaratlanul egy lángolóan szép, szerelmes órára gondol, egy titkos és boldog órára,
               melyben a társaságbeli nő felületes iróniája odaadó és szentimentális érzékiséggé
               izzik át. Az asszony pedig, miközben kissé gőgösen szembenéz a katonával, titokban
               összehasonlítja látogatóját az urával, s arra az eredményre jut, hogy voltakép ez az
               a férfitipus, melyért az asszonyok a tisztesség hagyományaival szakítanak. A férfi,
               aki előtte ül, valami felsőbb faj képviselőjének látszik előtte, aki erős, mint a
               történelemelőtti kor barlanglakója, lovagias, mint egy keresztesvitéz s finom, mint a
               selyemnadrágos gavallér, aki a napkirály éjjeli parkünnepein táncolt. Az ura a férj,
               ez pedig a férfi, az ura a kötelesség, ez pedig a gyönyör, az álom, a földi élet
               tartalma.</p>
				<p>A gróf: És most bocsássa meg, hogy ennyi ostobaságot fecsegtem össze-vissza és adja
               át kézszorításomat a tanár úrnak.</p>
				<p>Villányiné: Jöjjön el minél előbb, mert ez a látogatás nem számít. Hiszen maga
               voltaképpen az urammal akart beszélni. - A gróf távozása után pár percig az ablaknál
               áll, később megüt néhány billentyűt a zongorán, majd gondolkodva lemegy a lépcsőn s
               kikocsikázik a Stefánia-útra.</p>
			</div>
			<div type="chapter">
				<head>A beteg.</head>
				<p>Délután hat óra volt. Villányi tanár, aki épp utolsó betegével végzett, meglehetősen
               kifáradva állt a mosdófülkében, míg kocsija, mellyel beteglátogatásait végezni
               szokta, már félórája ott várakozott a kapu előtt. A nedves, nyárvégi időben sok volt
               a beteg s a professzor kissé idegesen gondolt az ágyaikban hánykolódó kegyelmes és
               méltóságos urakra, a képzelt fájdalmak miatt sóhajtozó asszonyokra, akik egész
               napjukat elveszettnek hinnék, ha híres doktoruk kezét alkonyat-tájban ott nem éreznék
               a homlokukon. Villányi már magára öltötte szárnyas kabátját, mikor a komornyik
               benyitott a mosdófülkébe.</p>
				<p>A legény suttogóra fogta a hangját.</p>
				<p>- Odakünn egy úriasszony várakozik, aki azt mondja, hogy életbevágó ügyben kell
               beszélnie a méltóságos úrral. Mindössze öt percet kér és semmi szín alatt sem akar
               elmenni, amíg a méltóságos úr nem fogadja.</p>
				<p>- Mondta, hogy ma már senkit se fogadok?</p>
				<p>- Azt is mondtam, hogy már félórával ezelőtt el méltóztatott távozni hazulról.</p>
				<p>- És?</p>
				<p>- Az úriasszony helyet foglalt a télikertben és most mindenáron ragaszkodik hozzá,
               hogy megvárja a méltóságos urat.</p>
				<p>A professzor haragosan vállat vont.</p>
				<p>- Kérje el a névjegyét, - mondta aztán rezignáltan.</p>
				<p>A komornyik pár pillanat mulva lábujjhegyen visszatért a rendelőszobába.</p>
				<p>- Nincs névjegye, - szólt fojtott hangon, - a sietségben otthon felejtette a
               retiküljét. Egyébként azt mondja, hogy francia művésznő, s mivel amúgy se ismeri
               személyesen a méltóságos urat, meglehetősen közömbös is, hogy mi a neve.</p>
				<p>Villányi tanár idegesen intett s pár pillanat mulva egy talpig feketébe öltözött
               úriasszony lépett be, akinek csak az aranyszőke haja s a két nevető gyerekszeme
               csillogott ki a sötét selymek, fátyolszövetek és gyöngyök közül, vidáman rácáfolva a
               gyászra, amelybe fiatalos személyét beburkolta. A professzor udvariasan elébe sietett
               egy-két lépéssel, de hirtelen megdöbbenve visszariadt.</p>
				<p>- Te vagy? - dadogta oly felindulással, mintha nem egy huszonötéves fiatal teremtés,
               hanem egy öreg kisértet állt volna előtte a homályosodni kezdő rendelőszobában.</p>
				<p>Az aranyszőke asszony mosolyogva bólintott.</p>
				<p>- Én vagyok, Sándor, - mondta kissé reszkető hangon.</p>
				<p>Bátortalanul a tanár felé nyújtotta keztyűs kis kezét, de Villányi nem reagált a
               barátságos üdvözlésre, hanem komoran, elsápadva, szinte jéggé dermedve tekintett el a
               szőke hajkorona fölött a levegőbe. Pár pillanatig hangtalanul álltak mind a ketten,
               de az asszony csakhamar esdeklő gyermek módjára nyújtotta karját mozdulatlanul bátyja
               felé.</p>
				<p>- Igy fogadsz? - kérdezte sírásra görbülő ajakkal, míg a szeme hirtelen
               átnedvesedett, az arca pedig kigyulladt és lángolni kezdett. - Igy fogadsz nyolc
               hosszú év után, mialatt azt se tudtad, hogy nem a föld alatt vagyok-e, ezer és ezer
               mértföldnyire a helytől, ahova édesapát elhantolták? Nincs egy jó szavad a régi
               Micidhez, akit valamikor a térdeiden olvasni tanítottál? Nem gondolsz már soha többé
               a hófuvásos iskola-utcára, ahol a könyvestáskámmal végigtipegtem, a mamáék
               ebédlőjére, a fehér kis prémes sapkámra, a csókra, mellyel esténkint fogadtál, az
               ölelő karomra, mellyel a nyakadat magamhoz szorítottam? Mindent elfelejtettél,
               mindent, még azt is, hogy én voltam neked valaha legdrágább az egész világon?</p>
				<p>Villányi most végre megmozdult, szemét a levegőből a cipőjére sűlyesztette, majd
               lapozgatni kezdett egy vastag orvosi könyvben, mely felnyitva hevert az iróasztalán.
               És rekedten, a saját hangjától megzavarodva, így szólott:</p>
				<p>- Nem ismerlek, és nem is akarlak ismerni, mert te nem az én régen meghalt hugocskám
               vagy... Élt valaha egy kis leány, aki téli estéken gyermekmeséket olvasott a szülőim
               ebédlőjében, aki prémes sapkában járt a zongoraleckéire, aki sechsschrittet tanult a
               vidéki tánciskolában, aki a nyakamat kövér karocskáival magához szorította, de ennek
               a gyermeknek te hozzád nincs köze. A mi kis lányunk egy januári estén meghalt. Az a
               rossz asszony, aki különvonatokon utazik a szeretőivel, aki a férfiakat
               kifosztogatja s az asszonyokat boldogtalanokká teszi, nem veheti büntetlenül ajkára a
               mi édes, ártatlan, selypítő kisbabánk nevét.</p>
				<p>A hideg Villányi tanár arca vonaglott a felindulástól, - aki valaha a katedrán, a
               betegágy mellett látta, ugyancsak nem ismert volna rá itt a gyönyörű, kisírtszemű,
               szőke asszony mellett, aki megrendülve hallgatta. De némasága csakhamar felolvadt a
               könnyekben, melyek bársonyos arcán végigfolytak s gyémántoktól csillogó kezei hevesen
               megragadták a bátyja karját.</p>
				<p>- A gyermekeidet se fogod megmutatni nekem? - kérdezte sírástól csukló hangon.</p>
				<p>A tanár közömbösen vállat vont.</p>
				<p>- A gyermekeim azt se tudják, hogy a világon vagy, - mondta félrefordított fejjel.
               Meséltem nekik a kékszemű nénikéjükről, aki rózsás fiatalságában meghalt, de a
               nagyurak maitresse-éről természetesen semmit sem tudnak. Különben leköteleznél, ha
               most már magamra hagynál, mert a betegeim türelmetlenül várnak rám.</p>
				<p>Nyugodtan visszatért az íróasztala mellé, néhány jegyzetet írt a noteszébe, a
               kabátját begombolta, mintha menni készülne, de a fiatal nő most hirtelen
               kiegyenesedett, könnyes szemét végigtörülte a zsebkendőjével s pompás profilját,
               melyet az Illustration hasábjairól világszerte ismertek, gőgösen odafordította a
               tanár felé.</p>
				<p>- Most nem Villányi Mariska beszél a bátyjával, hanem a beteg a professzorral, akihez
               a világ másik végéről eljött. Méltóságos tanár úr, vizsgáljon meg; a szívem évek óta
               nincs rendben s attól tartok, hogy hamar befejezem földi pályafutásomat. A betegeket
               valószinűleg nem utasítják ki Villányi tanár rendelőszobájából.</p>
				<p>Hencegve, impertinens önbizalommal beszélt, - most nem a pityergő Villányi Mariska
               volt többé, hanem az ünnepelt Marie de Ville Anny, az arnauta király barátnője, aki a
               saját kis kastélyában lakik, fejedelmeket megillető szolgaszemélyzettel veszi körül
               magát s annyi forgalmat csinál az ékszerkereskedőknél, amennyiből egy kisebb
               balkáni állam egész költségvetése kikerülne. A tanár megzavarodva és csodálkozó
               pillantással nézett rá, mert úgy rémlett neki, hogy a régi, egyszerű Mariskája
               hirtelen valami exotikus hercegnővé változott, akit csupán egy mesebeli varázslat
               hozott ide a párisi vagy szentpétervári boulevardokról.</p>
				<p>- Azt hiszem, nem kellene ragaszkodnod hozzá, hogy éppen én legyek az orvosod, -
               mondta kedvetlenül.</p>
				<p>- Bocsánat, de az orvosomat magam választom meg, - válaszolta ajkbiggyesztve a szőke
               asszony.</p>
				<p>Villányi egy pillanatig tanácstalanul meresztette vizeskék szemeit a levegőbe, mintha
               valami gorombaságon vagy kifogáson törné a fejét, de a következő percben meggondolta
               magát.</p>
				<p>- Vetkőzz le, - mondta száraz hangon.</p>
				<p>A fiatal nő mohón nekiesett a blúzának, pár mozdulattal ledobta a füzőjét s csakhamar
               selymes, illatos pongyolában feküdt a félhomályos rendelőszoba pamlagán. Oly szép és
               csábító volt, hogy Villányi tanár néhány pillanatig önkéntelenül rajta felejtette a
               szemét s arra gondolt, hogy bájosabb asszonyt még ő, a női test legalaposabb ismerője
               se látott. De a következő percben már magához tért csodálkozásából s a tanár hideg,
               érzéketlen hangján szólott:</p>
				<p>- Most végy lélekzetet, most fojtsd vissza, most gyorsan lélegzzél két-háromszor
               egymásután. Most csöndes légy, ne mozdulj, amíg a szívverésedet meghallgatom...</p>
				<p>Ezüstösen erezett, puha szakálla lágyan odasimult a fiatal nő melléhez, fülét kutatva
               fektette ide-oda, kezével titokzatos méréseket végzett, majd vigyázva felhúzta a
               beteg szemhéjjait, hogy aztán újra és újra a szíve fölé hajoljon. Oly sokáig maradt
               ebben a helyzetben, hogy az asszony ismét könnyekig elérzékenyült, de a tanár
               hirtelen felállott a helyéből és kissé sápadtan, alig palástolt melegséggel a
               hangjában így szólott:</p>
				<p>- Öltözz fel!</p>
				<p>És lesütött szemmel, zavartan, titkolhatatlan aggódással folytatta:</p>
				<p>- A szívednek nincs semmi szervi baja, de azért vigyáznod kell, mert az idegeid
               nincsenek rendben. Óvakodnod kell minden fölösleges izgalomtól, s az volna a legjobb,
               ha legalább félévig zavartalanul pihenhetnél. Különben fel fogok írni valami
               orvosságot is, de mindennél fontosabb, hogy abszolute távol tarts magadtól minden
               elképzelhető izgalmat... Az izgalmak halálosan veszedelmesek lehetnek rád...</p>
				<p>Amíg Mariska az öltözékét rendbehozta, a tanár megírta a receptjét, majd egy habozó
               mozdulat után végigsimogatta a fiatal asszony arcát. És most ellágyulva dadogta:</p>
				<p>- Vigyázz magadra, mert beteg vagy, habár nincs is életveszélyes bajod... És akárhogy
               is beszélek veled, érezned kell, hogy szeretlek, hogy a szívem mélyén a régi
               Mariskámnak látlak, hogy akárhányszor fájdalmas könnyekkel gondolok rád. De a
               feleségemnek nem mutathatlak be, mert ő nem értene meg téged; ő a tiszta és szent
               asszonyok félelmével riad vissza minden nőtől, akinek története van. Hanem a
               gyermekeim...</p>
				<p>Mutatóujját óvatosan az ajkára tette, lábujjhegyen eltünt a tapétaajtó mögött s pár
               perc mulva két fehér csipkeruhába öltözött aprósággal tért vissza, akik
               gyermekszemüket kiváncsian függesztették az ismeretlen asszonyra, míg kezecskéikkel
               görcsösen az apjukba kapaszkodtak. De a tanár gyöngéden végigsimogatta selymesszőke
               hajukat és így szólott hozzájuk:</p>
				<p>- Csókoljátok meg a nénit, - ő épp úgy szeret benneteket, mint én. Ez a szép néni épp
               olyan jó és édes gyermek volt valaha, mint ti, drágácskáim...</p>
			</div>
			<div type="chapter">
				<head>A királyi palotában.</head>
				<p>Az árvízkárosultak javára rendezett bazárünnepélyt, melyen Budapest legszebb
               asszonyai árultak drága pénzen haszontalan csecsebecséket, a király is meglátogatta.
               A gyönyörű mágnáspalotában, melynek termeit és parkját a tulajdonos huszonnégy
               órára gavallérosan megnyitotta a nagyközönség előtt, a déli órákban óriási tömeg
               hullámzott, mely oly jókedvű könnyelműséggel vásárolt a kicifrázott sátrakban, mintha
               Budapesten nem a Duna, hanem egy gyémántokból és drágagyöngyökből álló folyam
               hömpölyögne keresztül, melyben mindenki kénye-kedve szerint halászhat.</p>
				<p>Az egyik sátorban Villányi tanárné a háziasszony. Pezsgőt és szivarokat árul, két
               fiatal hadsegéde, a vöröshajú Csopaky grófkisasszonyok társaságában. A
               grófkisasszonyok már túl vannak a harmincadik évükön, nem is szépek, de népszerűségük
               a divatos politikusokéval vetekszik. Jókedvű, túlkiváncsi, de végtelenül
               szeretetreméltó leányok, akiknek külsején semmi sem árulja el, hogy törökverő ősöktől
               származnak. A két leány látható gyönyörűséggel sürög-forog Villányiné körül, aki
               szivarkészletének már jórészén túladott.</p>
				<p>Tizenkét óra; a sátrak környéke hirtelen kiürül, mert mindenki a palota halljába
               tolakszik, ahol a háziasszony a királyt fogadja. Villányiné a két grófkisasszonnyal
               szintén készületeket tesz, hogy a posztját elhagyja, mikor egy gálába öltözött
               ezredes jelenik meg szalutálva a sátor ajtajában. Az ezredes nem más, mint
               Harzburg-Waldeck gróf, a király hadsegéde.</p>
				<p>A gróf: Kezüket csókolom, szép boltosnék! Maradt-e még valamijük egy szegény katona
               számára?</p>
				<p>Villányiné: Ha a szegény katonának van pénze, akkor nagyszerűen kiszolgáljuk.</p>
				<p>A gróf: Mi a szivarok ára mostanában?</p>
				<p>Villányiné: A szivarokban valóságos occasió van nálunk. Tekintettel a pénzpiac
               szomorú helyzetére, már százezerért tűrhető szivarokat kap nálunk, de ha ötöt vesz
               egyszerre, akkor kivételesen csak nyolcvanezerbe számítjuk darabját. Ajánlom, hogy
               vegyen vagy ötszáz darabot, mert ilyen olcsón jó szivarhoz úgyse jut máskor.</p>
				<p>A gróf: Hogy állunk a cigarettákkal?</p>
				<p>Villányiné: Ebben a cikkben végeladást rendezünk; tízezrével annyit kaphat, amennyit
               akar. Pezsgőt nem akar venni tőlünk?</p>
				<p>A gróf: Pezsgőt kinál egy szegény katonának? Én még a nevem napján is kocsisbort
               iszom. A cigarettákból azonban veszek, mert csakugyan olcsók. (Kiválaszt vagy tíz
               darab egyiptomi cigarettát s gavallérosan egy ujdonatúj százezerkoronással
               fizet.)</p>
				<p>Villányiné: Köszönöm a szegény árvízkárosultak nevében!</p>
				<p>A gróf elmond néhány pletykát a két Csopaky kontesznek, akik oly hangosan nevetnek,
               mintha a század legjobb ötletét hallották volna. Közben eszébe jut valami.</p>
				<p>A gróf: Igaz, csók nincs a raktárukon? Ez a cikk igen kelendő szokott lenni a
               jótékonysági bazárokon.</p>
				<p>Villányiné: Volt, de fájdalom, az imént adtuk el az utolsót. Pedig nagyszerű csók
               volt, maga bizonyosan megvette volna. Miért jött ilyen későn? Különben ha mindenáron
               csókot akar, a Lénárdné kegyelmes asszonynál még kaphat néhányat...</p>
				<p>Pajzánul a szomszéd sátorra mutat, ahol az őszhajú, hetvenéves Lénárd táborszernagyné
               gummibabákat, bádogágyukat és kerekes nyulakat árul.</p>
				<p>Az ezredes: Ha itt nem kapok, inkább lemondok a vásárlásról. Van bennem annyi
               tapintat, hogy nem megyek a konkurrens boltoshoz.</p>
				<p>A beszélgetés megszakad, mert a tömeg egyszerre a parkba özönlik: a király ugyanis
               sétát tesz a sátrak előtt. A két grófkisasszony is kisiet a fák közé s Villányiné pár
               pillanatig egyedül marad az ezredessel.</p>
				<p>Az ezredes: Az ura megint nincs Budapesten?</p>
				<p>Villányiné: Az uram - fájdalom - csak névlegesen lakik Budapesten. Amíg az öreg
               nagyurak abba nem hagyják azt a passziójukat, hogy felváltva tüdőgyulladást kapjanak
               a vidéki kastélyukban, addig nekem csak elméletben lesz uram.</p>
				<p>Az ezredes: Szegény szép asszony, képzelem, hogy mennyire unatkozik! Ha nem venné
               tolakodásnak, volna egy jóravaló ötletem.</p>
				<p>Villányiné: Tud valami preventiv szert a tüdőgyulladás ellen? Ez volna az egyetlen
               ötlet, mellyel szomorú helyzetemen segíthetne.</p>
				<p>Az ezredes: Ő felsége holnap Bécsbe utazik, s én két hétig most nem igen tudok mit
               kezdeni az időmmel. Mit szólna hozzá, ha megmutatnám magának a budapesti
               látványosságokat?</p>
				<p>Villányiné (nagy jókedvében egy meggondolatlan és ostoba megjegyzésre ragadtatja
               magát): A maga legénylakását is a budapesti látványosságok közé sorolja, ugyebár?</p>
				<p>Az ezredes (meglepetve): Oh nem, erre igazán nem gondoltam. De eszembe jutott, hogy
               maga még talán a budai várpalotát se látta, - hiszen a pesti asszonyok előbb érik meg
               a századik évüket, semhogy egy budai expedicióra rászánják magukat.</p>
				<p>Villányiné: Gondolja, hogy már közeledem ehhez a dátumhoz?</p>
				<p>Az ezredes: Hát bizony, őszintén szólva, nem lehet valami távol tőle. Az az egy-két
               esztendő, ami még hiányzik a száz évből, igazán nem számít már sokat...</p>
				<p>A tolongás még veszedelmesebbé lesz, mert a király mindinkább közeledik.</p>
				<p>Az ezredes: Eljön?</p>
				<p>Villányiné: Csakugyan azt akarja, hogy megnézzem a budai várpalotát?</p>
				<p>Az ezredes: Holnapután délelőtt hajtasson a kabinetirodához s mondja az első
               lakájnak, hogy engem keres. Igérem, hogy nem fog unatkozni...</p>
				<p>Az ezredes gyorsan kezet nyújt a szép asszonynak, majd csatlakozik a király
               kiséretéhez s eltünik a hömpölygő emberáradatban.</p>
				<p>Az egyik Csopaky grófnő: Csókolni való fess fiú!</p>
				<p>Villányiné (gúnyosan): Úgy gondolod, drágám, hogy az uniformisa csókolnivaló. A
               férfi, aki benne van, igazán mellékes.</p>
				<p>*</p>
				<p>Harmadnap délelőtt. Derüsen szép, aranyba olvadó őszi nap, a levegő, melyben távoli
               gyümölcsillat érzik, ragyogó üvegburaként lebeg a sárgazöld fák között. Távolabb
               éles körvonalakban rajzolódik ki a gőzölgő nagyváros perspektivája. Az álmok és a
               gyermekmesék hótiszta poézise lebeg a budai hegyek fölött, az ősznek az a sejtelmes
               poézise, mely titokzatos harangzúgást varázsol a napfényben fürdő völgykatlanok fölé.
               Az égen és a földön millió bágyadt szín, mely a gleccserek havát, az oceán opálosan
               izzó tükrét, a havasi falvak alkonyati csöndjét idézi föl a magányos sétáló
               lelkében.</p>
				<p>A királyi kastély termeiben exotikus öltözetű palotazsandárok állanak, akik
               szoborként megmeredve tisztelegnek a magányos pár előtt, mely a tompán világított
               termeken végighalad. Az ezredes kitünő ciceronénak bizonyul: Baedeckert megszégyenítő
               pontossággal mond el mindent, ami egy fiatal asszonyt érdekelhet. Szakértő
               felvilágosításokat ad a butorokról, a gobelinekről, az elmult királyasszonyok
               nippjeiről, s Villányinénak egy pillanatra úgy tetszik, hogy gáláns kisérője is a
               Mária Terézia idejéből maradt itt, akár a hatalmas ágyak, melyekben valamikor Európa
               legeslegszebb királynője pihent. Az ezredes suttogó hangon beszél, a nap opállá
               tompítva szűrődik be a sárga selyemfüggönyökön, a parkett jégburkolatos erdei tóként
               csillog, s a fiatal asszony boldogan megszédülve néz körül, mert az az érzése, hogy
               valami titokzatos varázslat egyszerre visszahozta a XVIII. századba, amikor az
               aranykeretes tükrökben uszályos, hajporos dámák nézegették magukat s a virágvázákban
               schönbrunni kaméliák fehérlettek. Ez a milieu annyira elüt eddigi életétől, hogy
               önkéntelenül belekapaszkodik a katona karjába s halkan felsóhajt, mintha egy
               karácsonyhajnali gyermekálma merült volna föl váratlanul a multak ködéből.</p>
				<p>Az ezredes (suttogva): Szépnek talál mindent?</p>
				<p>Villányiné (az asszony örök sóvárgásával): Itt élni... mindig itt élni... ez volna a
               boldogság...</p>
				<p>Lábujjhegyen tovább mennek, megilletődött pillantást vetve az ünnepies
               fogadótermekre, a különös képekre, az ósdi butorokra, a megtompult tükrökre, a
               kicsike szalonokra, melyeknek lakói már szellős sírboltokban nyugszanak, a térdeplők
               megfeketült tölgyfájára, a hófehér szárnyasajtók aranycirádáira, a fátyolfelhőkbe
               burkolt csillárokra, a középkori vitézek ruháira, melyeknek fakó színei az óriási
               gobelineken megcsillognak. Tíz percnyire tőlük hétköznapi zajtól hangos a budapesti
               utca, a kirakatok előtt villamos kocsik robognak, de az asszony úgy érzi, hogy
               mérhetetlen távolságban van a nagyvárostól, a huszadik század józanságától, a piszkos
               és önző tülekedéstől, melynek hullámai az ő fehér cipőjét se hagyták érintetlenül. A
               finomságról és költészetről szőtt álmai, melyek minden nő lelkében ott szunnyadnak,
               egyszerre csodálatos valósággá lesznek és úgy tetszik neki, mintha egy középkori óra
               ezüstfinom menuettje szólalna meg a láthatatlan magasságban.</p>
				<p>Az ezredes: Ez a királyné karosszéke!</p>
				<p>Villányiné (rajongva): Itt ült? Gyönyörű karja itt nyugodott ezen a selyemtámlányon?
               Szép fejét idetámasztotta, mikor az egyetlen fiát siratta?</p>
				<p>Az ezredes (meghatva): Üljön le.</p>
				<p>Villányiné: Oh, - én!</p>
				<p>Meg is van ijedve, mosolyog is, - végre helyet foglal a fehér selyemfauteuilben,
               melyben valaha a királyasszony ült. Nagyon boldog és izgatott, fejét a kezére hajtja
               s egy pillanatra elfelejtkezik róla, hogy egy komoly tudós felesége, hogy odahaza két
               apróság várakozik rá, hogy a barátnői most a dunaparti korzón sétálnak, - mindenről
               megfeledkezik, még a kisérőjéről is, aki szemmellátható elragadtatással nézi. Az
               ezredes átkerül a fauteuil túlsó oldalára s miután egy pillanatig óvatosan
               körülnézett, csöndesen lehajol az asszony fejéhez, mely álmodozva ott pihen a
               karosszék selymén. A bronzvörös haj lassankint annyira megfosztja a józan eszétől,
               hogy észrevétlenül föléje hajlik s mielőtt az asszony észrevenné, hogy mit akar,
               hirtelen megcsókolja az egyik aranyos fürtöt, mely a Villányiné gyönyörű nyakához
               tapad.</p>
				<p>Villányiné (vérvörösen fölugrik, aztán tehetetlenül sírva fakad).</p>
				<p>Az ezredes (megrémülve): Méltóságos asszonyom, - maga meg fogja bocsátani, hogy egy
               pillanatra megfeledkeztem magamról.</p>
				<p>Villányiné (csöndesen tovább sír).</p>
				<p>Az ezredes: Beismerem, hogy izléstelen dolog volt, de ha elnéző akar lenni, hát meg
               fogja találni az enyhítő körülményeket. Szavamra mondom, hogy nem akartam megsérteni
               és hogy jóformán nem tudtam, mit cselekszem...</p>
				<p>Villányiné (könnyes szemmel): Hát maga is... még maga is...</p>
				<p>Az ezredes: Ne sírjon... Kérem, ne sírjon... meglátja, hogy ezután mindig jól viselem
               magamat... De most ne sírjon tovább, mert még megláthatná valaki...</p>
				<p>Gyöngéden és bűnbánattal kezet csókol, s olyan arcot vág, mint egy szent, aki fölötte
               áll minden emberi gyöngeségnek. Az asszony még mindig szepegve, megbántott
               gyermekként néz maga elé, de a kezét nem húzza vissza...</p>
			</div>
			<div type="chapter">
				<head>A müncheni út előtt.</head>
				<p>- Hát maga hogy kerül ide, ahol a madár se jár? - kérdezte Villányiné, aki délben,
               millió dolga közt, forgószél módjára berohant a lipótvárosi cukrászdába, hogy pár
               könnyű sandwichet elfogyasszon.</p>
				<p>A gróf leült melléje az üres szalonba és gyorsan kiitta a cointreau-ját.</p>
				<p>- Azt is mondhatnám, hogy hirtelen megszomjaztam, de mivel őszinte fiú vagyok, hát
               bevallom, hogy maga után jöttem. Az imént láttam autóját a Váci-utcában s ekkor
               ellenállhatatlan vágy fogott el, hogy jó reggelt kivánjak magának. Tudja, hogy már öt
               nap óta nem láttam?</p>
				<p>Kedvére megbámulta a szép asszonyt, - tehette, mert csak ketten voltak, - aztán
               tréfásan felsóhajtott. Villányiné, aki olyan rózsás és üde volt, mintha reggel óta
               lovon ült volna, ártatlan bakfis-arccal nézett a lelkesült katonára.</p>
				<p>- Hiányoztam magának? - kérdezte kacérul, miközben lopott oldalpillantást vetett a
               tükörbe.</p>
				<p>- Hogy hiányzott-e? Öt napja csak a katonai becsületérzés tart vissza attól, hogy
               reggeltől estig ott ne lebzseljek a házuk előtt, s már-már valami komoly betegséget
               szimuláltam, csakhogy tisztességgel a közelébe juthassak.</p>
				<p>Villányiné leseperte ruhájáról a sandwich morzsáit s édesen mosolygó fejét jókedvű
               kiváncsisággal támasztotta a kezére.</p>
				<p>- Nem mondaná meg, hogy mi a célja velem? Azt már látom, hogy halálmegvetéssel
               udvarol nekem s amint magamat ismerem, jogosan félek tőle, hogy ennek az ostromnak
               aligha tudok ellentállani. Magának tekintetbe kell vennie, hogy egy könnyenhívő kis
               teremtéssel van dolga, aki gondolkodás nélkül beleszédül a legelső, csinos katona
               karjaiba. Van szíve hozzá, hogy ilyen kegyetlenül megfoszt a józan eszemtől?</p>
				<p>Ragyogó szemmel, a harmincéves asszony felsőséges iróniájával beszélt, de a grófot a
               gúnyolódás nem hozta ki a sodrából.</p>
				<p>- Kedves méltóságos asszonyom, maga elfelejti, hogy nem csupa önző szoknyavadász él a
               világon. Akár hiszi, akár nem, de akadhat jó pajtásokra is a férfiak közt, akik tíz
               évig is ott élhetnének a maga közelében, anélkül, hogy szerelmi kalandokra
               gondolnának. Miért teszi föl rólam, hogy meg akarom fosztani a józan eszétől? Lássa,
               nekem már az is elég, ha a maga kezét néha barátilag megszoríthatom s ha tízpercig a
               világ legközönségesebb dolgairól cseveghetek magával. Hogy a karjaimba szédüljön,
               erre épp oly kevéssé gondolok, mint arra, hogy egy újrendszerű repülőgépet
               feltaláljak.</p>
				<p>- Szóval, épp úgy a jó pajtásának tekint, mint akármelyik tiszttársát?</p>
				<p>- Világos.</p>
				<p>- És a jó pajtásait is megszokta csókolni, ha négyszemközt van velük?</p>
				<p>A gróf megrázta a fejét.</p>
				<p>- Drága méltóságos asszonyom, mondok magának valamit: először is a tiszttársaimnak
               nincs olyan aranyos szőke hajuk, mint magának, másodszor: vannak percek, amikor még a
               cégjegyzett szentek is megfeledkeznek magukról. De őszintén szólva, nem tartom éppen
               loyális dolognak, ha ezt a pillanatnyi gyengeségemet a szememre veti...</p>
				<p>Villányiné összekulcsolta a keztyűs kis kezét, a hangja pedig gügyögővé lett, mint a
               babyé, aki az esti imádságot elmondja:</p>
				<p>- Oh, jámbor szent, bocsássa meg nekem, hogy ilyen csúnyán viselkedtem, holott tudom,
               hogy még álmában se gondol semmi rosszra. Bűnbánatom jeléül fogadja el tőlem ezt a
               sandwichet, melyet tiszta, gyermeki szívvel teszek le a jó barátság oltárára...</p>
				<p>Villányiné később elbocsátotta az autóját s gyalogszerrel indult udvarlójával a Nagy
               János-utca felé. Májust mimelő, aranyfényű októberi nap volt, fél Budapest az
               aszfalton hullámzott, s irigy, ámuló, lelkesült pillantások simogatták végig a szép
               asszonyt, aki a király szárnysegédével haladt el az őszi pompájukban virító
               kirakatok előtt. Az Andrássy-úton Harzburg-Waldeck gróf érdeklődő pillantást vetett
               az Opera színlapjára.</p>
				<p>- Pénteken természetesen ott lesz a Nyugat leányánál? - kérdezte a nagy zenebarát
               hírében álló Villányinét.</p>
				<p>- Pénteken? Akkor, kedves barátom, hatszáz kilométernyire leszek Budapesttől s csak a
               távolból gondolok a jámboréletű szentekre, akik csákót és aranyos atillát
               hordanak.</p>
				<p>- Elutazik?</p>
				<p>- Szerdán reggel Münchenbe utazom a hugomhoz.</p>
				<p>- Hát magának huga is van?</p>
				<p>- A hugom a legszebb asszony Bajorországban, aki mellett a maga szegény barátnője
               csúf és elvirult öregasszony-számba megy.</p>
				<p>- Hány éves a huga?</p>
				<p>- Három évvel fiatalabb nálam, de már öt év óta férjnél van. Hallott már maga valamit
               Csák Györgyről?</p>
				<p>- A híres festőt gondolja?</p>
				<p>- A hugom, aki tizennyolc éves koráig többet volt a vidéki pusztánkon, mint a városi
               házunkban, s aki hallani sem akart arról, hogy valaha pesti katonatisztek
               udvaroljanak neki, egy tavaszi napon kóbor garabonciás diákkal találkozott a
               pálvölgyi határban. A garabonciás diák széleskarimájú kalapot viselt s palettával és
               festéktől zsíros kezekkel állt az embermagasságú sás között. Klári - így hívják a
               hugomat - félnapokon át ott lebzselt a vándorpiktor háta mögött s végre a hetedik
               napon szóba állt vele. Eleintén afféle pusztai zseninek nézte a barátját - a
               ruházatáról itélve nem igen lehetett több a földi vagyona húsz krajcárnál, - de
               később kiderült, hogy a zsírfoltos kabát, a züllött kalap tulajdonosa híres ember,
               aki már évek óta szerepel az ujságokban. A piktor Csák György volt, akinek ősei
               valaha vércsefészkeket kaptak a királytól, de aki perfidül hátat fordított történelmi
               hivatásának. Miért meséljek magának sokat? Klári egy napon nyugodtan kijelentette az
               édesanyámnak, hogy a sás között jegyet váltott a garabonciás diákkal s az édesanyám,
               aki jól ismerte a leányát, tudta, hogy reménytelen minden ellenkezés. Két hónap mulva
               Klári feleségül ment Csák Györgyhöz, aki a pálvölgyi nádasból egyenesen Münchenbe
               költözött. Azóta ott korhelykednek a Löwenbräu asztalai mellett, hosszúszakállú
               Wotánokkal koccintgatnak s néha a régensherceget és az idegen királyfiakat fogadják a
               sógorom műtermében. Eddig van.</p>
				<p>- És maga most meg akarja zavarni az idilljüket?</p>
				<p>- Csák véleménye szerint Klárin kivül csak egyetlen tökéletes asszony van a világon:
               a sógornője. Ez maga előtt hihetetlenül hangzik, de a kóbor piktorok másképpen
               gondolkodnak, mint az udvari katonák.</p>
				<p>A gróf felhúzta a szemöldökét.</p>
				<p>- Érdekes! - mondta elgondolkodva.</p>
				<p>- Mit talál érdekesnek?</p>
				<p>- Tíz napja húzom-halasztom az utazást, pedig voltaképp halaszthatatlan dolgom van
               Münchenben.</p>
				<p>- Maga szintén Münchenbe készül?</p>
				<p>- Épp ma táviratoztam lakás miatt a Vier Jahreszeiten-be. A szabadságom innen-onnan
               lejár és addig még sürgősen tárgyalnom kell az Arnulf herceg udvarmesterével. Nem
               gondolja, hogy ez a véletlenség jelent valamit?</p>
				<p>Villányiné megbólintotta a fejét.</p>
				<p>- Csodálatos, - mondta szeliden, miközben szemét visszafojtott jókedvvel szegezte a
               komolyságot pózoló Waldeck grófra. - A dolog különben nem lep meg valami nagyon,
               mert már az ujságban is olvastam, hogy az ezredes úrnak sürgős elintéznivalója van
               Arnulf herceggel.</p>
				<p>- Az ujságban? Ott ugyan semmi sem volt róla.</p>
				<p>- Nem? Akkor csak úgy rémlett, mintha olvastam volna valamit. Különben nekem igazán
               nem jut eszembe afféle képtelenség, hogy a kedvemért teszi meg a hosszú utat a bajor
               fővárosba.</p>
				<p>Naivul lesütötte a szemét s ártatlan madonna-arccal folytatta:</p>
				<p>- Jó, hogy eljön, legalább lesz valaki, aki vigyáz rám, akinek gondja lesz rá, hogy a
               sok gonosz bácsi el ne csábítson. Maga, aki annyira tiszteli az erényt, mindenkinél
               alkalmasabb arra a nemes feladatra, hogy egy könnyenhívő, fiatal asszonykát
               megvédjen...</p>
				<p>Kezét nyújtotta az ezredesnek, de mielőtt a Nagy János-utcai, vasrácsos kapuban
               eltünt volna, mégegyszer visszafordult.</p>
				<p>- Szerdán este ott leszek Münchenben és csütörtökön délben telefonálni fogok magának
               a Vier Jahreszeiten-be. Ha nem lesz jobb dolga, délután fölkereshet bennünket, - a
               sógorom bizonyára örülni fog, hogy ilyen kiváló embert megismerhet.</p>
				<p>A lakásán meglepetés várt Villányinéra: az urát egy feltünően sápadt, feketehajú
               leány társaságában találta, aki afféle helynélküli nevelőnőnek látszott: a leány
               olcsó csipkeblúzt, rövid kabátot viselt, a kalapja pedig tüntetően elárulta, hogy egy
               külvárosi divatárusnő szalonjából került ki.</p>
				<p>- Édes fiam, - mondta Villányi tanár, - bemutatom magának Gärtner kisasszonyt, a
               legtehetségesebb tanítványomat. Ő az, akiről már több ízben szóltam magának s aki
               végtelenül boldognak érezné magát, ha állandóan a maga közelében élhetne. A
               kisasszonynak senkije sincs az egész világon s tizenkét éves kora óta a maga
               szorgalmából tartja fenn magát. Most már azonban, ha meg akarja szerezni a
               diplomáját, szüksége lenne a nyugodt és gond nélkül való életre...</p>
				<p>Villányiné barátságosan bólintott a szomorú, szürkeszemű lány felé, aki szinte
               abnormálisan sápadt arccal hajolt le hozzá, hogy a kezét megcsókolja, - s újra eszébe
               jutott az a vigasztalan és mégis gyönyörű történet, melyet az ura esténkint elmondott
               neki. A szegény Gärtner kisasszony sohasem ismerte az édesanyját s mikor az apja is
               meghalt, a vidéki rokonai jóvoltából tengette egy darabig a maga nyomorúságos
               életecskéjét. Később ezt a silány támogatást is megvonták tőle: a gyermek Budapestre
               került egy szabóműhelybe, reggeltől-estig skatulyákkal és csomagokkal kóborolt a
               nagyváros utcáin, többször koplalt, mint ahányszor jóllakott, de éjszakánként, a
               faggyugyertyája mellett, egy ócska kofferen ülve, mely egyetlen öröksége volt az
               édesapjától, vörös szemmel olvasta végig a borravalóiból megszerzett antiquár-könyvek
               sokaságát, s tizenhét éves korában letette az érettségi vizsgát, anélkül, hogy
               egyetlen barátja lett volna ebben a félelmetes házóceánban. Innentől kezdve már
               könnyebben ment a dolga: ebédkosztért neveletlen külvárosi gyerekeket tanított s
               harmadfél évet töltött már az orvosi egyetemen, mikor Villányi tanár észrevette. A
               nagy ember szíve összeszorult, mikor halálosan kimerült tanítványa egy napon
               könnytelen szemmel meggyónt neki; erőszakkal rákényszerítette, hogy pénzt fogadjon
               el tőle, később pedig az az ötlete támadt, hogy otthont ad neki a házában. A kis
               gyermekei most kezdtek nekifeküdni az irás és az olvasás tudományának; s mivel a régi
               angol kisasszonyuk épp az utóbbi hetekben utazott haza a vőlegényéhez, a tanár úr
               pompásnak találta azt a gondolatot, hogy az apróságokat a sápadt leány felügyeletére
               bízza.</p>
				<p>- Helyesli, hogy egy idegen lányt a házunkba fogadjunk? - kérdezte egy kissé
               bátortalanul a feleségétől.</p>
				<p>Villányiné, akinek jó szíve volt, lelkesedéssel elfogadta az ura ötletét s a hazátlan
               kis medika, akit az élet időnek előtte elnyűtt, most ott ült az előkelő szalonban s
               bánatos, szürke szemét, melynek színe az óceán fölött úszó felhőkhöz hasonlított,
               hálásan és megindulva szegezte a házaspárra, mely kényelmes otthonát megnyitotta
               előtte. És könnytelen pillantása egyszerre nedvessé lett előtte, mikor az asszony
               meleg jósággal így szólt hozzá:</p>
				<p>- Menjen föl és nézze meg a szobáját, - azt hiszem, mindent megtalál benne, amire
               szüksége van. És csókolja meg a kicsikéket, akik már előre szeretik magát...</p>
				<p>Mikor a tanár utóbb egyedül maradt a feleségével, az asszony megsimogatta az ura
               kezét.</p>
				<p>- Maga jó ember, - mondta elismerőleg, - és ez a szegény leány úgy néz magára, mintha
               félisten volna. Azt hiszem, az életét is feláldozná, ha maga ilyesmit kivánna tőle.
               Olyan, mint egy hű kutya és a borongós szemében van valami, ami az embernek egyenesen
               a lelkéig hat...</p>
			</div>
			<div type="chapter">
				<head>A hálókocsiban.</head>
				<p>A müncheni gyorsvonat kiindult a bécsi pályaudvarról s az utasok, a készülődés
               izgalmai után magukhoz térve, elhelyezkedtek a bársonyos fészkekben, ahol a hosszú
               éjszakát tölteni szándékoztak. A vonat hetven kilométeres sebességgel rohant végig
               a nagy várost határoló mezőkön, a kivilágított fülkékben ásítás, ujságzizegés
               hangjai vegyültek a kerekek dübörgésébe s a folyosók ablakai mellett javíthatatlan
               későnfekvők meredtek szivarszó mellett a koromsötét éjszakába, melyet titokzatos
               csillagokként hímeztek ki olykor a szemaforok és jelzőlámpák tűzpontjai.</p>
				<p>Az étkezőkocsi ernyős lámpái alatt előkelő, nemzetközi társaság ül, az országutak
               nyughatatlan vándorserege, mely élete javát tündöklő hallokban, gleccser-hotelek
               gázkandallói mellett, világhíres galériák parkettjén tölti s épp oly otthonosan érzi
               magát a transz-szibériai vasút fülkéiben, mint az óceángőzösök fedélzetén és a
               vierwaldstätti hajó kedélyes parancsnoki hídján. Az egyik asztalnál selyemblúzos,
               útikalapos fiatal asszony ül, aki elgondolkodva kanalazza a levesét, majd
               szórakozottan lapozgat a luxusvonatok menetrendjében. Fátyolos pillantása azonban
               hirtelen fölvillan, mikor az üveges ajtón át egy feltünően magas, kissé merev tartású
               úriember lép a robogó étterembe. A fiatal asszony Villányi tanárné, a civilruhás
               úriember Harzburg-Waldeck gróf, akiben polgári zsakettje ellenére is száz lépésnyiről
               föl lehet ismerni a hivatásos katonatisztet.</p>
				<p>A gróf: Kezét csókolom, szép méltóságos asszony!</p>
				<p>Villányiné (akinek minden vére az arcába szökik a meglepetéstől): Maga itt? Maga
               ezzel a vonattal utazik?</p>
				<p>A gróf: Amint látja.</p>
				<p>Villányiné: De hiszen azt mondta, hogy csak holnapután indul.</p>
				<p>A gróf: Ugy fordult, hogy már holnap délben jelentkeznem kell Arnulf herceg
               udvarmesterénél. Ma délelőtt kaptam a táviratot, épp csak annyi időm maradt, hogy az
               utolsó pillanatban beugorhattam a bécsi gyorsvonatba.</p>
				<p>Villányiné: Ugyanazzal a vonattal jött, mint én?</p>
				<p>A gróf: Aligha, mert én csak az ötórást tudtam elérni s lóhalálában kellett
               kihajtatnom a bécsi pályaudvarhoz, hogy a csatlakozást le ne késsem.</p>
				<p>Villányiné (kipirulva, szemrehányással, a gúny, a felháborodás és a zavar valami
               különös vegyülékével nézi végig az elegáns katonát, aki még mindig tiszteletteljes
               haptákban áll az asztala mellett): Meri a becsületszavát adni, hogy ez az Arnulf
               herceg csakugyan a világon van?</p>
				<p>A gróf (ártatlanul): Kérem, minden góthai almanachban benne találja a nevét.</p>
				<p>Villányiné: És arra is becsületszavát adja, hogy magának dolga van vele?</p>
				<p>A gróf: Bocsánat, ha az egyszerű kijelentésemnek nem hisz...</p>
				<p>Villányiné: Akar velem fogadni, hogy a jövő héten egész Budapest rólam fog
               pletykázni?</p>
				<p>A gróf (szendén): A méltóságos asszonyról? Ugyan miért?</p>
				<p>Villányiné:Nem utazhatott el maga olyan titokban, hogy a pesti barátnőim meg ne
               tudták volna! Három nap mulva tele lesz a város, hogy én a Harzburg-Waldeck gróf úr
               kedvéért hagytam ott két hétre az uramat, s hogy a müncheni út mögött egy ravaszul
               kieszelt légyott rejtőzik.</p>
				<p>A gróf: Már megbocsásson...</p>
				<p>Villányiné (könnyű sóhajjal): Különben most már mindegy, a jóhiremet semmiféle
               szemrehányás se adhatja vissza többé. Üljön le, - ha már kompromittált, hát nem
               volna értelme, hogy nagy bűnbánatában éhen haljon.</p>
				<p>A gróf: Megengedi?</p>
				<p>Villányiné: Mit tehetek mást? Üljön le, mert már úgyis mindenki bennünket néz...</p>
				<p>A gróf helyet foglal a sarokasztalnál s oly komikusan megszeppent arccal kóstolgatja
               a halat és az angol sültet, hogy Villányiné derüsen, szinte anyai gyöngédséggel nézi.
               Később, miután látja, hogy szép partnere nem tartozik az engesztelhetetlen haragvók
               közé, - lassanként visszatér a bátorsága, gyerekes, de szeretetreméltó csacsiságokat
               beszél s a vacsora vége felé felbontat egy üveg francia pezsgőt. Villányiné
               megbotránkozva nézi az ezüstös vödört, melyet az asztal mellé állítanak.</p>
				<p>Villányiné: Mi jut eszébe?</p>
				<p>A gróf: Mártsa meg kissé benne a nyelvét, legalább nagyszerűen fog aludni
               reggelig.</p>
				<p>Villányiné: Hallatlan, fogadni mernék rá, hogy itt a kocsiban valami szerelmes párnak
               tartanak bennünket!</p>
				<p>A gróf: Miért ne gondolhatnák, hogy férj és feleség vagyunk?</p>
				<p>Villányiné: Egy férj sohase néz így a feleségére, ez a hivatásos aszfaltbetyárok
               pillantása! Kérem, ne meressze úgy rám a szemét, mert rögtön visszamegyek a
               kupémba.</p>
				<p>A gróf: Bocsásson meg, de nem is magát néztem, hanem a kalapját.</p>
				<p>Csöndesen, szinte észrevétlenül megisszák az egész üveg pezsgőt, a feketekávénál a
               gróf szivarra gyújt s az asszonyra is rákényszerít egy aranyvégű egyiptomi
               cigarettát. Most már csillog a szemük, az arcuk rózsásra pirult s ok nélkül való
               lelkesedéssel beszélnek az utazásról, a színházakról, a Riviera februári
               színpompájáról, a müncheni művészekről, akik keresztlábú asztalok mellett pipáznak, a
               téli szezon gyönyörűségéről, a királyról, - mindenről, amit a fantáziájuk gyors
               egymásutánban eléjük varázsol. A gróf valami furcsa történetet mesél el egy
               fejedelmileg berendezett hófehér yachtról, mellyel tavaly Villefrancheból Algirig
               hajózott s az asszony úgy érzi, mintha a Földközi tenger mámorító illatai lebegnének
               körülötte az olajszagú étkezőkocsiban. Az az impressziója, hogy Budapesten valami
               nyomasztó és elviselhetetlen rabságban élt, héjaszemű zsúrasszonyok felügyelete
               alatt, de most egyszerre levetette a békóit s szabadon és függetlenül száguldhat a
               vizek hátán és a narancserdők sűrűségében. Csak nagysokára veszi észre, hogy a kocsi
               közben egészen kiürül s hogy a pincérek már türelmetlenül rakosgatnak a szomszédos
               asztalokon.</p>
				<p>Villányiné: Szent Isten, vajjon hány óra lehet?</p>
				<p>A gróf: Gyerekidő, még alig van tizenegy.</p>
				<p>A főpincér (szerényen): Bocsánatot kell kérnem a méltóságos úrtól, de Welszben
               lecsatolják az étkezőt. Tíz perc mulva ott leszünk.</p>
				<p>A gróf: Ez szomorú, de bele kell nyugodni!</p>
				<p>Fizetnek és visszatérnek a kocsijukba, a homályos folyosókon át, a mélyen
               lefüggönyzött, éjszakai álmukba burkolózó ablakok mellett. A hálókocsi is teljesen
               elcsendesült már: az aranydíszítéses fülkék lakói alusznak, a lámpák fénye eltompult,
               a kalauz maga is bóbiskolva üldögél a kocsi sarkában. A fiatal asszony megütődve nézi
               az udvarlóját, aki szintén megáll a mozgó hálóterem szőnyegén.</p>
				<p>Villányiné: Maga is ebben a kocsiban utazik?</p>
				<p>A gróf: Talán parancsolja, hogy kiszálljak a legközelebbi állomáson?</p>
				<p>Villányiné: Melyik a fülkéje?</p>
				<p>A gróf: A nyolcas.</p>
				<p>Villányiné: Az enyém a kilences. Ha ezt valaki megtudja, senki le nem veszi rólam
               többé, hogy viszonyom van magával.</p>
				<p>A gróf: Kérem, én egyszer szintén utaztam már a nyolcas fülkében s a kilencesben egy
               öreg szerecsen dada aludt, akit Königswart grófné vitt le a pusztájára a gyerekei
               mellé. Senkinek se jutott eszébe, hogy a szomszédságból immorális következtetéseket
               vonjon le.</p>
				<p>Villányiné: Nagyon finom és elmés. És a hasonlat igen találó. Boldog vagyok, hogy nem
               érdeklem jobban magát, mint a Königswart grófné szerecsen dadája.</p>
				<p>A gróf (ugyanazzal a lángoló pillantással néz Villányinéra, mint amilyenért az
               étkező-kocsiban rendreutasították).</p>
				<p>Villányiné: És most, kedves barátom, aludjék jól! Álmodjék az öreg dadáról, akiről
               még máig se birt megfeledkezni...</p>
				<p>Kezét nyújtja a grófnak, aki nem bocsátja el, hanem jó darabig visszafojtott, de
               aggasztó szenvedéllyel kulcsolja körül a keztyűs kis ujjakat, melyek szelid
               megadással tűrik az ostromot.</p>
				<p>Villányiné (gúnyosan, de kissé sápadt arccal): Legyen férfi és küzdje le emberfölötti
               fájdalmát!</p>
				<p>A gróf: Ha engem is jégből faragtak volna ki, mint magát, akkor semmibe se venném,
               hogy egy hosszú éjszakára elválok magától.</p>
				<p>Villányiné: Ha talán azt parancsolja, hogy itt virrasszak magával a folyosón...</p>
				<p>A gróf (bizonytalanul): Volna egy másik mód is...</p>
				<p>Villányiné: És az?</p>
				<p>A gróf: Miért ne látogathatnám meg magát a fülkéjében? Egyikünk se álmos és pompásan
               elbeszélgethetnénk éjfélig. A pletykától nem kell tartania, mert a kocsiban egy
               teremtett lélek sincs ébren.</p>
				<p>Villányiné (kiszabadítja a kezét): Kedves barátom, magának nem szabad pezsgőt inni. A
               pezsgő, úgy látszik, megfosztja a józan eszétől...</p>
				<p>A kilincshez nyúl, de a gróf oly fölindult és könyörgő pillantással néz rá, hogy
               állva marad a küszöbön. Az ablak mellett ködös meseképek módjára tünnek el a
               kivilágított állomási épületek, majd koromfekete erdők, magányos majorok, titokzatos
               hegyszakadékok, szédületes hidak száguldanak végig a dörögve rohanó, félelmetes
               vasszörnyeteg oldalán. Szemük belekáprázik a sötétségbe, de jó darabig hallgatva
               állanak a homályos folyosón, ahova néha kihallatszik az ágyaikban pihenő utasok
               horkolása. Mindketten gondolataikba mélyednek, de a gróf lassankint közelebb hajol
               Villányinéhoz, tüzelő arca a szőke hajfürtökhöz simul, melyeket lángoló
               szerelmesként zilált szét a hegyek körül ideáramló éjszakai levegő. Az asszony
               annyira el van merülve a sötét vasúti töltés szemlélésébe, hogy pár pillanatig nem
               veszi észre ezt a bizalmaskodást; a szkeptikusok azt is hihetik róla, hogy csak
               szimulálja a szórakozottat. A gróf, akit fölbátorít ez a szelidség, utóbb arra
               vetemedik, hogy a karját is küzdelembe küldi s a lehelet finomságával öleli magához
               az álmodozó asszony nyakát.</p>
				<p>Villányiné (hirtelen megrázkódik, s energikusan kiszabadítja magát a férfi
               karjaiból); Elég! Isten vele!</p>
				<p>A gróf: Magamra hagy?</p>
				<p>Villányiné: Ha fél egyedül, magával hozhatta volna a Königswart grófné szerecsen
               dadáját.</p>
				<p>A gróf: Egyedül vagyunk, mindenki alszik körülöttünk, ki tudja, hogy leszünk-e még
               valamikor hasonló helyzetben? Ne áldozzon föl egy drága órát az ironizáló kedvének!
               Az élet oly rövid, hogy a boldogság egy pillanatáról se szabad lemondani...</p>
				<p>Villányiné (fölkacag, de a nevetésében van valami ideges vonás s a hangja oly
               idegenül cseng, hogy maga se ismer rá): Drága óra? Boldogság? Miket nem képzel! Én
               egyáltalában nem érzem magamat boldognak, ha ebben a léghuzamban náthát vagy
               torokgyuladást kapok.</p>
				<p>A gróf: Ketten vagyunk és mindazok távol vannak tőlünk, akiknek a sorsunkhoz köze
               van. Nem szabad, hogy rossz legyen hozzám, hiszen hűségesebb barátja sohase lesz,
               mint én vagyok...</p>
				<p>Villányiné (az arca ég, de a hangja gúnyos és hencegő): A kijelentése boldoggá tesz,
               de én tökéletesen megelégszem a nappali barátsággal. Éjfél után, mikor a szemem már
               leragad az álmosságtól, nem reflektálok a hűséges, baráti szívekre. Feküdjék le maga
               is, ha kialudta magát, meglátja, hogy azonnal jobban lesz. Az alvás a legjobb szer a
               láz ellen.</p>
				<p>A gróf válaszolni akar, de Villányiné egy hirtelen mozdulattal besurran a fülkéjébe s
               a závárt sietve félretolja. Miután biztonságba helyezkedett, félrehúzza a függönyt s
               szőke fejét kacér komédiás-mosolygással hajtja meg a mozdulatlan férfi előtt. A gróf
               egy darabig tétovázva mered a zárt ajtóra, majd cigarettára gyújt és hosszan bámul
               kifelé az alaktalan sötétségbe.</p>
			</div>
			<div type="chapter">
				<head>Az indus isten lábánál.</head>
				<p>- Nos, hát mit szól a kis hugomhoz?</p>
				<p>Ezzel a kérdéssel Villányiné fordult Harzburg-Waldeck grófhoz, a Löwenbräu egy hosszú
               sarokasztalánál, mely körül a legfurcsább társaság ült: egy huszonöt esztendős orosz
               piktor, aki így külső látszatra inkább kőműveslegényhez, mint művészhez hasonlított,
               egy sportinges angol festő, akinek képeit már évek óta aranyhegyekkel fizették, két
               vagy három szakállas bajor félisten, egy galambősz öreg úr, aki Arnulf herceg katonai
               irodáját vezette, egy fiús külsejű színésznő, akit a Kammerfestspiele előadásain
               elért sikerei révén Európaszerte emlegettek, Bernhardt, a geniális színigazgató, aki
               megható, de törvénytelen házasságban élt drámai művésznőjével, végül a gróf, Villányi
               tanárné s a fiatal magyar házaspár, aki a pusztai sás között fogadott valaha örök
               hűséget egymásnak. Az asztalon óriási kupákban állott a sör, a bajor festők bajusza
               zuzmarás volt a habtól, a feketeruhás, fehérkötényes öreg hajadonok jóakaró mosollyal
               sürögtek a nagy székek körül, melyeket fényesre és homorúra ültek ki a helyiség
               félszázados törzsvendégei...</p>
				<p>Villányiné gyöngéd pillantást vetett a hugára s a könyökével másodszor is
               megérintette a király szárnysegédét.</p>
				<p>- Igazat mondtam, hogy a hugom a legszebb asszony egész Baváriában? Látott már
               bájosabb és elragadóbb arcot? Nem érez lelkifurdalást, hogy eddig velem, öreg
               asszonnyal, töltötte az idejét?</p>
				<p>Harzburg-Waldeck gróf komolyan bólintott s a hangja szinte vibrált a meggyőződés
               hevétől.</p>
				<p>- Oh igen, szívesen beismerem, hogy a huga százszor szebb és százszor kedvesebb, mint
               a méltóságos asszony. Ha jó izlésem volna, azonnal cserben is hagynám magát, de mert
               én elvileg csak a csúf nőkhöz vonzódom, kénytelen vagyok megmaradni a legelső
               választásomnál.</p>
				<p>Villányiné tréfásan ráütött az udvarlója kezére, majd sértődött arccal elfordult
               tőle, mire a huga, akit az asztal tulsó felén valóságos kereszttűzbe fogtak a rajongó
               piktorok, ingerkedve felhúzta a fitos orrát.</p>
				<p>- Ejnye, de jóban vannak egymással az uraságok! Amint látom, bizalmas tárgyalásokat
               folytattok, talán legjobb volna, ha mi diszkréten visszavonulnánk...</p>
				<p>Biztatólag hunyorgatott a grófra, aki hálás elragadtatással nézett rá, míg Villányiné
               megbotránkozva csóválta meg a fejét.</p>
				<p>- Tudja, hogy Klári szerelmes magába? Azt mondja, hogy sohase beszélt bájosabb
               férfival, s ha nem bolondulna annyira az uráért, hát gondolkozás nélkül megszökne
               magával. Ez a haszontalan kis nő talán még rossz néven se venné, ha én borulnék ő
               helyette a maga nyakába...</p>
				<p>- Ha testvéri szeretet volna magában, hát meg is tenné. A huga nevében már csak
               nyugodtan adhatna nekem légyottot, - ezt még a lipótvárosiak se írhatnák a maga
               rovására. Az az asszony, aki más nevében csókolózik, igazán nem követ el semmi
               inkorrektséget.</p>
				<p>Klári, cserbenhagyva egy pillanatra a piktorait, megint rájuk nézett és csókot intett
               feléjük, mire a gróf komoly arccal megkérdezte:</p>
				<p>- Igaz, amit mondok?</p>
				<p>- Nem tudom, hogy mit mond, de ha maga mondja, drágám, hát feltétlenül igaz.</p>
				<p>Későre járt az idő, az öreg kisasszonyok oltogatni kezdték a lámpákat, a helyiséget
               csukni készültek, de a társaság csöpp kedvet sem érzett még hozzá, hogy lefekügyék,
               még az öreg úr se, aki egy kadét fürgeségével udvarolt a folyton izgő-mozgó Klári
               asszonynak. A szakállas bajorok a Luitpold-kávéházat hozták javaslatba, az angol
               piktor valami kedélyes kocsmát tudott a Bavária-szobor körül, de Bernhardt, a
               színigazgató, nagyot ütött söröskancsójával az asztalra.</p>
				<p>- Silentium, ez mind nem ér egy fabatkát sem. Ha a hölgyek és az urak nem vetnék meg
               szegény házamat, szívesen látnám mindnyájukat egy pohárka hollandi likőrre, melyet
               ma kaptam Amsterdamból. Gerta zongorázni és szavalni fog önöknek, Klári asszony pedig
               eltáncolja az ukrániai táncot, melyért egy lelkesedésében megtébolyodott impresszárió
               ezer márkát igért neki esténként. Nem többet ér ez, mint egy füstös kocsma a
               külvárosban?</p>
				<p>A hangos társaság negyedóra mulva ott volt a tornyos Bernhardt-villa halljában, s
               ekkor kiderült, hogy a színigazgató, aki a külvilágban az átlagember szerény maszkját
               viselte, voltaképp egy indiai rajah fantasztikus lelkét hordja a térdigérő
               redingot-ja alatt. A villának aligha lehetett volna párját találni a bajor
               fővárosban. A hall káprázatos pagodához hasonlított, a termekben pedig, melyekben a
               híres rendező jövendőbeli terveit kidolgozta, a napkeleti fejedelmek is kényelmesen
               ellakhattak volna. Bernhardt, aki napi ellátására aligha költött többet öt vagy hat
               márkánál, oly könnyűséggel adta ki lakására a százezreket, mintha a császárok
               civillistája állt volna rendelkezésére. Az öreg úr, aki Arnulf herceg házában maga is
               megszokott némi fényűzést, galambősz fejét elismerőleg meghajtotta a színigazgató
               előtt.</p>
				<p>- A szegény Lajos király fantáziátlan nyárspolgár volt magához képest, - mondta
               elismerő hangon.</p>
				<p>Néhány inas, - aki, jelmeze után itélve, egyenesen az Opera színpadáról jött ide -
               frissítőket hordott körül a ragyogóan kivilágított termekben, Bernhardt egy
               ujjnyomására feltárultak a szivaros-bazilikák ajtói, láthatatlan kezek egy-kettőre
               gazdag buffet-t varázsoltak az egyik gömbölyű sarokszobába, s a szőke Gerta, aki
               előbb csábító charmemal adta a háziasszonyt, leült az ébenfekete zongora mellé. És
               ekkor kiderült, hogy a nagy drámai színésznő a hangversenytermek pódiumán is meg
               tudná szerezni a százezreit és a világhírét...</p>
				<p>A piktorok később szétszéledtek a termekben, hogy a Bernhardt híres képeit
               megszemléljék, az Arnulf herceg katonai főnöke teljesen átengedte magát a havanna
               gyönyörűségének, Klári asszony föltűzte a szoknyáját, hogy az ukrániai táncot
               eljárhassa, Villányiné és Harzburg-Waldeck gróf pedig helyet foglaltak a zöld tűzben
               égő Buddha-szobor alatt, melyet gazdag pálmagrupp választott el a szalonban sürgölődő
               társaságtól. Az asszony hátradőlt az exotikus trón-formájú támlásszékben, s míg
               karcsú alakja hajlékony kígyóvonalban rajzolódott a szőnyegre s szeme veszedelmes
               fénnyel tapadt az udvarlójára, halkan szólott:</p>
				<p>- Itt az idő, hogy szerelmet valljon nekem, - ennél stílszerűbb milieut igazán nem
               választhatott volna hozzá. Hetek óta várja ezt a pillanatot, hogy egyedül legyen
               velem, most tehát mindent el kell mondania, amivel a gyönge fejecskémet
               elszédítheti...</p>
				<p>Kacér várakozással nézett a grófra, fehér fogsora kivillant az ajkai közül, felső
               testét ingerkedve hajlította ide-oda, de a férfi nem reagált a provokálásra, hanem
               elgondolkodva nézett maga elé, mintha az édesen beszűrődő muzsikában
               gyönyörködnék.</p>
				<p>- Nem felel? Nincs semmi különös mondanivalója? Nem akarja bevallani, hogy engem tart
               a legbájosabb asszonynak az egész világon, s hogy nélkülem unalmas vergődésnek
               találja az életét? Isten ments, egy borzalmas tévedés áldozata volnék, s maga még
               csak nem is szerelmes belém? Az égre, ne legyen oly hallgatag, mint ez az indus
               isten, mert a csalódás könnyen az életembe kerülhetne...</p>
				<p>A gróf most rágyújtott egy cigarettára, a szeme pedig szánakozva siklott végig az
               asszony karcsú és kivánatos alakján.</p>
				<p>- Kedves barátnőm, engedje meg, hogy egy őszinte kijelentést tegyek: én a szívemből
               sajnálom magát. Minden asszonyi típus szépnek és irigylésreméltónak tünik fel
               előttem, az ókori rabszolganő épp úgy, mint az egyiptomi fejedelemasszony, a palástos
               oxfordi doktorleány épp úgy, mint az az álmodozó keleti virág, aki a hárem rácsos
               ablaka mögött tölti el a fiatalságát. De a huszadik századbeli, kényeztetett pesti
               asszony életét szürkébbnek tartom, mint azét az arab páriáét, aki gyalogszerrel tipeg
               a paripáján pompázó ura mögött. Annak a szegény szolgálóhitvesnek lelkében a
               gyermek naiv álmai csillognak, de maguknak nincs álmuk, nincs fantáziájuk, csak
               iróniájuk van. Talált-e már valamire, ami a szép szemébe könnyeket csalt volna?
               Érezte-e már valaha, hogy sírni szeretne, dobogott-e a szíve másért, mint egy új
               autóért, egy szenzációs toiletteért, vagy egy diadémért az aranyszínű hajába, melynek
               láttára az összes barátnői elsápadnának az irigységtől? Ismeri maga annak a felsőbb
               lelki életnek a finomságait, mely nem a hideg és szív nélkül való csúfolkodásban
               merül ki?</p>
				<p>Mosolyogva, de fölhevült arccal beszélt, látszott rajta, hogy érzi is, amit mond, de
               az asszony szeme nem gyuladt föl, vonásai pajkos grimásszá görbültek, miközben szőke
               feje álmos lustasággal dőlt a faragott karosszék támlájára.</p>
				<p>- Akkor is így beszélne, ha megcsalnám az uramat a maga kedvéért? - kérdezte félig
               behúnyt szemmel, ami egy alattomos cicához tette hasonlóvá.</p>
				<p>- Ha megcsalná, akkor is igazabb emberi életet élne, mint így! Mi a maga életének a
               tartalma? A szép lakás, a barátnői gardenpartija, a párisi divatlap s a klub
               terrásza, ahol egy sereg magához hasonló asszonnyal trécselhet. Szeretett maga
               valakit, mióta a francia babái a régi subládja fiókjában alusznak?</p>
				<p>- Kedves barátom, ha maga azt érti szeretet alatt, hogy az ember az ura háta mögött
               aktiv huszárezredesekkel találkozik, akkor valóban kőszívet hordok a füzőm alatt. De
               a szeretetnek egy perverz módja is van, amiről maga még, úgy látszik, semmit se
               hallott: az, hogy az ember a törvényes urát szereti... Belátom, hogy ez kissé őskori
               megnyilvánulása a szeretetnek, de nem szabad elfelejtenie, hogy engem egy isten háta
               mögött fekvő pusztán neveltek...</p>
				<p>Egy görög pásztorleány romlatlan tekintetével nézett a grófra, szeme csupa naivitás
               és szendeség volt, a szűzies fiatal asszony szeme, akinek az a legnagyobb gondja,
               hogy rózsaszín szalagokkal diszítse a fehérneműs szekrényét. De a férfit nem hatotta
               meg ez az ártatlan pillantás; a puffot, melyen ült, egészen odahúzta az asszony
               mellé, s fojtott hangon kérdezte:</p>
				<p>- Meri azt mondani, hogy szerelmes az urába? Meri azt mondani, hogy nemcsak felesége,
               hanem a szeretője is az urának? Meri azt mondani, hogy még most is összeborzong a
               boldogságtól, ha az urával éjszakánként egyedül marad?</p>
				<p>Most már brutális kiméletlenség rezgett ki a hangjából, mintha egyszerre eltünt volna
               róla az udvari ember máza, de az asszonyt ez az illetlen hang se hozta ki a sodrából;
               nyugodtan, az előbbi tónusban folytatta:</p>
				<p>- Drága méltóságos uram, szívesen felelek a kérdésére, ha viszont megtesz nekem egy
               szívességet: vesse le a katonai uniformisát s lépjen be szerzetesnek a legközelebbi
               klastromba. Efféle kérdésekre a tisztességes asszonyok csak a gyóntatóatyjuknak
               válaszolnak. De egyet a kardja dacára is elárulhatok magának: hatéves házasság után
               még a legszerelmesebb asszonyok se reszketnek a boldogságtól, ha az urukkal
               éjszakánként egyedül maradnak. Ilyesmit csak a tejfölösszájú alezredesek gondolnak; a
               huszonhat éves matrónáknak, akik az életet sokkal jobban ismerik, mint a
               tapasztalatlan katonák, már egészen máson jár az eszük, mint hogy esős hétköznapokon
               a szerelemtől összeborzongjanak.</p>
				<p>Egy percre elhallgattak mind a ketten, s furfangos ellenségek módjára nézték egymást,
               de Gerta most egy szentimentális Chopin-valcert játszott, s a nemesen szomorú hangok,
               egy boldogtalan poéta álmai, melyek millió sejtelmes szenvedésről beszélnek, lágyan
               körülzsongták őket a csodálatos zöld lugasban, mely fölött egy exotikus isten
               üvegszemei virrasztottak. Buddha jóakaró részvéttel nézett le rájuk misztikus
               lombsátra mélyéből. Oly furcsa, oly hangulatos volt ez a környezet, hogy az asszony
               most egyszerre érzelmessé lágyult, keze pedig, a meleg, édes női keze, gyöngéden
               odasimult a férfiéhoz.</p>
				<p>- Igazán szeret maga engem? - kérdezte valami szégyenlős meghatottsággal, mely ott
               égett a nevető gyermekszemében.</p>
				<p>A katona pillantásából oly perzselő láng csapott feléje, hogy kérdésére nem is várta
               meg a választ, hanem elérzékenyült mosollyal folytatta:</p>
				<p>- Jónak kell lenni és mindennek meg kell várni az idejét és nem türelmetlenkedni,
               mint a rossz gyereknek, aki az öklével akarja beütni a játékosbolt kirakatát. A jó
               fiúk, akik szelidek és engedelmesek, előbb-utóbb úgyis megkapják a játékszert,
               amiről függönyös ágyacskájukban álmodnak...</p>
				<p>Nem mondhatott többet, mert Klári asszony most hirtelen megjelent a lugas előtt; arca
               égett, a haja kibomlott, a hangja pedig szinte remegett az őszinte
               megbotránkozástól:</p>
				<p>- Hallatlan, hogy ezek szerelmeskedéssel töltik az idejüket, míg egy szőke félistennő
               a legöregebb embereket is magába bolondítja a táncával. Odabenn ájultan feküsznek a
               férfiak a gyönyörűségtől és ti öt lépésnyire tőlük nyugodtan flirteltek? Édes fiam,
               nagyon sajnálom, de én még ma expressztáviratot küldök a szegény uradnak a budapesti
               klinikára...</p>
			</div>
			<div type="chapter">
				<head>Mese a kalendáriumi vén emberről.</head>
				<p>Vacsora a Villányi-palota ebédlőjében, este félnyolckor, mikor a tanár
               rendelő-körútjából visszatért s a kicsikék még ébren tölthetnek egy félórát. A
               méltóságos asszony távollétében a gyermekek nem a maguk szobájában kapják a
               sonkájukat, tejbe-rizskásájukat és szilva-befőttjüket, hanem együtt vacsorázhatnak az
               édesapjukkal, s ez oly viharos örömmel tölti el őket, hogy szinte gőgösen,
               megennivaló méltóságérzettel szolgáltatják ki magukat az aranygombos inassal. A
               vacsorán természetesen Gärtner kisasszony is részt vesz, de inkább csak lelkileg,
               mert az a tudat, hogy Magyarország legelső tudósával, a szigorló orvosok rettegett
               félistenével ülhet egy asztalnál, majdnem képtelenné teszi, hogy egyetlen falatot is
               lenyeljen. A tanár néha jóakaró megbotránkozással rázza a fejét, mire a sápadt kis
               medika pirulva kezébe veszi ismét a kését és a villáját, de utóbb megint feladja a
               küzdelmet s a gyermekek dédelgetésével igyekszik elvonni magáról a nagy ember
               figyelmét. Mindeddig az volt a szokás, hogy a kisasszony csemege után a gyermekekkel
               együtt visszavonult a szobájába, míg a tanár a könyvtárszobájában virrasztott késő
               éjjelig, de ma meglepetés éri a fiatal leányt: mikor a kicsikékkel együtt távozni
               akar az ebédlőből, Villányi barátságosan megszólítja:</p>
				<p>A tanár: Mit szokott csinálni, ha egyedül marad? Vacsora után azonnal lefekszik?</p>
				<p>A leány (elvörösödik a megtiszteltetéstől, hogy a nagy ember az ő jelentéktelen
               magánügyei iránt érdeklődik): Oh, nem... soha... némelykor hajnalig is ébren vagyok,
               hogy a tanulnivalóimmal végezzek... És a kis háztartási dolgaimat is rendesen éjjel
               végzem, ami annál könnyebb, mert fiatalságomban nagyon is rászoktam a
               virrasztásra...</p>
				<p>A tanár: Ha nem nagyon álmos, akkor később jöjjön be hozzám a könyvtárba. Nem
               dolgozhatom, mert a szemem kissé gyulladt, pedig magam is javíthatatlan éjjelező
               vagyok s nem igen tudnék lefeküdni éjfél előtt. Majd elmondja nekem, hogy mire
               gondol, mivel foglalkozik reggeltől estig.</p>
				<p>A leány (sápadt arca biborvörössé lesz a meglepetéstől s csupán ezt az egyetlen szót
               birja dadogni): Igen.</p>
				<p>Lefekteti a gyermekeket, fölszalad a szobájába s miután kócos haját sietve
               rendbehozta, a fölindulástól reszketve kopogtat a könyvtárszoba ajtaján. A tanár
               barátságos válasza után szinte öntudatlanul lép a gyönyörű terembe, amelyben még
               sohase volt s az első pillanatban annyira szédül, hogy minden összefolyik a szeme
               előtt. Később azonban annyira magához tér, hogy tisztán meg tud különböztetni
               mindent: a hatalmas könyvszekrényeket, melyek mind a négy falat egész a padmalyig
               megtöltik, a bőrkötéses, feketehátas, aranynyomásos könyvek ezreit, a komoly
               tekintetű szobrokat, melyek a sötét háttérből kifehérlenek, a bronzvörös japáni
               szörnyetegeket, melyek a sarokból égő szemükkel rámerednek, az óriási
               bőrfauteuil-eket, melyek szinte öntudatos lényeknek látszanak, a tanár szénfekete
               szakállát és barátságos szemeit, melyek mosolyogva és kiváncsian néznek rá s mindez
               annyira meghatja, konsternálja és boldoggá teszi, hogy egyetlen szó nélkül állva
               marad a küszöbön, míg sovány arcocskája világítani látszik a félhomályban).</p>
				<p>A tanár: Jöjjön közelébb és foglaljon helyet, - aztán mesélje el nekem, hogyan van
               megelégedve az új hivatásával. (Mosolyogva végignéz a sápadt leányon.) Nem szokott
               maga cigarettázni, ha egyedül van?</p>
				<p>A leány: Oh istenem, dehogy!</p>
				<p>A tanár: Annyira hasonlít az orosz diákkisasszonyokhoz, hogy szinte odaképzel az
               ember az ajkai közé egy vékony cigarettát. Pedig nem jól tenné, mert ugyancsak rossz
               bőrben van. Az ilyen fiatal teremtéseknek mint maga, napfényre, táplálkozásra és
               sok-sok egészséges alvásra van szükségük. Pedig az előbb azt mondta, hogy mindennap
               hajnalig virraszt. Mire jó ez?</p>
				<p>A leány: Oh, én már tizenöt éves korom óta megszoktam, hogy csak három-négy órát
               alszom éjszakánként. Akkor nem igen lehetett többet; a madame Thérèse szalonjában
               éjfél előtt nem igen szabadultunk a munkától, Öt felé pedig már rendesen fölvertek
               bennünket. Az álmatlanság annyira rámragadt, hogy öt órakor most is fölébredek s
               mindennap azt álmodom, hogy a madame Thérèse mindenes-szakácsnője a vállamat
               razzia...</p>
				<p>A tanár: Hozzá kell szoknia a korai lefekvéshez, ez az életmód időnek előtte
               tönkreteszi. Se nem eszik, se nem alszik, - ez nem vezethet jóra. Nappal persze nem
               igen marad egy szabad perce?</p>
				<p>A leány (mosolyogva): Nem nagyon, mert bizony sok a pótolnivaló az életemben. Aki
               tizenhat éves koráig úgy élt, mint én, annak meggyűlik a dolga, amíg a magához
               hasonló leányokat utóléri.</p>
				<p>A tanár: Megszokta már a mesterségét? Nem fél? Nem borzong már össze; ha a
               boncolóterem küszöbét átlépi?</p>
				<p>A leány: Még kisleány koromban sem féltem, - mindig én voltam legelőször kéznél, ha
               valakinek a véres ujja segítségre szorult. Egyszer a villamos elgázolt egy öreg
               asszonyt, a sok ájuldozó férfi közt én kötöztem be a fejét a vasárnapra tartogatott
               selyemkendőmmel. Ekkor támadt az a gondolatom, hogy orvos leszek.</p>
				<p>A tanár: És a boncterem? A halottak? A hideg emberek, akik üveges szemükkel magára
               néznek?</p>
				<p>A leány (nagyon egyszerűen): Én nem a templomban szerzem meg a jó Istenben való
               hitemet, hanem a boncolóterem márványasztalán. Amit ott látok, az jobban meggyőz az
               isten jelenlétéről, mint a papok beszéde. Az ember sokkal nagyobb csoda, mint azok,
               melyeket a biblia felsorol.</p>
				<p>Villányi tanár csodálkozva néz rá, - látszik, hogy nem várt tőle ennyi intelligenciát
               - s a leány, aki attól kezd tartani, hogy illetlenül bőbeszédű volt a nagy emberrel
               szemben, úgy szeretne valamiképp összehúzódni a nagy bőrfauteuil mélyében, hogy
               legalább egy időre láthatatlanná váljék. A tanár azonban nem haragszik, sőt: oly
               kellemes meglepetéssel fixirozza, mint az apa a leányát, aki váratlanul valami nagy
               okosságot mondott.</p>
				<p>A tanár: Ez jól volt mondva, kis leány, erre a mondására büszke lehet. Bennünket,
               orvosokat, az emberi test tesz hívőkké. Bravó, kis leány. Ezért megérdemli, hogy egy
               csésze jó, forró teát kapjon.</p>
				<p>Csönget az inasnak, teát hozat s még mindig derűs, apai mosollyal nézi a
               boldogságában szinte könnyező leányt, aki alázatosan, összekuporodva, a rajongó
               fanatizmusával és a rabszolga félelmével szegezi rá szemét az óriási fauteuil-vár
               bástyái mögül.</p>
				<p>A tanár: Na, - készítse el a teámat és öntsön magának is!</p>
				<p>A leány (egyszerre elfeledkezik a boncolóasztalról és az emberi test csodáiról s az
               asszony veleszületett gráciájával sürgölődik a szamovár körül, melynek lángja
               intimitást és melegséget varázsol a komor könyvek birodalmába).</p>
				<p>A tanár (teáját kanalazza, szivarra gyújt s kényelmesen hátradől a karosszékében,
               annak az embernek az élvezetével, aki csak napjában egyszer jut a pihenés és a jó
               szivar passziójához): Maga persze minden előadásomon ott van?</p>
				<p>A leány: Oh, hogyne!</p>
				<p>A tanár: Reggel nyolckor?</p>
				<p>A leány: Ötkor is ott volnék.</p>
				<p>A tanár: Jegyez?</p>
				<p>A leány: Minden szót. (Leányos elfogultsággal mosolyog.)</p>
				<p>A tanár: Mi jutott az eszébe?</p>
				<p>A leány: Azt talán nem is volna szabad elmondanom.</p>
				<p>A tanár: Titok?</p>
				<p>A leány: Oh, nem, de a méltóságos tanár úr talán megharagudnék érte.</p>
				<p>A tanár: Valami rosszat tud rólam?</p>
				<p>A leány: Rosszat? Hiszen most, ahogy itt ülök szinte nem is tudom elhinni, hogy a
               méltóságos tanár úr beszél velem, hogy az ostobaságaimat meghallgatja, hogy engem, az
               ágról szakadt kis csavargó-leányt komolyan vesz. Mindez oly furcsának, oly
               lehetetlennek, oly meseszerűnek tünik föl előttem, hogy nem is tudok hinni benne és
               az az érzésem, hogy még mindig a madame Thérèse ablaktalan, sötét udvari szobájában
               fekszem és fantasztikus tündérmeséket álmodom, amíg kora hajnalban föl nem ráznak. És
               ilyenkor eszembe jut minden, amit a fiúk az egyetemen beszélnek...</p>
				<p>A tanár: Mit beszélnek a fiúk?</p>
				<p>A leány (pirulva, félve, égő arccal, kissé kacérul, miközben csak nagy szemei
               világítanak): Szabad?</p>
				<p>A tanár: Sőt muszáj, mert most már nagyon kiváncsivá tett.</p>
				<p>A leány: A fiúk úgy beszélnek a méltóságos tanár úrról, mint az emberevő farkasról,
               aki, délben-este szegény orvosnövendékeket eszik. Szakállas szigorló orvosok, akik
               kölcsönkért ferencjózsefükben várakoznak vizsgájukra a folyosón, dideregni kezdenek a
               félelemtől, mikor a méltóságos tanár urat meglátják. Az egyetemen az a híre, hogy nem
               ismeri a könyörületet, hogy tíz fiú közül nyolcat megbuktat s hogy az jár a
               legrosszabbul, aki a nagyfejűektől protezsáló levelet visz a méltóságos úrhoz. Azt
               mondják... de ezt talán már nem is szabad elmondanom...</p>
				<p>A tanár: Hogy nincs szívem, úgy-e?</p>
				<p>A leány: Valami bolondos mesét mondanak... egy hideg, havas, januári estéről, mikor a
               méltóságos úr még maga is nyomorgó orvosnövendék volt s fűtetlen szobában készült a
               legutolsó szigorlatára. Azt mondják, heteken át nem aludt a gondtól, mert nem volt
               annyi pénze, hogy a vizsgadíját lefizesse. Nem volt már se ruhája, se ékszere, se
               könyve, nem volt már semmije, amit zálogba tehessen s ekkor - egy este, mikor odakünn
               kétöles hó borult az utcákra - hirtelen elszánta magát a legutolsó lépésre. Valahol
               messze, a külváros egy keskeny zugában, amely még a középkorból maradt meg, lakott
               egy öreg, okulárés aggastyán, egy vén tudós, akinek képe a régi kalendáriumokban
               látható, egy reszkető, fehérszakállas antiquárius, aki nem könyveket, nem
               antiquitásokat, hanem emberi szíveket vásárolt. Az öreg ember naphosszat egy kis
               vaskályha mellett ült, almát sütött, burnótozott és a jó szerencsét várta. Ehhez a
               vén izraelitához ment be egy hófuvásos januáriusi estén és sírva eladta neki a
               szívét, hogy a vizsgadíját előteremtse. Azóta nincs szíve, azóta nem ismeri a
               részvétet, azóta könyörtelenül elbuktatja a fiúkat, akik épp oly fiatalok és
               szegények, mint akkor volt a méltóságos tanár úr...</p>
				<p>A tanár (bólint): Oly szép a meséje, hogy az öreg Dickens is elvállalhatná. És maga
               persze hisz az okulárés aggastyánban?</p>
				<p>A leány (hisztérikusan ragyogó szemmel, mely csupa fanatizmus és lelkesedés): Aki itt
               látná, aki ma este látná, sohase említené többé ezt az ostoba dajkamesét. Hiszen a
               világon sincs még egy ember, akinek ennyi a szíve...</p>
				<p>A szeme aggasztóan könnyezni kezd, de Villányi elneveti magát, kikanalazza a cukrot a
               csészéjéből s álmosan, jókedvűen nyújtózkodik, miután egy pillantást vetett az
               oszlopos fali órára.</p>
				<p>A tanár: Éjfél van és magának korán kell kelnie, kisleány... Feküdjék le és álmodjék
               a kalendáriumi vén emberről, aki könyvek helyett szíveket vásárol...</p>
			</div>
			<div type="chapter">
				<head>A titokzatos autó.</head>
				<p>Gärtner kisasszony egy délben - ünnep volt és az egyetemen nem volt előadás - a
               várbástyára vitte sétálni a kicsikéket s jó ideig élvezte a napsugarat, mely az öreg
               budai házakat megaranyozta. Mikor később visszatért a halászbástyára, furcsa esemény
               történt vele: egy fiatal asszony, aki eddig elgondolkodva nézte a folyam mélyén
               reszkető fényfoltokat, izgatottan közeledett feléje.</p>
				<p>- Kegyed a Villányi-babyk nevelőnője? - kérdezte remegő hangon.</p>
				<p>A fiatal nő oly szép, elegáns és szomorú volt, hogy Gärtner kisasszony egyszerre
               valami különös vonzódást érzett iránta.</p>
				<p>- Igen, asszonyom, - mondta barátságos mosollyal, miközben a fejét tisztelettel
               meghajtotta. - Talán a méltóságos úr valami ismerőséhez van szerencsém?</p>
				<p>Az idegen asszony elgondolkodva bólintott.</p>
				<p>- Ismerős? Egy picurkával több, kedvesem. Én a Villányi tanár úr testvérhuga
               vagyok.</p>
				<p>Gärtner kisasszony sohase hallotta, hogy Villányinak huga is van, a kijelentés tehát
               annyira zavarba hozta, hogy pár pillanatig néma csodálkozással nézett a gyönyörű
               teremtésre.</p>
				<p>- Igen, gyermekem, - folytatta a fiatal nő, - én a testvére vagyok Villányi tanár
               úrnak, ezek a drága kicsikék tehát a hugocskáim. Nem szabad csodálkoznia, hogy még
               sohase látott a gazdája házában, mert először is nem lakom Budapesten, másodszor:
               valami szomorú félreértés van köztünk, mely a bátyám szívét már nagyon régen
               elidegenítette tőlem. A sógornőmet nem ismerem személyesen, - csak egyszer-kétszer
               láttam, akkor is távolról, pedig én lennék a legboldogabb teremtés, ha
               megismerkedhetnem vele. Hiszen oly szép, oly aranyos és annyira szereti a bátyámat!
               De a sors nem akarja és nekem bele kell nyugodnom az isten akaratába, legfölebb csak
               sírással könnyíthetek a fájdalmamon. Úgy-e, megengedi, hogy legalább a drágáimat
               összecsókolhassam?</p>
				<p>Gärtner kisasszony megindultan bólintott, a fiatal asszony pedig szenvedélyesen
               magához szorította a kicsikéket s oly heves zokogásba tört ki, hogy a két kis leány
               ijedten sírni kezdett. De csakhamar magához tért s restelkedve felszárította a
               könnyeit.</p>
				<p>- Ne féljetek, angyalkáim, hiszen a világon senki se szerethet jobban benneteket,
               mint én. Valaha én is ilyen aranyfürtös babácska voltam, de a csúf élet elrabolta a
               jó kedvemet, s most ott is sírok, ahol senki se lát. Megengedi, kisasszony, hogy
               magukkal sétálhassak egy fél órát? Igérem, hogy ezután tisztességesen viselem
               magamat, s egy könny nem sok, de annyit se ejtek, nehogy a drágáimat elszomorítsam.
               Most pedig hadd mutatkozom be, ahogy illik, hiszen maga még azt se tudja, kinek
               hívnak: Én Villányi Mariska vagyok, tizenöt évvel fiatalabb vagyok a bátyámnál, de
               már annyi szenvedésen mentem át, mintha valami nyolcvan éves matróna volnék. És maga,
               kedvesem, megmondaná, hogy mi a neve?</p>
				<p>A fecsegő, szomorú kis teremtés oly meleg ragaszkodással nézett Gärtner kisasszonyra,
               mintha már gyermekkora óta ismerte volna s a fiatal leány is úgy érezte, hogy a bájos
               idegent örök életében szeretni fogja. Nem kérette hát magát sokat, hanem elmondta,
               hogy ő voltaképp egy szegény, ágrólszakadt teremtés, aki tíz éves kora óta többször
               koplalt, mint ahányszor jóllakott, de most megjavult a sorsa, mert Villányi
               méltóságos úr otthont adott neki a gyermekei mellett s így kényelmesen elvégezheti
               az egyetemi tanulmányait.</p>
				<p>- Maga orvos lesz? Igazán? Épp oly komoly orvos, mint a férfiak? Istenem, hát egy
               leány is képes arra, hogy azt a sok borzalmas könyvet végigtanulja? És boncol is, nem
               fél a halott emberektől? Én azt hiszem, rögtön meghalnék, ha annak a rettenetes
               helyiségnek a küszöbét átlépném...</p>
				<p>Belekarolt a fiatal leányba s míg a magukhoz tért kicsikék vígan hancuroztak a déli
               napsugárban, elmondta neki a maga szomorú történetét, mely a drága, egyetlen
               bátyjától elidegenítette.</p>
				<p>- Maga, kedvesem, aki annyira komoly, aligha érti meg, hogy mi történt velem azon a
               régi estén, amikor az egész családommal szakítottam. Magam se nagyon értem most már,
               hiszen rég kiismertem a férfiakat, de akkor ostoba gyerekleány voltam s mindenki azt
               hitette el velem, amit akart. Vastag könyvet irhatnék arról, ami azóta történt, nincs
               az a regény, ami az életemmel fölérne, de ezt majd máskor mondom el. Majd akkor, ha
               jobban megismerkedtünk egymással. Nincs miért panaszkodnom, a sorsomat sokan
               irigylik, ha nincs is uram, de a barátom tisztességesebb, mint száz hites férj s
               engem úgy szeret, hogy néha már magamnak is a terhemre van. Maga is unja a férfiakat,
               drágám? Én akkor vagyok a legboldogabb, ha egyedül kóborolhatok, ezért is járok ide,
               ahol ki van zárva, hogy ismerőssel találkozhatom. André ilyenkor az egész várost tűvé
               teszi értem s én nagyszerűen mulatok, ha eszembe jut, hogy most milyen dühös arccal
               járkálhat az utcákon. André tudniillik a barátom, akinek csokoládégyára van
               Normandiában s aki a mellényzsebéből fél Budapestet kifizethetné. Engem a Magriny-ben
               látott először, azóta bolondul értem, talán feleségül is venne, de én nem vagyok
               bolond, hogy a függetlenségemet feláldozzam. Van kis palotám Parisban, van autóm,
               cselédségem, ékszerem, mi hasznom lenne abból, ha el is mennék az anyakönyvvezetőhöz?
               Ez már úgyis mindegy erre a pár esztendőre, mert ahogy engem itt lát kedvesem, hát ne
               higyjen a rózsás arcszínemnek, annak se higyjen, hogy annyit fecsegek itt
               össze-vissza, mert én halálos beteg vagyok s egy szép napon majd újra megszököm, mint
               kisleány-koromban, de most nem Budapestről, hanem a világból. A bátyám, az egyetlen,
               drága bátyám, talán csak akkor fogja megtudni a halálomat, mikor én már rég a Père
               Lachaise sírboltjában fekszem. André ugyanis megigérte nekem, hogy ha egyszer
               meghalok, hát tiszta fehér márványból készíttett sírboltot nekem a legelső parisi
               építőmesterrel...</p>
				<p>Oly vígan csacsogott, mintha arról lett volna szó, hogy egy új kalapot készíttet,
               kislányosan belekarolt Gärtner kisasszonyba, néha cukrot vagy cigarettát vett elő a
               retiküljéből, hogy aztán újra a halálról és az autójáról beszéljen, - egy aranyos,
               szivárványszínű kis kolibrimadárnak látszott, aki pár órára megmártogatja szárnyát a
               napsugárban, hogy aztán örökre visszavonuljon a sötét őserdő hidegségébe. A medika,
               aki még életében sohase beszélt senkivel szerelemről, aki egy fiú komor dacosságával
               vágott utat magának az életen keresztül, e percben nem is látszott egynemű lénynek
               ezzel a bájos, csacsogó, szomorú kis bolonddal, aki szentimentális ragaszkodással
               kapaszkodott a karjába.</p>
				<p>- Igy van, egyszer csak elröpülök és sohase látnak többé. Nem borzasztó, hogy még e
               pár év alatt is meg vagyok fosztva azoknak a szeretetétől, akik mindenkinél drágábbak
               nekem? Istenem, ha csak egyszer is ott ülhetnék velük az asztalnál, ha a világszép
               sógornőmet csak egyszer is összecsókolhatnám! A kezét is megcsókolnám, mert az
               egyetlen bátyámat boldoggá teszi. De hiába, kedvesem, az én számomra nincs megirva,
               hogy valaha igazán boldoggá legyek.</p>
				<p>Szép fejét rezignáltan lehajtotta, mintha csakugyan a sötét jövőbe látna, de a
               szomorú pose dacára csöppet se látszott valami sajnálatraméltó teremtésnek, a szeme
               csupa aranyos könnyelműség volt, az elegáns párisi toiletteje pedig sokkal inkább
               vallott a jókedvű, élnivágyó asszonyra, mint a szegény betegre, aki már csak néhány
               rövid alamizsna-esztendőt várhat az élettől. Gärtner kisasszony a csúf leányok néma
               elragadtatásával nézett rá pár pillanatig, aztán hizelgő cica módjára simult új
               barátnője finom és törékeny alakjához.</p>
				<p>- Drága, szép kis asszony, maga még nagyon boldog lesz, - hiszen mindene megvan
               hozzá, hogy gyönyörűnek találja az életét. Most rosszkedvű, mint mindenki az őszi
               átmenet idején, de az első hó meg az első báli ruha majd hangos és vidám gyermekké
               változtatja...</p>
				<p>Mariska asszonynak később az az aggodalma támadt, hogy André még a Dunába talál
               ugrani bánatában, sietve magához ölelte hát a kicsikéket és a Gärtner kisasszony
               sápadt arcocskáját is szerelmesen össze-vissza csókolta.</p>
				<p>- Úgy-e, nem feledkezik meg rólam, drágám, úgy-e, holnap is eljön, hogy megint
               elbeszélgethessünk egy félórácskát? Nem igen valószinű, hogy sokáig Budapesten
               maradunk, - André már ma reggel csomagolni akart, - használjuk föl hát ezt a rövid
               időt, hogy még inkább összebarátkozzunk egymással.</p>
				<p>Karcsú kis alakja nemsokára eltünt a keskeny lépcsőn s a jószívű Gärtner
               kisasszonynak e pillanatban az az érzése támadt, hogy a fiatal asszony mindinkább
               belevész a hideg sötétségbe, mely fekete szárnyaival örökre eltakarja az emberek
               elől. Gärtner kisasszony nem volt ideges nő, de most valami különös hidegség futott
               át a hátán, pedig a bástyára csillogó őszi nap tűzött le s a pesti házak tornyai
               ragyogtak a délies verőfényben. A szíve valami titokzatos érzéktől szorult el, de a
               gyerekek most türelmetlenül tipegni kezdtek körülötte s jókedvűen meghuzogatták a
               rövid kabátját.</p>
				<p>- Dejünt haza, mejt máj a delet isz elhajandoztát, - mondta a kisebbik baby
               szigorúan.</p>
				<p>A fiatal leány szófogadólag bólintott, aztán kézen fogva a kicsikéket, megindult
               velük a szűk budai utcán, mely elhagyatottságában most is a középkori hangulatát
               idézte föl lelkében. Gärtner kisasszony kissé megilletődve nézett körül az ódon
               épületek közt, melyekben valaha a Mátyás király vitézei mulattak, elolvasta a
               márvány-emléktáblákat, melyek meghalt hősök alakjait támasztották föl besüppedt
               sírjuk mélyéből, egy pillantást vetett a négyszáz éves lépcsőre, ahol valamikor talán
               az intrikus Szilágyi köpönyegét lebbentette meg a komor északi szél, - és ekkor
               egyszerre csak dermedten állt meg az egyik vaskosaras ház előtt: a csöndes utcán egy
               pesti autotaxi robogott végig s a kocsi üvegablaka mögött egy fiatal nő ült, akinek
               arcát sűrű fátyol borította. Az autó egy szempillantás alatt eltünt, de Gärtner
               kisasszonynak ez a pillanat elég volt ahhoz, hogy a fiatal asszonyban Villányi
               tanárnét fölismerje. Mit keres úrnője a budai várban? Miért ült autótaxira, mikor a
               saját gépkocsija is rendelkezésére állt? Miért fátyolozta el magát annyira, hogy az
               arca teljesen láthatatlanná lett? A leányt oly oktalan ijedtség fogta el, hogy
               szédülve dőlt a régi palota falához, mert valami megmagyarázhatatlan ösztön azt súgta
               neki, hogy egy borzasztó titoknak jött a nyomára. Pár pillanatig sápadtan nézett a
               villámként eltünő kocsi után s miközben a feje szédült, a szeme káprázott, halkan így
               szólt magában:</p>
				<p>- Vajjon a méltóságos asszony is észrevette-e, hogy mi vagyunk? Oh nem, aligha,
               hiszen a kapu árkádja teljesen eltakart bennünket. Bizonyos, hogy nem ismert ránk,
               mert akkor már az okosság is azt parancsolta volna neki, hogy a kocsiját
               megállítsa...</p>
				<p>Mikor Gärtner kisasszony a gyerekekkel hazatért, a tanár már ott ült a
               dolgozószobájában, de Villányiné, aki kora délelőtt távozott, még nem volt otthon.
               Csak két óra után jött haza, égő arccal, csillogó szemekkel s oly feltünően beszédes
               hangulatban, hogy még a csöndes tanárt is egészen fölvillanyozta.</p>
				<p>- Drága uracskám, maga már bizonyosan meghal az éhségtől, hiszen kora reggel óta
               semmit sem evett! Képzelem, hogy haragudott rám, mert ennyire megkéstem, de pöröljön
               a szabónőmmel, akinek teljes három órára volt szüksége, hogy nagynehezen széppé
               tegyen. Most azonban csöngessen az inasnak, mert magam is ugyancsak megéheztem...</p>
				<p>Karonfogva vitte át Villányit az ebédlőbe, de a szájacskája e rövid úton se állt be,
               - olyan volt, mint egy mézeshetes asszonyka, aki halálosan szerelmes az urába.
               Gärtner kisasszony remegve tipegett utána s arra gondolt, hogy a budai várban nem
               igen dolgoztatnak a pesti asszonyok. Vajjon ki volt hát az a szabónő, kit az úrnője
               oly gyanus titokzatossággal fölkeresett?</p>
			</div>
			<div type="chapter">
				<head>Őszi eső.</head>
				<p>Délután öt óra van, de az őszi eső oly kisérteties egyhangúsággal veri az öreg budai
               házakat, hogy az utca fölött szinte éjféli hangulatok lebegnek. Az otromba
               kockaköveken, melyek talán még a török hódoltság idejéből maradtak itt, egy teremtett
               lélek se jár; a nagy, bástyaszerű kémények egészen belefurakodnak a felhőkbe s a
               háztetőkön régimódi szélkakasok csikorognak. Ez már a hamisítatlan középkor
               milieuje: az elsuhanó árnyékok vén barátoknak látszanak, akik egy haldokló katonától
               sietnek a refectorium kandallója mellé. Ez az az idő, mely a legmegrögzöttebb
               csavargóban is fölkelti a vágyat a tűz és a világosság, az otthon és az emberi
               társaság után.</p>
				<p>A vaskosaras kőpalota előtt, melyben valaha a Ferdinánd király gyóntatója lakott,
               ütött-kopott egyfogatos állt meg s a rozzant bárka mélyéből sűrűen lefátyolozott,
               fiatal nő ugrik le az esővíztől nedves gyalogjáróra. Megnyomja a csengetyű gombját -
               a villamos csengetyű anakronizmusszámba megy ebben a környezetben - s egy pillanat
               mulva már meg is nyilik a vasas tölgyfakapu, mely a boltíves előcsarnokba vezet. Az
               előcsarnok régi századokban épült, de modern, kényelemszerető és jóízlésű gazda tette
               lakályossá. A nyirkos kövekre vastag szőnyeg borul, a mennyezetről
               kovácsoltvascsillár függ, melyben tompa és tejfehér villamosság ég. A lépcsőfeljárat
               régi várudvarokat, a nehéz plüss-takaró, mely az emeletre kígyózik, divatos, angol
               tengerparti kastélyokat juttat az elámult látogató eszébe. Az emelet széles
               korridorjára időtől barna, cirádás szárnyasajtók nyilnak, melyeknek színe a kripták
               fölé épült kápolnák tölgyfapadjaira emlékeztet.</p>
				<p>A fátyolos asszonyt hetvenéves, öreg komornyik kiséri fel a lépcsőkön, aki oly
               reverenciával lépked az oldala mellett, mintha az ország királynéját kalauzolná. A
               tisztességtudó aggastyán diszkréten eltünik, mikor urának szürkésfekete haja, bársony
               házikabátja megjelenik a belső termekbe nyiló szárnyasajtó küszöbén.</p>
				<p>Harzburg-Waldeck gróf (aki kényelmes, otthoni viseletében, mely sötét és finom
               Rembrandt-képekre emlékeztet, még érdekesebb, mint daliás huszár-uniformisában):
               Végre!</p>
				<p>Villányiné (remeg, sírni szeretne, úgy érzi, hogy legjobb volna elfutni innen, de a
               nők bámulatraméltó komédiás-tehetségével most is képes rá, hogy a gúnyolódás könnyű
               hangját üsse meg): Ez az a szó, úgy-e, melyet a Vígszinház francia hősei hasonló
               helyzetekben használni szoktak?</p>
				<p>A gróf (gyöngéden kézen fogja Villányinét s mosolyogva, de nagyon meghatottan vezeti
               be a lakásba, ahol valamikor a király papja térdelt téli estéken az imazsámolyon. A
               termek még a régiek, de a középkori szállás ridegségét végképp kiűzte belőle a
               huszadik századbeli férfi puha és megfinomult ízlése. Az intim és meleg
               szőnyegfészkek mélyén ódon ezüstfény csillog s fantasztikus képek, drága üvegek,
               keleti fegyverek színes tónusa ragyog az opálos lámpák alatt. Egy költő álmai és egy
               kaszinótag ízlése egyesülnek itt valami csodálatos harmóniába, melyet még
               tökéletesebbé tesz a régi palota esti csöndessége. Villányiné, aki előtt a
               legraffináltabb pesti fényűzés sem ismeretlen, s aki a gazdagság minden kényelmét
               ismeri, elfogultan, a rezignáltság valami hihetetlen nyugalmával néz körül, anélkül,
               hogy a keztyűjét vagy a fátyolát levetné).</p>
				<p>Villányiné (végre mégis csak szükségét érzi, hogy megszólaljon): Nagyon szép itt
               magánál és én csak azért jöttem ide másodszor, hogy ebben a csodálatos hangulatban
               megmártogassam magamat. Az eső a maga cinkostársa, - napfényes időben eszembe se
               jutott volna, hogy a barátságos pesti ligetből a mult századévek sötétségébe
               ránduljak. De az eső izgatta a fantáziámat és reszketve gondoltam az öreg omladékra,
               melyet kivül hideg zuhatagok verdesnek s amelyben a gyerekkorom Nautilusának minden
               keleti kényelmét megtalálom... Ezért jöttem ide, - és még valamiért, amit nem árulok
               el, mert nagyon is elbízná magát...</p>
				<p>A gróf (egy alig észrevehető mozdulattal lesegíti a Villányiné kabátját s a kalaptűt
               is kiszedi a sapkájából, mely nagyszerűen illett gazdag, vöröses hajfonatához):
               Legyen jószívű és árulja el, igérem, hogy szerény maradok, mint egy
               zárdanövendék.</p>
				<p>Villányiné: Azért jöttem újra ide, mert a multkor bebizonyította, hogy jó fiú, aki
               megérdemli, hogy olyan barátnője legyen, mint én vagyok. Magának nincs anyja és
               felesége sincs, - és maga rászorul egy drága, komoly és becsületes kis nőre, aki a
               rosszaságtól, a könnyelműségtől visszatartja.</p>
				<p>A gróf (a pohárszék, a teaasztal körül foglalatoskodik): Annyira inklinálva vagyok
               minden rosszra?</p>
				<p>Villányiné: Maga is katona, magát is elrontották a haszontalan asszonyok, akik
               képmutató madonnaarcokkal bolondítják el az ártatlan, nagy fiúkat. Szüksége van
               valakire, aki az anyja és a huga is egy személyben, aki meg fogja értetni magával,
               hogy hiába viseli a király ruháját, hiába tartogat száz szerelmes levelet a
               fiókjában, eddig tulajdonképpen nem ismerte az asszonyokat...</p>
				<p>A gróf (a szamovár körül pepecsel s bort önt a szivárványosan csillogó poharakba):
               Nem!</p>
				<p>Villányiné: A multkor kedves és illemtudó volt, megérdemli hát, hogy egy kicsikét
               könnyelmű legyek a kedvéért. Nagyon helyénvalónak találja, hogy én titokban idejövök
               magához?</p>
				<p>A gróf: Elragadónak találom, kis anyám!</p>
				<p>Villányiné: A világ aligha találna annak, - de én tudom, hogy maga egy jó és
               engedelmes nagy fiú, aki sohase fog rosszat gondolni a barátnőjéről. Mindig jól fogja
               viselni magát?</p>
				<p>A gróf (lelkesedve): Oly jól, mint az angyalok húsvét vasárnapján.</p>
				<p>Behúzódnak a legmagányosabb sarokba, melyből kéjes borzongással lehet hallgatni az
               utcán sivítozó őszi szelet s a rézcsatornában lefolyó eső mormogását. A nyitott
               kandalló tüze piros foltokat vetít a szőnyegre s az ajtók félrehúzott függönyein át
               végig lehet látni a kivilágított szobasoron, mely egy színpadi dekoráció hatását
               teszi. Az otthoniasság valami csodálatos érzése lesz úrrá rajtuk, a nedves, téli
               esték otthonossága, mikor az ember kényelmesen összekuporodva olvassa egy angol
               regényből a szenvedő szerelmesek történetét.</p>
				<p>A gróf: Csöngessek az inasnak, vagy megelégszik vele, ha én szolgálom ki?</p>
				<p>Villányiné: Az a szegény aggastyán már bizonyosan a fejére húzta a hálósapkát, -
               szívtelenség volna, ha a nyugalmában megzavarnók.</p>
				<p>A gróf (fölteríti a kis asztalkát, meggyújtja a borszeszt a szamovár alatt, újabb
               csillogó színű italokat szed elő a régimódi kredencből s oly izgatottan rendezkedik,
               mintha egy háromszáz terítékes lakomára készülne): Persze nem szabad megfelejtkeznie
               róla, hogy egy ügyetlen agglegény a házigazdája!</p>
				<p>Villányiné: Ne juttassa eszembe, mert még el találok sülyedni szégyenletemben. Hadd
               élek abban az illuzióban, hogy a háziasszony rögtön belép a szomszéd szobából.</p>
				<p>A gróf: Igy jobb szeretné?</p>
				<p>Villányiné: Mondhatnám, hogy igen, de őszintén bevallom, hogy ezt az illetlen
               helyzetet sokkal kedvesebbnek találom.</p>
				<p>A gróf (mindjobban elérzékenyül): Drága kis asszony!</p>
				<p>Villányiné (kipirulva kanalazza a teát és közben kacér pillantást vet a grófra): Maga
               drágának talál, de gondolt arra, hogy mit szólna az uram, ha erről a titkos
               vendégeskedésről tudna?</p>
				<p>A gróf: Ne beszéljen most az uráról, - ebben a gyönyörű órában hadd higyjem, hogy a
               maga életéhez nincs köze idegen férfinak. Ahogy most itt ül nálam, ahogy az édes,
               szelid, kislányosan ragaszkodó kék szemébe nézek, egy pillanatig az az illuzió fog
               el, hogy maga az én számomra született, hogy velem együtt fog megöregedni, hogy maga
               a gondviselésem asszonya, akit öntudatlanul kerestem, mióta az utolsó gyermekcipőmet
               levetettem. Az anyám is, a hugom is, a szerelmesem is, a drága és édes párom, akit
               titokzatos hatalmak már a bölcsőben eljegyeztek velem. Nem érzi, hogy meg kellett
               találnom magát? Nem érzi, hogy soha férfi nem állhat oly közel magához, mint én? Nem
               érzi, hogy mindenki idegen magához rajtam kivül, s hogy mi már valami rejtelmes,
               távoli világban is ismertük egymást, valami fantasztikusan elmosódó világban, melyet
               csupán az álmainkban látunk viszont?</p>
				<p>Villányiné (beleharap egy mignonba, megmártja a nyelvét a sherryben s kicsit
               gúnyosan, kicsit meghatottan mosolyog, de az arca ég, a szeme csillog és hófehér
               kezében reszket a velencei pohár): Lássa, ez nagyon kedves magától, nemcsak
               uzsonnával kinál meg, hanem érdekes regénytöredékekkel is mulattat. Ezt, ugyebár,
               valami német szerző irta? Fogadni mernék rá, hogy német regényből citált, mert a
               távoli világokban leginkább a Spree partján hisznek.</p>
				<p>A gróf (a felindulástól kipirulva nézi a fiatat asszonyt, akinek karcsú alakja szinte
               remeg a belső izgatottságtól, bár ajkairól most se tünt el az irónikus vonás, mellyel
               eddig az éhes férfiak közt végighaladt. De ez a vonás mindjobban elmosódik az arca
               szentimentális vonaglásában s a férfi most már teljes tudatában van annak, hogy
               győzelme legfölebb csak pillanatok kérdése. A bizonyosság oly boldog izgalommal tölti
               el, hogy fagyos hidegség fut végig rajta, s csak nehezen tudja megállni, hogy a foga
               vacogását eltitkolja): Hiába gúnyolódik, maga is reszket a gondolatra, hogy egyedül
               van velem! Miért jött volna ide, ha nem azért, hogy mindazt elmondjam magának, amit
               már hónapok óta bizonyosan tud? Maga az enyém, jobban az enyém, mint az uráé, hiszen
               az arca, a szeme, a lélekzetvétele, a hangja remegése is elárulja, hogy szeret, hogy
               vágyódik utánam, hogy az élete minden boldogsága csak tőlem függ. Miért küzd az
               ellen, amire minden érzése, minden idegszála kényszeríti? Nézzen a tükörbe: az arca
               ég, a szeme ragyog és legszívesebben sírni szeretne a boldogságtól, hogy mindezt
               végre vakmerően elmondom magának.</p>
				<p>Villányiné (nagyon sápadt, de még mindig fenntartja a külszínt): A szerelmes
               szerepekben már csak jobban szeretek egy színészt.</p>
				<p>A gróf (megfogja a kezét): Mondja a szemembe, hogy nem szeret!</p>
				<p>Villányiné (mosolyog): Nem szeretem.</p>
				<p>A gróf: Nem?</p>
				<p>Villányiné (behúnyt szemmel): Nem.</p>
				<p>A gróf: Nézzen a szemembe! Nem?</p>
				<p>Villányiné (suttogva): Nem.</p>
				<p>A gróf: Hazudsz, hazudsz, hazudsz! Meghalsz a vágytól, hogy a nyakamba borulj, mint
               ahogy én is meghalnék, ha az életemből eltünnél.</p>
				<p>Villányiné (összeszorított foggal, majdnem sikoltva): Nem!</p>
				<p>A gróf: Itt vagy, az enyém vagy és örökre az enyém maradsz. (A józansága most már
               teljesen elhagyja, a szeme szikrázik s a karja eszeveszett vággyal kulcsolódik az
               asszony dereka köré, míg ajka hirtelen odatapad a Villányiné forró, vonagló, gyönyörű
               kis szájára, mely egy pillanatig kétségbeesve védekezik, hogy aztán öntudatlanul
               megadja magát. Hol van most az ironizáló, társaságbeli asszony, aki az imént a német
               regényekről és egy szinészről beszélt? Ez nem a fölényes, előkelő úrinő többé, hanem
               egy szegény, szerelmes kis nő, aki reszketve, gögicsélve, félig aléltan dől a párja
               vállára, s ostoba, értelmetlen szavakat sugdos, miközben azt érzi, hogy ezért az
               egyetlen óráért érdemes volt élni, hogy most már a haláltól sincs mit félnie többé.
               És ekkor sír is, nevet is, és a szeme valami sohase látott idegen, ragaszkodó és
               hűséges pillantással mélyed a férfiéba, aki szenvedélyesen magához szorítja.)</p>
				<p>A gróf: Drága, drága, drága!</p>
				<p>Villányiné: Oh, ne, hiszen azonnal meghalok!</p>
				<p>A szél sivít, az eső lankadatlan erővel csapkodja a rézcsatornát és egy távoli
               toronyban hetet üt az óra. A titokzatos, mély kongás belevész az özönvízként hulló
               őszi záporba.</p>
			</div>
			<div type="chapter">
				<head>Csütörtök délután.</head>
				<p>Öt napig a gróf sehogyse birt találkozni a szerelmesével, - Villányiné elkerülte
               azokat a helyeket, ahol rendes körülmények közt megfordult. Az ezredes benézett
               délutánonként a cukrászdába, végigkocsizott a Stefánia-úton, mindennap végighallgatta
               a szinházi előadásokat, - egy este néha három szinházban is megfordult - de kedvese
               úgy eltünt, mintha a föld nyelte volna el. A hatodik napon, mikor türelmetlensége már
               a tetőpontra hágott, végre elszánta magát arra a ravaszságra, hogy Villányi tanárt
               fölkeresi.</p>
				<p>- Csak nincs valami baja? - kérdezte a professzor, miután a fiatalember kezét
               barátságosan megszorította.</p>
				<p>A gróf szenvedő arcot vágott.</p>
				<p>- Van is, nincs is, - a dolog voltaképp úgy áll, hogy egy hét óta nem igen találom a
               helyemet. Minden ok nélkül türelmetlen és izgatott vagyok s olyanformán érzem
               magamat, mintha valami borzasztó szerencsétlenség fenyegetne. A közérzésem rossz,
               ahogy önök, orvosok, mondani szokták...</p>
				<p>A tanár megvizsgálta a piros-pozsgás katonát, a látszat kedvéért kopogtatott
               egyet-kettőt a mellkasán, aztán nevetve vállat vont.</p>
				<p>- Az a baja, hogy túlságosan egészséges. Sok a szabad ideje, hát unalmában halálos
               betegnek képzeli magát. Ebből a bajból egy szép asszony vagy egy érdekes utazás
               jobban kigyógyíthatja, mint a mi korlátolt tudományunk...</p>
				<p>A gróf fülig pirulva gombolta össze a zubbonyát, megigérte, hogy nem képzelődik
               tovább, majd udvariasan érdeklődni kezdett a tanár családi ügyei iránt.</p>
				<p>- És a méltóságos asszony? Van ezer éve, hogy nem láttam. Még a tegnapi premièren se
               láttam, pedig tudtommal negyvenfokos lázzal is végignézi a szinházi bemutatókat.</p>
				<p>Villányi mosolyogva bólintott.</p>
				<p>- A feleségemnek is az a baja, ami a gróf úrnak: unalmában néha rájön, hogy idegei
               vannak s ilyenkor komor remete-barlanggá alakítja át a szalonját, öt napja nem akar
               idegen arcot látni s reggeltől-estig a díszkötéses regényeit olvassa. Szerencsére
               mindjárt meggyógyul, ha a szabónője meglátogatja...</p>
				<p>Harzburg-Waldeck grófot másnap kellemes meglepetés érte: a Vígszínház egyik
               földszinti páholyában váratlanul fölfedezte a Villányi-házaspárt. Ünnepi díszben
               voltak: a tanár fekete lapátszakálla méltóságos komolysággal borult a szmokingból
               kifehérlő mellvértjére, Villányiné pedig az évad légtüneményesebb színházi
               toilette-jét viselte. A gróf - ha mondhatatlan erőfeszítéssel is - tisztességből
               bevárta a felvonás végét, de mikor a vasfüggöny lebocsátkozott, sietve bekopogtatott
               a páholy ajtaján.</p>
				<p>- Szabad? - kérdezte könnyed hangon, miközben a feje a függöny hasadékán át láthatóvá
               lett, szive pedig veszettül dobogott a függönyön kivül.</p>
				<p>A tanár barátságosan elébe sietett, Villányiné egy másodpercre elsápadt, de aztán ő
               is feléje nyújtotta gyűrűktől csillogó kezét. A szeme azonban óvatosan kikerülte a
               katona pillantását s látcsövét hirtelen a homlokára szorította, mintha valami sürgős
               néznivalója akadt volna a hullámzó nézőtéren.</p>
				<p>Harzburg-Waldeck gróf leült a gömbölyű páholyszékre s aggódva nézte végig a fiatal
               asszony rózsás arcbőrét, gyönyörű ajkát, mely észrevehetetlenül megremegett a kedvese
               kutató pillantásai alatt.</p>
				<p>- Csakugyan meglátszik, hogy a halálos ágyáról jött ide, - ijesztően lesoványodott a
               legutolsó öt napon. Igaz, hogy ma estig a végrendeletén dolgozott? Mindenesetre jó
               lesz, ha siet vele, mert az arcszíne után itélve, magam is attól tartok, hogy nem
               viszi már nagyon soká...</p>
				<p>Villányiné még jobban kipirult - most frissebb és üdébb volt, mint valaha, - aztán
               halkan, föl se pillantva, válaszolt:</p>
				<p>- Hiába csúfolódik, csakugyan beteg voltam és ma is csak azért jöttem ide, hogy a
               szegény uramat fölvidítsam. Ő naphosszat annyi komoly dologgal foglalkozik, hogy este
               igazán elkel neki egy kis szórakozás. Én szívesebben ültem volna a sötét szobában,
               mint hogy itt nyilvánosan mutogassam magamat...</p>
				<p>Élnivágyástól csillogó szeme, vörösbe játszó frizurája, csipkéi közül kifehérlő
               válla, mely körül a brilliánsok tüze sziporkázott, annyira ellentmondott ennek a
               tragikus hangnak, hogy a gróf hangosan elnevette magát, a tanár pedig udvarias
               jókedvvel kezet csókolt neki.</p>
				<p>- Drágám, miattam nem kellett volna fáradnia, mert én a könyveim közt jobban
               kipihenem magamat, mint itt. Az ujságolvasás már maga is szórakozás nekem, mert
               olykor öt-hat nap is eltelik, míg a politikában tájékozódhatom valahogy. Az ilyen
               súlyos betegtől, mint maga, különben sem illik elfogadni ekkora áldozatot...</p>
				<p>A vasfüggönyt felhúzták, a zenekar egy erélyes akkorddal befejezte a közzeneképp
               játszott operette-keringőt, de a gróf, aki az első felvonást a kaszinói támlásszékből
               nézte végig, kisérletet se tett, hogy a páholyból eltávozzék. A gondolat, hogy nem
               találják tartóztatni, annyira megdöbbentette, hogy minden etikett ellenére ülve
               maradt, lázas érdeklődést szimulálva a színlap iránt, mely Villányiné előtt a páholy
               bársony-könyöklőjén hevert. Látszólag a szereplők neveit tanulmányozta, de szemének
               egy szöglete konokul ott pihent a kedvesén, aki az este folyamán még egyetlen
               pillantásra se méltatta, holott ő kifejezhetetlenül ingerlőnek találta volna, ha az
               asszony meleg és odaadó tekintete most, a történtek után, az övébe mélyed... Az a
               vágy, hogy a finom és előkelő társaságbeli asszony, aki most megközelíthetetlen
               józansággal ült mellette az egész világ színe előtt, egy édes pillantással, legalább
               gondolatban, az övé legyen megint, talán sokkal jobban izgatta, mint maga az első
               szerelmi találkozás. De Villányiné következetesen a földszintet gukkerezte s csak
               ajkának egy-egy önkéntelen vonaglása árulta el, hogy ő is arra gondol, amire a
               kedvese. Mivel a tanár se tartozott a bőbeszédű férfiak közé, pár pillanatig
               mindhárman elhallgattak s a zavart csak az ártatlan tudós oszlatta el, aki naivul
               megszólalt:</p>
				<p>- Angyal repült át a színházon... Gondolom, ezt szokták mondani, úgy-e, ha mindenki
               egyszerre elhallgat?</p>
				<p>- Igen, - szólt Harzburg-Waldeck gróf sóhajtva, - az angyalok mostanában szívesen
               megnézik a pikáns francia vígjátékokat...</p>
				<p>A grófot, aki egy darabig kétségbeesett kisérleteket tett, hogy a Villányiné kezét
               titokban megszorítsa, a második felvonás derekán váratlan öröm érte: a szemközt levő
               páholyból egy őszbeborult úr nyájasan integetni kezdett a tanár felé. Az őszbeborult
               úr a közoktatásügyi miniszter volt, aki most mutatkozott először nyilvánosan, mióta
               Villányi egy fővárosi szanatóriumban a tüdőgyulladásából kigyógyította. A tanár, aki
               értett a jelbeszédhez, sietve felállott a helyéről.</p>
				<p>- A kegyelmes úr, úgy látszik, beszélni akar velem, de különben is illik, hogy
               tisztelkedjem nála. Természetesen itt találom még, mire visszajövök?</p>
				<p>Az ezredesnek még a füle is elvörösödött örömében.</p>
				<p>- Oh igen, hiszen egyáltalában nincs dolgom. A kaszinóban az écarté csak éjfél után
               kezdődik, más foglalkozásom pedig ezidőszerint nem igen van.</p>
				<p>Mikor a tanár, cilinderével a kezében, eltünt az ajtónyílás függönye mögött,
               Harzburg-Waldeck gróf kitágult szemmel, a lélegzetét visszafojtva nézett utána egy
               pillanatig a páholy mélyéből. És megbizonyosodván róla, hogy végre kettesben maradt a
               kedvesével, izgatottan suttogta:</p>
				<p>- Mikor jön el, mikor szerez nekem újra egy feledhetetlen boldog órát? Öt nap óta se
               éjjelem, se nappalom, mindig csak arra a délutánra gondolok, amikor a maga édes feje
               a vállamon pihent. Ha tudná, mennyire reszkettem a félelemtől, hogy nem beszélhetek
               magával négyszemközt! Az istenért, szóljon hát gyorsan, hiszen az ura minden
               pillanatban visszatérhet...</p>
				<p>Megragadta a Villányiné vonagló kis kezét, mely lázasan forró volt, de a remegő ujjak
               erőszakosan kibontakoztak az övéből s a fiatal asszony sápadtan, összeszorított
               fogakkal dőlt a páholy párkányának, anélkül, hogy egyetlen szót is válaszolt volna. A
               gróf még a szemét se láthatta a színházi látcsőtől, melyet némán, mereven szorított
               az arcához, mintha ezzel is védekezni akarna. Oly konok és fájdalmas volt ez a
               hallgatás, hogy a férfi most már hangosabban ismételte:</p>
				<p>- Drága szívem, mondd meg, hogy mikor jössz el, mert ezt a bizonytalanságot nem birom
               elviselni tovább. Hát nem szeretsz többé, hát megbántad, hogy jó voltál
               hozzám?Mindenre kérlek, felelj, hiszen ki tudja, mikor beszélhetünk ismét
               négyszemközt egymással.</p>
				<p>Az asszony most levette szeméről a gukkert, hirtelen hátrafordult a barátja felé és
               halkan szólott:</p>
				<p>- Ha nem akarja, hogy a legboldogtalanabb asszony legyek a világon, hát ne beszéljen
               többé soha arról a délutánról! Könyörgöm magának, legyen jó és felejtse el, hogy
               rossznak és alávalónak látott. Magának meg kell feledkeznie róla, hiszen én -
               fájdalom - soha se fogom elfelejteni...</p>
				<p>Könnyes szeme belekulcsolódott a férfiúéba, keze gyöngéden az övéhez simult, mint a
               bűnbánó gyermeké, aki fájdalmas hizelkedéssel akarja jóvátenni a vétket, melyet
               könnyelműségében elkövetett. Oly szánalmas és megható volt ez a pose, hogy a gróf egy
               pillanatig meleg részvéttel nézett rá, de az asszony csodálatos szépségét látva,
               ismét rideg önzéssel kérdezte:</p>
				<p>- Megbánta, hogy eljött hozzám? Tovább tudna élni azzal a gondolattal, hogy sohase
               lássuk többé egymást?</p>
				<p>Villányiné összehúzta magán a hófehér színházi belépőt, - talán fázott, talán nem
               akarta, hogy a férfi a mezítelen vállát lássa.</p>
				<p>- Semmit se bántam meg, - mondta fátyolos hangon, - és hazudnék, ha azt akarnám
               elhitetni magával, hogy nem szeretem többé. Ha rossz is vagyok, nem tudtam volna
               olyan alávaló lenni, hogy szerelem nélkül a magáé legyek. Oh igen, - sohasem voltam
               boldogabb, mint akkor, - és mégis összetett kézzel kérem: ne álljon többé az utamba,
               ha azt nem akarja, hogy az egész fiatal életemet tönkretegye. Lássa, még a
               szégyenérzet is kihalt belőlem s habozás nélkül bevallom magának, hogy semmit se
               bántam meg, de ahhoz már nem vagyok elég rossz, hogy az uram becsületes szemébe
               nézzek. Ha tudná, hogy mit éreztem az elébb, mikor az uram gyanutlanul kezet fogott
               magával! Ez az ember még álmában se fog arra gondolni, hogy én valaha
               megfeledkezhetem magamról, hiszen sokkal naivabb, minthogy a rossz és a becstelen
               asszonyokban hinni tudna. A szívem elfacsarodott, mikor a gyerekes kék szemével
               magára nézett, kicsit büszkén is arra, hogy maga a bizalmas barátai közé tartozik.
               Nem tudom, megértik-e ezt a férfiak, de én, lássa, sírni tudtam volna, mikor
               szemtül-szemben ültek egymással, mert csak egy szívtelen és elvetemedett asszony
               lehet képes arra, hogy ezt a felnőtt, komoly és jó gyermeket megcsalja...</p>
				<p>Csöpp híjja volt, hogy csakugyan sírva nem fakadt, fehér válla remegett a színházi
               köpeny alatt és a gróf kissé aggódva tekintett a homályos nézőtérre, melyről egy-két
               kiváncsi látcső kitartóan feléjük szegeződött.</p>
				<p>- Vigyázzon, - szólt suttogva s titokban megszorította a Villányiné kezét.</p>
				<p>Pár pillanatig hallgattak, majd a gróf közelebb hajolt a fiatal asszonyhoz.</p>
				<p>- Gyerek, - mondta gyöngéden és selymes bajusza lágyan odasimult a kedvese füléhez. -
               Hiába adja itt a felnőtt asszonyt, maga egy nagy iskolásleány, akit csak az élénk
               fantáziája tesz boldogtalanná. Mi oka van rá, hogy az urát sajnálja? Tudatosság
               nélkül nincs fájdalom és az ura mindig nyugodt marad, mert sohase fog arra gondolni,
               hogy elveszítheti magát. Ezért az együgyű és gyerekes képzelődésért áldozná föl az
               életét és a fiatalságát? Ne legyen könnyelmű, - hiszen a boldogság, jól tudja, csak
               egyszer kinálkozik mindenkinek.</p>
				<p>Válla szerelmes hizelkedéssel súrolta az asszony karját és a hangja halk könyörgéssé
               finomulva lopózott be a habozó asszony fülébe:</p>
				<p>- Kicsi fiam, légy jó és jöjj el hozzám!</p>
				<p>E pillanatban látni lehetett, hogy Villányi feláll a helyéről és hajlongva búcsúzik a
               minisztertől, aki a kezét mosolyogva megszorította. A tanár most eltünt a páholy
               függönye mögött és a gróf, vágytól reszketve, ismételte:</p>
				<p>- Drága kis szívem, ne légy rossz és jöjj el hozzám!</p>
				<p>Az asszony ajka újra remegni kezdett, mint a sírásra készülő gyermeké, szeme
               kitágulva meredt a levegőbe, - és most már tehetetlenül, majdnem magánkivül
               suttogta:</p>
				<p>- Csütörtök délután!</p>
				<p>- Csütörtök délután! - visszhangozta ujjongva a férfi.</p>
				<p>A szíve megdobbant, a szeme szikrázott: e perctől fogva nyugodt lehetett, hogy a
               szeretőjét senki se fogja elvenni tőle...</p>
			</div>
			<div type="chapter">
				<head>Levélváltás.</head>
				<p>Marie de Ville Anny asszony levele Gärtner Irén kisasszonyhoz, méltóságos Villányi
               tanár úr címén. A levél január 17-én kelt, a monte-carlói Grand Hotelben.</p>
				<p>Kedves kis barátnőm, a helyzet a következő: én egy gyönyörű, almazöld délelőtti
               ruhában ülök itt a Grand Hotel vesztibüljének pálmái alatt, egy vérvörös kerti
               széken, ugyanolyan színű asztalka előtt, melyen épp az imént szolgálták föl az
               ebédutáni kávémat. A kávé aranyvirágos japáni csészécskében áll előttem, az asztalka
               mögött pedig egy karcsú és ünnepélyes attasé áll, aki szoborszerű merevséggel várja a
               pillanatot, mikor a cigarettákat előveszem. Az attasé-külsejű gentleman ugyanis
               egyszerű pincér, aki a Paul névre hallgat s aki földi pályája legszebb jutalmát abban
               találja, ha égő gyufát tarthat a cigarettám elé. Az egyik sarokban, melyet a pálmák
               teljesen elborítanak a világ elől, szerecsen-zenekar játszik párisi melódiákat, olyan
               jelmezekben, aminőket csak üveges nippszekrényekben láthat az ember. Bordeauxvörös,
               aranydíszítésű frakkjaik néha kivillognak a zöld fal mögül s ilyenkor azt hiszem,
               hogy az egész eddigi életem csak egy kegyetlen álom, mert én voltaképp az egyiptomi
               hercegnő vagyok, a mesék hercegnője, akit a régi krónikák emlegetnek. A vesztibülben
               rajtam kivül ifjú és öreg milliárdosok, botránypörökbe keveredett királyleányok s
               fogatlan, de bájos, öreg nagykövetek ülnek, akik csöppet se tartják magukra nézve
               megalázónak, hogy egy magányos és szomorú magyar asszonnyal kacérkodjanak. A
               forgóajtón keresztül, melynek őrizetével egy indus fejedelem van megbízva, idelátszik
               a Cote d’azur napfénye s a kövér zöld, olajos fákon májusi aranyfoltok lebegnek. A
               tükörüveg előtt néha selyemruhás, girardi-kalapos párisi urak s lehetőleg még
               elegánsabb szédelgők suhannak el s nekem, mikor a szememet behunyom, hirtelen a pesti
               január jut az eszembe, a havas háztetők, a városi bundákba burkolt férfiak, a
               villamosok ködös ablaküvege s a hangos katonazenekar, mely a korcsolyacsarnok
               szibériai jégsivatagában játszik. Az ujságban épp az imént olvastam, hogy Budapest és
               Bécs közt hófúvás miatt megakadt a délutáni gyorsvonat s én a boldogságtól reszketve
               nézek ki a tavaszba és a verőfénybe, ahova a rémes fagy elől megszöktem...</p>
				<p>Ugy-e bár csúnya önzésnek látszik, hogy én a maga didergő kis szívét efféle
               paradicsomi gyönyörűségekkel keserítem, mikor tudom, hogy legfölebb este tíz,
               tizenegy óra felé röpülhet csak ide, csak akkor, ha a kicsikéket lefektette s az ágya
               előtt álló éjjeli szekrényen a villamos lámpát felgyújtotta. Az angol vagy francia
               regényeiben bizonyosan szó van a Rivieráról, a kék tengerről, melyre juliusi napsugár
               tűz, a villákról, melyekben orosz nagyhercegek szerelmeskednek, az eldugott kis
               öblökről, melyekben a fiatal és életunt nábob hófehér tündér-yachtja pihen. Maga,
               szegény kis pesti lány, csak a szomjas fantáziájával repülhet ide s így bizonyosan
               szívtelen hencegésnek tartja, hogy én itt a nagy boldogságommal eldicsekszem, - pedig
               nincs igaza, nincs igaza, nincs igaza!Akár hiszi, drágám, akár nem, én örömmel, egy
               pillanatnyi habozás nélkül cserélnék magával s a pálmákat, Pault, a
               szerecsen-zenekart és a fogatlan nagyköveteket mind-mind szívesen odaadnám, ha maga
               helyett én ülhetnék esténkint a bátyám, a világszép sógornőm asztala mellett, az
               álmos kicsikék ágyánál, akiknek a magam néhai meséit elmondhatnám. Mindent unok és
               mindentől borzadok itt, ha elképzelem, hogy karonfogva, édesen összebújva sétálhatnék
               a gyönyörű kis sógornőmmel a havas belvárosi utcákon, ha boltról-boltra,
               szabónőtől-szabónőhöz futhatnék vele az egész napon keresztül, hogy este aztán mind a
               ketten kipirulva rohanhatnánk haza, a kályha mellett kuksoló bátyám karjaiba. Ugy-e,
               nagyon szereti, úgy-e épp úgy szereti őt a kicsi asszony, mint én, mint a bolondos,
               érzékeny huga, aki az életét is föl tudná áldozni, csakhogy őt zavartalanul boldognak
               tudja? Hisz maga, édesem, a sejtelmekben? Engem e pillanatban az az érzés fog el,
               hogy még valaha föl is áldozom az életemet érte...</p>
				<p>Lássa, milyen tragikus gondolatok motoszkálnak a fejemben, pedig a világot még sohase
               láttam szebbnek, mint most, mikor az a rossz, megbizhatlan, beteg szivem is komolyan
               megbecsüli magát s egyetlen éjjel se riaszt föl álmomból, mint régente, mikor valami
               láthatatlan kéz olykor hirtelen összeszorította a torkomat. Pompás telem van,
               pompásabb, mint valaha, akik régen nem láttak, azt mondják, hogy csodamódra
               megszépültem. Ezek persze nyomorult hizelgők, de a tükörből magam is látom, hogy az
               arcom megtelt és kiszinesedett, sőt a délelőtti blúzaimat is kezdem kinőni, pedig
               máskor mindig a franciás karcsuságom volt a legszebb rajtam. No azért ne ijedjen meg,
               drágám, még nincs mit tartania attól, hogy valami duplatokás monstrum lett belőlem.
               Az alkalom még nem riasztja vissza a férfiakat, ellenkezőleg: maga is jót nevetne
               velem együtt, ha látná, hogy este, diner után, mikor végre tisztességesen
               kiöltözködöm, hány dologtalan fajankó felejti rajtam a szemét a kaszinó asztalai
               körül. Pedig ez nagy szó, mert itt még a hivatásos hommes à femmes-ok is százszor
               többet törődnek a játékkal, mint a szép asszonyokkal. Ne vegye silány hencegésnek, de
               például tegnap egy öreg angol bácsi (aki valami szörnyű nagy úr lehet, mert az összes
               honfitársai tisztelegnek nála) annyira elkábult a szép szememtől, hogy a megnyert
               maximum-tételét az asztalon felejtette s csak ismételt sürgetés után volt hajlandó
               arra az áldozatra, hogy a hatezer frankját behúzza. Ez persze nem nagy dolog, mert én
               ugratásból teljes tíz percig kacérkodtam vele, de mégis csak azt bizonyítja, hogy nem
               vagyok éppen a legcsunyább. Van erre még egyéb bizonyítékom is: André, aki az utóbbi
               hetekben már szinte sértőleg megbizott bennem, pár nap óta rohamosan visszafiatalodik
               s az ebédutáni alvást kivéve, egy pillanatra se hagy egyedül. Ezt különben, magának
               bevallom, drágám, jól is teszi: az a fiatal nábob, akit az előbb futólag említettem,
               mindenáron nekem akarja ajándékozni a yachtját, mely álmos alamuszisággal alszik a
               monakói vár alatt. Én persze gőgösen visszautasítottam; először is: sokkal is jobban
               szeretem Andrét semhogy hűtlenné tudnék lenni hozzá, másodszor: ennek a fiatal urnak
               az édesapja valamikor - istenem, de régen volt! - két álló hónapig udvarolt nekem az
               egyiptomi hôtelben és a nilusi dahabijé-n. Mindenesetre van bennem annyi tisztesség,
               hogy az apa után nem lennék a fiú barátnője...</p>
				<p>Kedves kis lányom (megengedi, úgy-e, hogy így nevezem, hiszen vénasszony vagyok
               magához képest) most kénytelen vagyok búcsut venni magától, mert az a fájdalmas
               kötelesség vár rám, hogy félóra alatt átöltözzem: André ugyanis át akar vinni
               Nizzába, ahol a férjes huga, egy drága és édes kis párisi asszony lakik, aki engem
               még a fivérénél is jobban szeret. Irjon nekem minél előbb egy hosszú levelet, irja
               meg: jár-e még sétálni a kicsikékkel a várbástyára vagy az egész hosszú napon át
               csakugyan a fűtött kandalló mellől néz-e ki a havas utcákra, melyeken csengős orosz
               tarantászok suhannak végig? De főkép a bátyámról és a feleségéről irjon meg mindent,
               erről a bájos, egyetlen teremtésről, akinél Mentonetól Cannesig se találtam még szebb
               és elragadóbb asszonyt...</p>
				<p>Isten vele, fagyoskodó kis Irénkém, gondoljon rám ma éjjel, ha a lámpát eloltotta,
               aminthogy ugyancsak magára fog gondolni s gondolatban össze-vissza csókolja a maga
               hűséges és ragaszkodó Villányi Mariskája.</p>
				<p>*</p>
				<p>Gärtner Irén kisasszony levele Marie de Ville Anny asszonyhoz Montekarlóba.</p>
				<p>Drága nagyságos asszonyom, elhiheti nekem, hogy kevésszer volt nagyobb örömöm az
               életben, mint ma reggel, mikor a hosszú, édes levelét, melyből a Földközi tenger
               ibolyaillata és napsugara áradt felém, négyszer egymásután végigolvastam. A levelet a
               reggelinél adták át nekem s én oly átszellemült pillantással hajoltam föléje, a
               sápadt arcom annyira kipirult, hogy még a tanár úr is csodálkozva nézett rám, a
               méltóságos asszony pedig tréfásan így szólott hozzám:</p>
				<p>- Ejnye, ez nagyon gyanus, magát az a hosszú levél ugyancsak kihozta a sodrából. Csak
               nem valami csinos fiú irta?</p>
				<p>Zavartan dugtam zsebre a levelet s kijelentettem, hogy egy távoli rokonomtól való,
               egy öreg asszonyságtól, akit asztmája miatt a délvidékre küldtek, de a méltóságos
               asszony jókedvű pillantása elárulta, hogy nem igen hisz nekem. Ennek különben nagyon
               örültem, mert hetek óta ez volt az első mosoly, amit az arcán láttam. Rendesen, nincs
               kedve hozzá, hogy tréfáljon: későn kel, félnapokat olvasással tölt el, délutánonkint
               bezárkózik a szobájába, vagy hosszú gyalogsétákat tesz egyedül. Lujzikát, a régi
               kedvencét is kerüli s mikor esténkint hazajön, néha még arról is megfeledkezik, hogy
               a kicsikéit megcsókolja. Pedig bizonyosan tudom, hogy jobban szereti őket az
               életénél, hiszen akárhányszor éppen az ellenkező túlzásba csap át: minden ok nélkül
               szenvedélyesen magához szorítja őket s egyszer-másszor könnyeket is láttam a
               szemében, mintha attól tartana, hogy örökre el kell válnia tőlük. Mikor a házba
               jöttem, maga volt a jókedv, most többnyire mélyen elgondolkodva ül a helyén s ijedten
               rezzen föl, ha a tanár úr hirtelen megszólítja. Valami történt vele, én azt hiszem,
               hogy az egészsége nincs rendben, hogy az idegei napról-napra rosszabbak, bár az
               arcszíne nem mutat arra, hogy beteg volna. Attól tartok, hogy állapota a tanár urat
               is aggasztja; ebédnél, vacsoránál néha rajtakapom, hogy tünődve néz perceken
               keresztül a méltóságos asszonyra, esténkint arra kényszeríti, hogy egy-két pohár
               pezsgőt igyék s eközben úgy dédelgeti, mint valami kisbabát, aki nem akarja bevenni
               az orvosságot. A méltóságos asszony ilyenkor könnyes szemmel, megindulva néz rá, de
               vacsora után akárhányszor sietve visszavonul a hálószobájába, anélkül, hogy a
               kicsikéktől elbúcsúznék. A hálószobája a harmadik szoba az enyémtől s mivel én
               sokszor hajnalig is ott ülök a könyveim mellett (talán tudja, szigorlatra készülök),
               akárhányszor látom, hogy a világosság még sokkal éjfélután is átszivárog az ajtaja
               alatt. Nem jól alszik, reggel karikák vannak a szemei alatt, de azért bájosabb és
               finomabb, mint valaha: ha férfi volnék, már rég halálosan szerelmes volnék bele.
               Különben nemcsak én vagyok így: a képe előtt, mely most a téli tárlaton ki van
               állítva, egész délután valóságos csődület van s innen-onnan a rendőrség segítségét
               kell majd igénybe venni, hogy a szerelmes tömeget szétoszlassák.</p>
				<p>Elképzelheti, drága nagyságos asszonyom, hogy szép úrnőm állapota engem épp oly
               őszinte aggódással tölt el, mint az öreg Lujzikát, hiszen az életben jóformán mindent
               neki és a tanár úrnak köszönhetek s a világ leghálátlanabb teremtése volnék, ha
               megindító vergődése hidegen hagyna. Már akárhányszor elszántam magamat arra a
               merészségre, hogy egyenesen megkérdezem tőle, mi a baja, de az utolsó percben mindig
               visszariadtam ettől a lépéstől, mert attól féltem, hogy tolakodónak tart. Igy tehát
               csak távolról figyelem a lelki állapotát; meg lehet győződve róla, hogy ezután is
               szemmel tartom s végre is rá fogok jönni a titok nyitjára. Istenem, milyen végtelen
               boldogság lenne, ha szép úrnőm jóságát legalább századrészben
               visszafizethetném...</p>
				<p>A tanár úr - hagyjuk most már úgy-e, a szomorú dolgokat? - állandóan a régi, vagyis:
               állandóan az a kivételes földi lény, aki - mint valaha Szent-László - egy egész
               fejjel kiemelkedik a közönséges halandók közül. Most is bűnnek tartaná, ha
               munkaidejéből a szórakozásra is elfecsérelne egy félórát, hiszen ő egyedüli
               hivatásának azt tartja, hogy az emberi fájdalmat és kétségbeesést enyhítse. A
               harmonikus lelkek boldog nyugalmával jár reggeltől-estig a betegei közt s ha este a
               felesége és a gyermekei közt ül, minden kivánsága be van töltve, amit az élettel
               szemben táplál. Nem kell neki több, mint hogy a gyönyörű asszonyát maga mellett
               tudja, hogy az álmai fölött virraszthat, hogy a királynők kényelmével és fényűzésével
               veheti körül. És a vérében van, hogy mindenkit boldoggá tegyen, akit a sors melléje
               rendelt: még azt az anyátlan kis csavargót is, aki csak gyermekmeséiből ismerte meg a
               szeretetet. Hiszi-e, kedves asszonyom, hogy a sápadt kis penészvirág, akit a budai
               várban a jóságával elhalmozott s akit ma a bájos levelével megtisztelt, most
               délutánonkint csinosan kiöltözködve sürög-forog a nagy ember oldala mellett, mert
               legújabban az a soha nem álmodott kitüntetés érte, hogy afféle kis magánasszisztens
               szerepét töltheti be a híres tanár rendelőszobájában. Én fogadom a betegeket, én
               segédkezem a vizsgálatoknál s nekem diktálja a recepteket is, nem azért, mintha ez a
               csekély munka a terhére volna, hanem azért, hogy nekem örömet okozzon. Megérti-e,
               hogy milyen boldog vagyok, s hogy mily édes könnyeket sírok esténkint, mikor a tanár
               úr arcképével magam előtt, az orvosi könyveimet és jegyzeteimet olvasgatom?</p>
				<p>- Késő van, éjfél elmult s én - ha nehezen is - búcsút veszek magától, kedves szép
               asszonyom, mert félek, hogy a sok sírás már a terhére van. A háztetők tele vannak
               hóval, a hideg fehérség becsillámlik hozzám a függönyön keresztül s én a tavasz
               csillogó színeire gondolok, melyek a maga szőke fejecskéje köré glóriát fonnak. És
               ünnepies fogadalmat teszek, hogy tőlem telhetőleg mindig őrködni fogok a két ember
               boldogsága fölött, akiket annyira szeretünk mind a ketten. Ugy-e maga is, drágám?</p>
				<p>Nemde megengedi, hogy a finom, szép kezét millió csókkal halmozza el a maga szegény
               és örökké hálás Irénje.</p>
			</div>
			<div type="chapter">
				<head>A sárga ház.</head>
				<p>Gärtner kisasszony egy délben kilopózott Lujzikához az éléskamrába, ahol az öreg dáma
               - kedvelt szokása szerint - éppen hadiszemlét tartott a befőttes üvegek glédái
               fölött.</p>
				<p>- Nem haragszik, ha egy nagy szívességre kérem, drágám? - kérdezte a jókedvű
               vénkisasszonytól, aki kezdettől fogva anyai jósággal bánt vele.</p>
				<p>- Haragszik a kis cica, nem én. Talán azt akarja, hogy én tegyem le maga helyett az
               orvosi szigorlatot?</p>
				<p>- Ez is jó volna, de én egyelőre sokkal kisebb szívességgel is megelégszem. Épp most
               kaptam levelet egy vidéki nénémtől, aki arról értesít, hogy tegnap Budapestre
               érkezett s ma ebéd után okvetlen találkozni akar velem. Vigyázna a kicsikékre, ha pár
               órára megszökném hazulról?</p>
				<p>Lujzika letörülgetett egy óriási uborkásüveget, majd nevetve meglegyintette a fiatal
               leány arcát.</p>
				<p>- Menjen és mulasson jól, - a kicsikék, nyugodt lehet, nem fognak unatkozni. Ha a
               pápaszemes róka történetét elmesélem nekik, nemcsak magáról, de az uzsonnájukról is
               megfeledkeznek.</p>
				<p>Gärtner kisasszony - titokban bevallhatjuk - vakmerően hazudott Lujzikának: a vidéki
               nagynénit csak szorultságában találta ki, hogy pár órára feltünés nélkül
               megszökhessék. Két hét óta száz különféle tervet eszelt ki, hogy Villányiné titkának
               a végére járhasson, s végre is abban állapodott meg, hogy egy napon, detektiv
               módjára, láthatatlanul követni fogja úrnőjét. A méltóságos asszony, aki idegesebb
               és rejtélyesebb volt, mint valaha, délután félnégy felé, mikor a tanár körútra indult
               betegeihez, naponkint eltünt hazulról, anélkül, hogy a gyermekeitől elbúcsúzott
               volna. Régebben semmi szin alatt sem engedte volna el a délutáni álmocskáját, most
               sietve, bezárt ajtók mögött, kapta magára mindennap a ruháit, alig hogy az utolsó
               falatot lenyelte. “Miféle rejtelmes útja lehet?” - kérdezte magában Gärtner
               kisasszony, mikor úrnője köszönés nélkül kisurrant az előszoba ajtaján. Az okos,
               fiatal leány érezte, hogy asszonyát valami megfejthetetlen titokzatosság veszi körül,
               mely mindnyájukat nagy veszedelemmel fenyegeti. A naiv tanár idegességnek
               tulajdoníthatta a felesége viselkedését, de az ő éles szeme száz különös szimptomát
               látott, mely a gyanuját fölkeltette. Arra, hogy Villányiné szerelmes kalandok után
               futkosna, még álmában se gondolt; de bizonyosra vette, hogy úrnője valami fájdalmas
               titkot rejteget, mely a jókedvétől és a nyugalmától megfosztja.</p>
				<p>Gärtner kisasszony - a tanár távozása után - sietve búcsút vett Lujzikától, magára
               kapta hosszú köpönyegét s gyorsan lesietett a palota lépcsőjén. A portás nem volt a
               fülkéjében s így észrevétlenül kijutott az utcára. Pár percig habozva nézett körül,
               aztán meghúzódott egy kapu mögé, ahonnan az egész utcát végigláthatta. Nem kellett
               soká várnia: még félnégy se volt, mikor Villányiné az üveges rácskapu előtt
               megjelent. Szilszkin-bundát, sötét kalapot viselt s pár pillanatig állva maradt a
               gyalogjárón, hogy aztán majdnem futólépésekkel siessen tova a kihalt Nagy János-utcán
               át a város felé. De csak a legközelebbi sarkig ment, ahol néhány álmos konfliskocsis
               bóbiskolt; a fiatal asszony beült az egyik batárba s gyorsan kihajtatott az
               Andrássy-útra. Gärtner kisasszonynak csak annyi ideje maradt, hogy lélekszakadva
               beüljön a következő kocsiba s így szóljon a bakon ülő öreg bácsihoz:</p>
				<p>- Utánuk!</p>
				<p>A batár a Köröndön és az Izabella-utcán át kifordult a Podmaniczky-utcába s gyors
               galoppban robogott a nyugati pályaudvar elé, ahol Villányiné kiszállt, fizetett s a
               pályaudvaron keresztül gyalog ment a terézkörúti kijáráshoz, azt a látszatot keltve,
               hogy most érkezett vonaton Budapestre. A pályaház előtt beugrott egy autótaxiba,
               mely pár pillanat mulva bekanyarodott a Váci-kőrútra. Gärtner kisasszony
               szerencséjére több autó is állt a pályaudvar előtt s a soffőr, mikor a leány köztölte
               vele, hogy mit kiván, mosolyogva megemelte a sapkáját:</p>
				<p>- Tessék nyugodt lenni, - nem lesz közöttünk huszonöt méternél nagyobb differencia. A
               minap utólértem egy kocsit, amely másfél kilométernyi előnyt kapott tőlem...</p>
				<p>A leány hátradőlt a kocsi párnáján, muffját az arca elé tartotta, nehogy fölismerje
               valaki és ekkor reszketve, dobogó szívvel ébredt hallatlan vakmerőségének tudatára.
               Ki adott neki jogot ahhoz, hogy úrnője titkait kilesse? Nem fog-e olyasminek a
               nyitjára jönni, ami kötelességévé teszi, hogy kémkedését leleplezze? Hogy kerül a
               fiatal asszony szeme elé, ha kitudódik, hogy tolakodó módon leselkedett utána? Most
               egyszerre dideregni kezdett félelmében, mert az a sejtése támadt, hogy valami
               borzalmas titok fog feltárulni előtte. De ekkor önkéntelenül megrázta a fejét: ez a
               gyönyörű teremtés, aki épp oly jó, mint amilyen szép, sohase lenne képes arra, hogy
               inkorrektséget elkövessen...</p>
				<p>Gondolataiból csak akkor riadt föl, mikor Villányiné autója keresztülhaladt a
               Lánchídon, s gyors tempóban felkanyarodott az Albrecht-útra. Nem igen tartott tíz
               percnél tovább s a kocsi hirtelen megállt egy sárga, egyemeletes ház előtt, mely
               külseje után itélve, legalább is ötszázéves lehetett s melynek vasajtaja egy
               szempillantás alatt felnyilt, mintha a mély kapuboltozatban valaki már türelmetlenül
               várakozott volna. A soffőr, aki Gärtner kisasszonyt vitte, óvatosan hátrafordult az
               utca sarkán.</p>
				<p>- Megálljak? - kérdezte suttogva.</p>
				<p>A leány szótalanul intett, aztán kiszállt a kocsiból s lassú léptekkel indult a sárga
               ház felé, amely úrnőjét oly titokzatosan elnyelte. Most egyszerre eszébe jutott a
               rejtelmes autó, melyben hetekkel ezelőtt az asszonyát látta, a gyönyörű őszi délelőtt
               verőfényében, mikor az édes és könnyelmű kis Villányi Mariskával megismerkedett.</p>
				<p>Ez az emlék, melyről már félig-meddig megfeledkezett, most minden vérét a fejébe
               kergette. Ki lakhatik a sárga házban? Miért nem jött ide Villányiné a saját kocsiján?
               Miért tünt el oly hirtelen, mintha üldözői elől menekült volna? Gärtner kisasszonyt
               egyszerre valami megmagyarázhatatlan ijedtség fogta el, mert most először ébredt
               föl lelkében a gyanu, hogy asszonya nem jár jó úton, hogy valami borzasztó titkot
               rejteget, melynek beláthatatlan következései lehetnek. Szinte félálomban ment végig a
               csöndes utcán s a szíve feldobogott, mikor egy posztoló rendőr tünt a szemébe a
               bástyára vezető mellékutca sarkán.</p>
				<p>- Kérem, - mondta a fiatal leány, miközben érezte, hogy még sápadtabb, mint rendesen
               - nem tudná megmondani nekem, hogy micsoda hivatal van ebben a sárga házban? Én
               ugyanis a belügyminisztériumot keresem, de attól tartok, hogy rossz helyre
               tévedtem.</p>
				<p>A rendőr megrázta a fejét.</p>
				<p>- A nagyságának jó darabot vissza kell menni, mert a minisztérium éppen az ellenkező
               oldalon van.</p>
				<p>- Hát ez magánház?</p>
				<p>- Igenis.</p>
				<p>- És ki lakik benne?</p>
				<p>- Ő felségének, a királynak szárnysegéde, Harzburg-Waldeck gróf, akinek apja ötven
               évvel ezelőtt vette meg ezt a budavári palotát. Ez a ház valamikor a Laczffyaké volt,
               akik Mátyás királytól kapták donációba a bécsi hadjárat után. Mikor a család kihalt,
               az épület dobra került s az öreg gróf vásárolta meg, aki még Ferdinándnak volt a
               bizalmas embere.</p>
				<p>A művelt rendőr még tovább is magyarázgatta a régi épület eredetét, de Gärtner
               kisasszony nem hallgatott rá többé: az az érzése volt, hogy a világ hirtelen
               elsötétül körülötte, a vaskosaras házak valami szörnyű robajjal összeomlanak s az
               autó, mely a kapu előtt áll, egyszerre beleolvad a ködbe, mely a szemei elé
               bocsátkozott. Villányiné titokban a grófhoz jár! Most már világos volt előtte minden:
               úrnője idegessége, mikor szemtül-szemben ül az urával, fájdalmas pillantása, ha
               véletlenül a gyerekeire néz, a homályos szoba, melyből néha egész estig nem mozdul
               ki, rejtelmes megszökése hazulról, mikor a tanár boldogságtól sugárzó arccal indul el
               délutáni körútjára. És csodálatos: az asszony rosszaságának tudata egyszerre
               eltörpült lelkében a kimondhatatlan részvét mellett, amit Villányi tanár iránt
               érzett, a kivételes, nagy, szánalomra méltó ember iránt, akit ily gyalázatosan
               megcsalnak s aki egy gyermek hitével és bizalmával jár a láthatatlan mocsár fölött. A
               kis medika úgy érezte, hogy torka összeszorul a visszafojtott sírástól, de azért
               egyenesen, szilárd léptekkel tért vissza kocsijához s eltorzult mosollyal szólt a
               soffőrhöz:</p>
				<p>- Menjen vissza az Oktogon-térre, vagyis inkább a Szív-utca sarkáig. Útközben azonban
               álljon meg egy posta előtt, mert sürgős táviratot kell feladnom.</p>
				<p>Egyszerre az a gondolata támadt, hogy táviratozni fog Villányi Mariskának, mert e
               pillanatban lehetetlennek tartotta, hogy borzalmas titkát magába zárja. Kinek
               szóljon, ha nem az édes, kicsi asszonynak, aki oly rajongó szeretettel viseltetett a
               bátyja iránt? A tanárnak? Azzal tisztában volt, hogy Villányit tönkretenné a
               fölfedezés, hiszen ez a nagy ember a hivatásánál csak a feleségét imádta jobban.
               Lujzikának? Az öreg kisasszony el se hitte volna, hogy kedvence, akit ő még mindig
               selypítő gyermeknek látott, bármily alávalóságra képes volna. A szegény lány úgy
               érezte, hogy agyveleje megpattanni készül a titoktól, melynek oly véletlenül a
               tudatára jött. Most, hogy minden világos volt előtte, valami marcangoló és tehetetlen
               fájdalommal gondolt ostoba kiváncsiságára, mely ily rettenetes helyzetbe hozta.
               Mennyivel jobb lett volna, ha nem érdeklődik úrnője dolgai iránt! Úgy érezte, hogy az
               élete felét szívesen feláldozná, ha mai lelkiállapotát visszacserélhetné a
               tegnapival, ha semmitse tudna abból, aminek oly váratlanul a nyitjára jutott.</p>
				<p>A kocsis most hirtelen megállt egy postahivatal előtt, de Gärtner kisasszony csak
               akkor tért magához, mikor a soffőr előzékenyen fölnyitotta előtte az automobil
               ajtaját.</p>
				<p>- Itt vagyunk, nagysága!</p>
				<p>A leány belépett a postahivatalba, szinte félálomban kért egy blankettát a rács
               mögött ülő hivatalnoktól s reszkető kézzel irta meg a következő táviratot:</p>
				<p>“Mme de Ville Anny, Montecarlo, Grand Hotel. Ha teheti, jöjjön azonnal Budapestre.
               Nagy veszedelem elhárításáról van szó. Ne ijedjen meg, mert egyelőre semmi baj sincs,
               de sürgősen szükségem van a segítségére. Táviratozzon azonnal, hogy mikor várjam.
               Gärtner Irén.”</p>
				<p>Kissé megnyugodva jött ki a postahivatalból, de mikor este, vacsora után, az
               ebédlőben körülnézett, egyszerre tudatára ébredt annak, hogy Villányi Mariska nem
               segíthet rajta. Villányiné fejfájásról panaszkodott s nem nyúlt az ételhez s ez a
               csekélység az aggódó tanárt annyira kihozta a sodrából, hogy - bár jóformán csak
               egyszer evett napjában - maga is étlen-szomjan kelt föl a terített asztal mellől. A
               tanár szemében annyi részvét, szeretet és ragaszkodás csillogott, hogy a Gärtner
               kisasszony jó szíve hirtelen elfacsarodott fájdalmában. Ha Villányi Mariska szólna a
               bátyjának - és nem lehet-e majdnem biztosra venni, hogy szólni fog? - ez az ember úgy
               ledőlne, mint a kettéfűrészelt tölgy...</p>
				<p>A leány nem igen aludt hajnalig, kora reggel pedig egy második táviratot küldött
               Mariskának Montekarlóba, melyben tudatta vele, hogy nincs rá szüksége többé, mert a
               veszedelem tökéletesen elmult. Az éjjeli virrasztás új, okos és vakmerő tervet
               érlelt meg benne: elhatározta, hogy nem a tanárral, nem Mariskával, nem is Lujzikával
               fog beszélni, hanem magával a dráma főszereplőjével: Villányinéval.</p>
			</div>
			<div type="chapter">
				<head>A végső út.</head>
				<p>Gärtner kisasszony álmatlanul töltött el egy hosszú éjszakát, százféle módot eszelt
               ki arra, hogy Villányinéval őszintén beszélhessen, de mikor a hajnali világosság
               végre átderengett a szobája függönyén, belátta, hogy minden terve a lehetetlenséggel
               határos. Hogyan mondhatná meg a méltóságos asszonynak, hogy a titkát kileste? Honnan
               venné a jogot ahhoz, hogy úrnőjének morált prédikáljon? Micsoda arccal kérhetné
               számon Villányinétól, hogy az urát megcsalja? A szegény leány, aki olyanformán
               festett, mintha egész éjjel utazott volna, lesütött szemmel, a szívében sötét
               reménytelenséggel ült le a reggeliző asztalhoz, mert most már hallatlan vakmerőségnek
               tetszett előtte, hogy a titokzatos látogatásokat szóvá tegye.</p>
				<p>Kedvetlenül sietett el az egyetemre, dideregve tűrte föl a kabátja gallérját a sötét
               és hideg novemberi ködben s szótlanul, mint egy fázós kis veréb, ődöngött egy
               darabig a belgyógyászati klinika folyosóin. Később benézett az egyik betegszobába s
               ekkor egy pillanatig szinte elállt a szívverése: Villányi szokott reggeli vizitjét
               tartotta a vaságyak között s a fanatikus és csillogó szemű diákok serege az
               apostolokat megillető rajongással tódult utána az orvosságszagú teremben. A látvány
               nem volt mindennapi: az orvostanhallgatók fekete gyűrűvel vették körül hírneves
               tanárukat, az apácák glédába állva figyelték minden egyes mozdulatát, a betegek
               szemében pedig hirtelen kigyuladt a bizodalom lángja, melyet az éjszaka rémei oly
               kegyetlenül kioltottak. A komoly, feketeszakállas, nyugodt arcú professzor szelid
               mosollyal járt ágyról-ágyra, itt-ott részvéttel megtapogatta egy-egy sápadt ember
               pulzusát, keze jóságosan megpihent egy pillanatra a verejtékes homlokokon, majd
               aggódva hajtotta fülét egy-egy ziháló mellkasra, mely kínosan kapkodott levegő után.
               Itt, a szenvedők birodalmában, csakugyan olyannak látszott, mint az apostol, akit
               áldott mennybéli hatalmak küldtek a sötét halál zarándokcsapata közé. A szeme
               jóságtól és szánalomtól csillogott, keze érintésére elhalt a sóhajtás, mely szinte
               láthatólag emelkedett a mennyezet felé s a napsugár egyszerre behatolt a világos
               ablakokon, mikor néha gyöngéd mosollyal így szólott:</p>
				<p>- Nincs semmi baj, a farsangban már akár az összes bálokat végigtáncolhatja...
               Karolina nővér, a maga gondja legyen, hogy ez a rossz fiú két liter tejecskét
               megigyék...</p>
				<p>A tanár egy-egy ágynál hosszú előadást tartott hallgatóinak, akik kitágult szemmel, a
               lélegzetüket is visszafojtva hallgatták, majd a beteg arcát megsimogatva, tovább
               ment a következő ágy felé, ahol egy sápadt arc vágyakozva feléje meredt... És Gärtner
               kisasszony, szívére szorítva kezét, így szólott magában:</p>
				<p>- Micsoda asszony lehet, aki ezt a félistent megcsalja, ahelyett, hogy büszke lenne
               rá és az életét megédesítené...</p>
				<p>Felkapta a fejét és az arca kipirult örömében: most egyszerre az a gondolata támadt,
               hogy megtalálta a helyes utat. Hátha a Villányiné hiúságához szólna? Hátha meg tudná
               éreztetni vele e kivételes férfi nagyságát? A fiatal leány boldogan felsóhajtott,
               mert ez a mód jobbnak tetszett előtte mindazoknál, amiket a hosszú virrasztás alatt
               elgondolt.</p>
				<p>- El fogom mesélni neki a klinikai jeleneteket, - szólott magában ujjongva, miközben
               a tanárt a második betegszobába követte. - Mesélek neki hallgatói rajongásáról, a
               betegek lángoló szeméről, a Jézus szolgálóiról, akik egy felsőbb lényt látnak benne.
               Vajjon elképzelhető-e, hogy ezek után is meg tudna maradni a könnyelműség és aljasság
               útján?</p>
				<p>Mikor Gärtner kisasszony dél felé hazatért, a levelek között egy elefántcsontszínű,
               angol borítékot látott az előcsarnok asztalán. Nem tudta, kitől jön, de esküt mert
               volna tenni rá, hogy Harzburg-Waldeck gróf irta. Óvatosan körülnézett, mert valami
               kimondhatatlan vágy fogta el, hogy a levelet ellopja és végigolvassa. De a kisértés
               nem tartott soká: az emeletre vezető lépcsőn most megjelent a Villányiné karcsú
               alakja s a levél pár pillanat mulva már ott volt úrnője kezében, aki sietve
               félrevonult vele a kandalló elé. Gärtner kisasszony megvárta, míg a fiatal asszony
               elolvassa a titokzatos üzenetet, aztán szerényen odasompolygott a tűz mellé.</p>
				<p>- A méltóságos asszony ma büszke lett volna a méltóságos úrra, - mondta boldog
               mosollyal, míg a szíve ismét dobogni kezdett izgalmában.</p>
				<p>- Mi történt?</p>
				<p>- Semmi különös, vagyis helyesebben semmi egyéb, mint ami naponkint megtörténik. Ha
               látná egyszer a méltóságos asszony a szegény betegeket, akiknek ágya mellett
               reggelenkint a tanár úr megjelenik! Még a haldoklóknak is felragyog a szemük, ha őt
               látják, mert a jó Isten után ő benne bíznak a legjobban. Ha művész volnék, lefesteném
               ezt a jelenetet: a szenvedő, sápadt beteget, aki égő szemmel mered rá, a diákokat,
               akik nyitott szájjal figyelnek minden szavára, az apácákat, akik hófehér fejdíszüket
               meghajtják előtte, a havas háztetők kisérteties világosságát, mely tompa fénnyel árad
               be a tejszínű ablakokon s a fanatikus kis csoport közepén magát az apostolt, aki
               napról-napra megismétli a biblia csodáit. Micsoda gyönyörű, színes, megkapó kép volna
               ez! A lányok - a méltóságos asszony tudja, ugyebár, hogy legalább harminc medika van
               az orvosnövendékek közt? - valamennyien szerelmesek a tanár úrba, akit nemcsak a
               legnagyobb tudósnak, hanem a legszebb férfinak is tartanak. Nem tetszik
               megharagudni, ha ezeket a rajongó kis bolondokat leleplezem? A szép kolléganőim -
               mert igazán bájos fruskák vannak ám köztük - mind irigykedve gondolnak a méltóságos
               asszonyra, aki mindig a tanár úr közelében lehet, aki kedve szerint dédelgetheti őt s
               akit ő is a legjobban szeret az egész világon.</p>
				<p>Arca kipirult a hosszú beszédben, szeme kutatva pihent a fiatal asszony vonásain, de
               Villányiné sem büszkeséget, sem felindulást nem árult el: valami alig észrevehető,
               fájdalmas melankóliával nézett a leányra s tréfás hangon kérdezte:</p>
				<p>- Maga is e rajongó kis bolondok közé tartozik, úgy-e kedvesem? Maga is szerelmes
               bele s maga is őt tartja a legszebb férfinak? Ne jőjjön zavarba, hiszen a
               professzoruk csakugyan megérdemli, hogy valamennyien rajongjanak érte...</p>
				<p>Sem féltékenység, sem harag nem volt a hangjában, inkább valami fölényes
               szórakozottság, mintha a gondolatai egészen másutt járnának. Gärtner kisasszony egy
               pillanatig elszoruló szívvel nézett rá: ezt az asszonyt épp oly kevéssé érdekelte az
               ura nagysága, akár az Edisoné vagy a Marconié. Amíg beszélt, folyton a levelet
               szorongatta s pillantása közömbösen siklott végig a hall csillárján és gobelinjein,
               hogy aztán ismét visszatérjen a sápadt leányhoz, aki szemét lesütve állt előtte a
               franciás kandalló mellett. És fátyolos hangon, szinte öntudatlan mosollyal
               folytatta:</p>
				<p>- Szerelmes belé, ne is tagadja, hiszen úgyis látom. De ez nem baj, csak a jó
               izlésére mutat, hogy ilyen nagy ember az ideálja...</p>
				<p>Gärtner kisasszony másnap délelőtt táviratot kapott Milanóból; Ville Anny asszony
               küldte az expresszvonatról, mellyel Budapest felé utazott. A táviratban értesítette
               barátnőjét, hogy a következő nap reggelén megérkezik, s arra kérte, hogy rögtön ebéd
               után keresse föl dunaparti szállodájában. Mikor a fiatal leány félhárom tájban
               jelentkezett. Villányi Mariska örömrepesve ugrott a nyakába, de mindjárt aggódó
               arccal ragadta meg hűséges kis barátnője kezét.</p>
				<p>- Mi a baj? Ugy-e, a bátyámat fenyegeti valami rettentő veszedelem? Mondjon el
               mindent, hiszen a szeméből is látom, hogy valami borzasztó csapásról van szó...</p>
				<p>- Hát nem kapta meg a második táviratomat? - kérdezte Gärtner kisasszony
               zavartan.</p>
				<p>- Oh igen, megkaptam, de rögtön kitaláltam, hogy csak meg akart nyugtatni vele, mert
               megbánta, hogy a mulatságomban megzavart. Ugy-e hogy nem tévedtem, úgy-e, hogy
               valami szörnyű mondanivalója van számomra? Beszéljen drágám, ne feszítsen a kínpadra,
               mert csak a jó Isten tudja, hogy ezt a hosszú útat is hogyan bírtam kiállani...</p>
				<p>Gärtner kisasszony - némi dadogás után - kijelentette, hogy voltaképp egy diszkrét
               magánügyről volt szó, egy ostoba kis szerelmi ügyről, melybe oktalanul
               belekeveredett, s mely az első pillanatban annyira kihozta sodrából, hogy a barátnéja
               hűséges keblén akarta kisírni magát. De utóbb belátta, hogy túlbecsülte a fájdalmát:
               hiszen, ugyebár, egyetlen férfi se méltó arra, hogy egy derék kis leány könnyet
               ontson érte?</p>
				<p>- Öngyilkos tudnék lenni, ha arra gondolok, hogy maga, édes kis asszony, teljes
               huszonnégy óráig rázatta magát miattam a gyorsvonattal s idejött a csúf novemberi
               ködbe, ahelyett, hogy az ibolyakék tenger partján sétálna. Meg tudja-e bocsátani,
               hogy ennyire ostoba voltam? Ha örömet akar szerezni nekem, akkor utazzék vissza
               holnap reggel, mert én igazán nem vagyok méltó rá, hogy a kedvemért csak egyetlen jó
               percéről is lemondjon...</p>
				<p>Villányi Mariska gyöngéden két keze közé fogta a fiatal leány arcát, fürkészőleg
               belenézett a szemébe, majd így szólott:</p>
				<p>- Nem, fiam, az én beteg szívem mindent megérez: maga most egy naiv gyermekmesével
               akarja megnyugtatni az idegeimet. Az én hideg Irénem százszor okosabb, semhogy az
               ostoba férfiakkal törődnék; a bátyámról van szó, a drága bátyámról, akinek
               boldogságát valami hallatlan veszedelem fenyegeti. Nem beszél, nem akar hozzám
               őszinte lenni? Hát jó, ne is szóljon, huszonnégy óra alatt magamtól is rájövök az
               igazságra...</p>
				<p>Gärtner kisasszony - miután mégegyszer becsületszavára kijelentette, hogy a saját
               szerelmi ügye miatt telegrafált Montekarlóba, s miután egy csinos regényt is
               elmesélt, melynek állítólag önmaga volt a hősnője - szomorúan elbúcsuzott Villányi
               Mariskától s a csatakos őszi időben végigsétált a Dunaparton. Havas eső szitált, a
               folyam fölött nehéz felhők lebegtek, a villamosok teteje fehér volt a hajnali dértől
               s a tükörfényes aszfaltról eltünt a jókedvű nyári sétálók sokasága. Hideg és sötét
               volt a világ, akár egy északsarki alkonyat, mely a haldokló hósivatagokra borul. A
               lány végigment a korzón, nekivágott a Lánchídnak, melyen valóságos orkán sivított
               feléje s anélkül, hogy tudta volna, mit cselekszik, beült a sikló kis kalitkájába,
               mely dübörögve fölvitte a budai várba. Mikor a kihalt Szentgyörgy-téren végigment,
               ámulva nézett a szoborra, melynek alakjait hófehér gyémántszilánkok szegélyezték.</p>
				<p>- Hova megyek? - kérdezte magától megdöbbenve.</p>
				<p>Nem igen tudott választ adni a kérdésre, csupán azt érezte, hogy életről és halálról
               van szó, hogy azoknak a boldogsága forog kockán, akiket a meghalt anyjánál is jobban
               szeretett s akiknek a sorsa most az ő gyönge kis kezébe volt letéve. Gärtner
               kisasszony végigment a télies színekbe burkolt sikátorokon, melyek a középkor
               némaságával meredtek feléje s becsöngetett a vaskosaras sárga házba, anélkül, hogy
               az elhatározásával tisztában lett volna. Csak akkor eszmélt föl, mikor a kapu
               megnyilott előtte s egy öreg komornyik megkérdezte tőle:</p>
				<p>- Kit keres kisasszony?</p>
				<p>- A méltóságos urat, - mondta félálomban Gärtner Irén.</p>
				<p>A fehérhajú ember elkérte névjegyét, aztán magára hagyta a tágas kapuboltozatban,
               melynek mennyezetén egy ódon vaslámpa égett. Még körül se nézett, mikor az aggastyán
               már visszatért az emeletről.</p>
				<p>- A méltóságos úr várja a kisasszonyt, - szólott udvarias hangon.</p>
				<p>Előzékenyen kitárta előtte a lépcsőház üvegajtaját s a fiatal leány pár pillanat
               mulva ott állott a szőnyeges folyosón, mely a Harzburg-Waldeck gróf lakosztályába
               vezetett.</p>
			</div>
			<div type="chapter">
				<head>Gärtner kisasszony titkos útja.</head>
				<p>Harzburg-Waldeck gróf, akinek szabadsága két nap mulva lejár, épp a katonai
               kabinetiroda hivatalos levelét olvassa, mikor legénye, aki előbb már bejelentette a
               váratlan vendéget, ismét megáll a dolgozószobája küszöbén.</p>
				<p>A legény: Gärtner kisasszony!</p>
				<p>A gróf (leteszi a levelet és feláll az íróasztala mellől): Várom.</p>
				<p>Az inas előrebocsátja a fiatal leányt, aki egy darabig állva marad az ajtóban s
               kicsit zavart, kicsit megijedt, kicsit ájtatos pillantást vet a nippekre és
               ritkaságokra, a butorok ódon patinájára, a régi művű fegyverekre, melyek a szőnyeges
               háttérből kicsillognak, a pergamentbe kötött könyvek százaira, melyek szinte múzeumi
               hangulatot keltenek a lelkében. Pár pillanatig némán néz körül a fényes idegen
               környezetben, de végre összeszedi magát annyira, hogy a szavát megtalálja.</p>
				<p>Gärtner kisasszony (bájos esetlenséggel, melyet a kényszeredett mosoly se bír
               enyhíteni): Jó estét!</p>
				<p>A gróf (elébe siet, a kezét nyujtja, az arca jókedvű csodálkozást szimulál, de
               titokban aggódó kiváncsisággal vizsgálja a leányt, aki a szemét lesütve áll előtte a
               dolgozószoba szőnyegén): No, ez aztán kedves és váratlan meglepetés!</p>
				<p>Gärtner kisasszony (egyszerre eszébe jut, hogy miért jött és vakmerőségének tudata
               annyira megdöbbenti, hogy szédülve támaszkodik a szoba falához s az arca hol
               vérvörössé, hol áttetszően sápadttá lesz. A szemét lehúnyja, nagyot lélegzik s
               támolyogva kapaszkodik a hófehér szárnyasajtó kilincsébe).</p>
				<p>A gróf: Az istenért, csak nem érzi rosszul magát?</p>
				<p>Gärtner kisasszony (most felnyitja a szemét s minden eltünik előle: a szoba, a
               butorok, a nippek, az ólomkarikás ablakok s csupán az egészségtől duzzadó, karcsú
               katonát látja, az élet boldog kiváltságosát, aki virágos tündérgályán vitorlázik
               végig az oceánon, míg a nagy, fekete, dolgos bárkák százai szétroncsolva merülnek el
               körülötte a hullámokban. A mosolygó, elbizakodott, önérzetes arc, melyet a felületes
               emberek bizonyára szépnek találnak, e pillanatban annyira felháborítja, hogy minden
               ereje és energiája visszatér): A méltóságos úr joggal csodálkozhatik, hogy itt lát,
               de ha megtudja, hogy miért jöttem, érthetőnek fogja találni a merészségemet.</p>
				<p>A gróf: Mindenekelőtt foglaljon helyet, - és tegye le a kabátját, mert idebenn fűtve
               van. Megengedi? (Segíteni akar.)</p>
				<p>Gärtner kisasszony: Köszönöm, - de így is el mondhatom, hogy mi hozott ide. Nem
               gondolja a méltóságos úr, hogy miről van szó?</p>
				<p>A gróf (udvariasan): Egy kedves unokabátyja, vagy egy derék vőlegénye van, akit a
               felséges úr jóindulatába szeretne ajánlani. Pompás fiú és gyermekkora óta imádja
               magát, de - fájdalom nincs kauciója. Eltaláltam?</p>
				<p>Gärtner kisasszony: Nem.</p>
				<p>A gróf: Tehát?</p>
				<p>Gärtner kisasszony: Azért jöttem ide, hogy kegyelmet kérjek a gróf úrtól.</p>
				<p>A gróf: Tőlem?</p>
				<p>Gärtner kisasszony: Kegyelmet egy asszony számára, aki tisztaságra és korrektségre
               született, egy férfi számára, aki belepusztulna, ha a feleségét elveszítené és két
               kicsike, édes apróság számára, akiknek édesanyját halálos veszedelem fenyegeti.</p>
				<p>A gróf (nagyranyitja a szemét): Tőlem kér kegyelmet számukra?</p>
				<p>Gärtner kisasszony: A gróf úrtól. Mindnyájuk sorsa, jövője, boldogsága a gróf úrtól
               függ.</p>
				<p>A gróf: Kedves kisasszony, nagyon lekötelezne, ha világosabban beszélne, mert eddigi
               szavaiból, őszintén szólva, semmit sem értek.</p>
				<p>Gärtner kisasszony: A gróf úr teljesen ért engem.</p>
				<p>A gróf: Bocsásson meg, ha nem vagyok oly éleselméjű, mint hiszi, de tudnia kell, hogy
               a talánymegfejtés sohase tartozott a kedvenc sportjaim közé.</p>
				<p>Gärtner kisasszony (jól tudja, hogy a gróf már a legelső szónál megértette, - ezt
               minden arcvonása elárulja, - de a hideg és gúnyos szavak hallatára sejteni kezdi,
               hogy őszinteségre és beismerésre aligha számíthat. Egyszerre valami végtelen
               elkeseredés fogja el, érzi, hogy tehetetlenebb a kis gyermeknél, hogy jóindulatát
               tolakodásszámba fogják venni, eszébe jut, hogy ez a férfi milyen rettenetes
               magasságban áll fölötte, világosan látja, hogy mai, vakmerő lépése után nem lehet
               többé maradása a Villányi-házban, hogy magát is elveszíti, anélkül, hogy asszonyát
               megmenthette volna, - s szegény idegeit mindez annyira megrázza és felizgatja, hogy
               keservesen sírva fakad.)</p>
				<p>A gróf (részvéttel közeledik feléje és leülteti az egyik karosszékbe): Ejnye, kis
               baba, hát mi történt magával? Na üljön hát le szépen és törülje meg a szemét, aztán
               mondja el nekem őszintén, hogy mi keserítette el ennyire... Hát ne sírjon már, mert
               nagyon megharagszom és akkor várhat rá, hogy magát vegyem hozzám háziorvosnak, ha a
               diplomáját megkapta. Kell ám a kis cicának olyan doktor, aki minden szó nélkül
               pityeregni kezd!</p>
				<p>Gärtner kisasszony (a barátságos szavakra magához tér, szemében valami fanatikus tűz
               csillog, s szinte öntudatlanul megragadja a gróf kezét): Méltóságos úr, tudom, hogy
               merészség, amit teszek, tudom, hogy joga volna kiutasítani a házából, de az Isten
               látja a lelkemet, hogy a könyörület és az aggódás hozott ide. Éjszakák óta nem
               alszom, napok óta nincs egy nyugodt percem, mert azok, akiket az életemnél is jobban
               szeretek, hallatlan veszedelemben forognak.</p>
				<p>A gróf (még mindig mosolyog): Megrémit kis leány!</p>
				<p>Gärtner kisasszony (földreszegzett pillantással): A minap nyomon követtem az úrnőmet,
               aki - mint mostanában annyiszor - titokban megszökött hazulról s kalandos utakon
               idejött a budai várba. Lépésről-lépésre követtem, anélkül, hogy észrevett volna. Az
               úrnőm önhöz jött, gróf úr. Titokban, bujkálva jött ide, reszketve, hogy megláthatják,
               dideregve a félelemtől, hogy ismerőssel találkozhatik. Idejött, önnél volt, amíg az
               ura késő estig dolgozott, amíg a kis gyermekei türelmetlenül várták odahaza. A
               tiszta, makulátlan, hűséges édesanyjukat várták, aki eddig maga is játékos és boldog
               gyermek volt mellettük, s aki most lehajtott fejjel surrant végig az utcákon, mint
               egy gonosztévő. A bájos, jó, szegény kis úrnőm, aki eddig napsugara volt a
               családjának, behúnyt szemmel rohan a vesztébe s öntől függ, gróf úr, hogy
               halálútjában megállítsa...</p>
				<p>A gróf (változatlanul finom mosollyal, az udvari ember diszkrét jóindulatával nézi a
               leányt, s az arca derüs fölény, mely semmit sem árul el abból, ami a lelkében
               történik): Édes, kicsi barátnőm, én végtelenül hálás vagyok magának, amiért
               bizalmával megtisztelt s bizonyos vagyok benne, hogy a méltóságos asszony is ugyanígy
               gondolkodik, mint én. A kedvessége nagyon megható, de valamivel - fájdalom - nem
               vagyok tisztában: mit következtet abból, hogy Villányi tanárné nálam járt?</p>
				<p>Gärtner kisasszony (elámulva): Hogy mit következtetek belőle?</p>
				<p>A gróf: A méltóságos asszony emelt fővel jött ide, azért jött, hogy a Waldeckek régi
               műkincseit megnézze. Maga talán nem tudja, hogy a XVI. századbeli ötvösművészetnek
               itt van a legnagyobb gyűjteménye Európában, hála a régi Waldeckeknek, akik még
               Benvenuto Cellinit is a barátaik közé számíthatták. Maga, ugyebár, azt hiszi, hogy a
               méltóságos asszonyt négyszemközt fogadtam?</p>
				<p>Gärtner kisasszony: Nem?</p>
				<p>A gróf: Nem, kis barátnőm, engem az asszonyok tiszteletében neveltek föl s előbb
               megtanítottak az illemszabályokra, mint a latin nyelvre. Hallott már valamit az öreg
               Sondersberg grófnéról?</p>
				<p>Gärtner kisasszony: Nem.</p>
				<p>A gróf: Az öreg dáma anyai nagynéném, aki méltatlanul sokat tart az öccsére s
               gyermekkora óta hűséges édesanyaként bánik vele. A grófné ötven év óta a földszintes
               lakosztályt lakja, de többet van nálam, mint a saját szobáiban. Itt voltaképpen
               Sondersberg grófné a háziasszony.</p>
				<p>Gärtner kisasszony (kérdőleg néz rá).</p>
				<p>A gróf: A méltóságos asszonyt nem én fogadtam, hanem a nagynéném. Ő mutatta meg neki
               régi műkincseinket is és büszkén elárulhatom magának, hogy úrnője a kedves, fehérhajú
               matronát épp úgy meghódította, mint engem, aki a legnagyobb tisztelője vagyok.</p>
				<p>Gärtner kisasszony: A méltóságos asszony csak egyszer járt itt?</p>
				<p>A gróf: Csak egyszer.</p>
				<p>Gärtner kisasszony (zavartan): De akkor... de akkor mi volt az oka annak, hogy a
               látogatását titokban tartotta?</p>
				<p>A gróf (mosolyogva): Komolyan kérdi ezt?</p>
				<p>Gärtner kisasszony (nem érti).</p>
				<p>A gróf: Maga kérdi ezt, aki szintén a legrosszabbat gondolta? Pedig maga jó,
               nemeslelkű és őszinte és maga csupa szeretet és csupa ragaszkodás az úrnőjéhez,
               akiért még azt a nagy áldozatot is meghozta, hogy engem a barlangomban fölkeresett.
               Mit szóljon akkor a világ, mely irigy és rosszhiszemű és mely sohase tudja
               megbocsátani egy szép asszonynak, hogy különb a többinél? A Villányiné lelkiismerete
               hiába tiszta, a viliág sohase hinné el neki, hogy csak a művészetek iránt való
               rajongás hozta ide az öreg és magányos katonához.</p>
				<p>Gärtner kisasszony (csodálkozva): És az ura se hinné el neki?</p>
				<p>A gróf: Az ura talán elhinné, de neki szabad legkevésbbé alkalmat adni, hogy rossz
               gondolatai támadhassanak.</p>
				<p>Mindketten elhallgatnak és habozva, titkos kiváncsisággal nézik egymást, miközben
               csak egy nagy, tizennyolcadik századbeli álló óra harangütéshez hasonló ketyegése
               hallatszik. A gróf szinte reszket a vágytól, hogy a kis leány lelkébe láthasson, a
               leány tünődve végiggondolja, amit hallott, s közömbös pillantása mögül egy detektiv
               éles szemével figyeli a mosolygó embert. És hamarosan eldönti magában, hogy a gróf
               minden szava hazugság, hogy Sondersberg grófné a gyermekmesékből jött ide, hogy
               Villányinét nem a műkincsek iránt való rajongása csábította a palotába s hogy ez a
               levegő még pár nappal ezelőtt is bűnös csókoktól és ölelésektől lett mámorossá. Oly
               tisztán érzi mindezt, mintha az egész jelenetet láthatatlanul végignézte volna, s
               szinte fizikai fájdalmat érez, mikor az asszony szerelmes vonaglására és a férfi
               suttogó szavaira gondol. De mivel most már teljesen tisztában van vele, hogy itt
               minden beszéd hiába volna, kétségbeesve, összeszorított ajakkal mered maga elé s csak
               nagysokára szólal meg:</p>
				<p>- Hát megyek.</p>
				<p>A gróf: Elhiszi, amit mondtam?</p>
				<p>Gärtner kisasszony (reménytelenül): El. (Fölkel és tanácstalanul áll egy pillanatig a
               szoba közepén.)</p>
				<p>A gróf: Nem iszik meg nálam egy csésze teát?</p>
				<p>Gärtner kisasszony: Köszönöm, nem kérek.</p>
				<p>A gróf: Vagy valami édességet?</p>
				<p>Gärtner kisasszony: Semmit.</p>
				<p>A gróf: De azért jó barátok maradunk?</p>
				<p>Gärtner kisasszony (szomorúan mosolyog): Oh igen!</p>
				<p>Mélyen meghajol a gróf előtt, aki kezét nyújtja neki s udvariasan kikiséri a
               folyosóig. A leány összegombolja a kabátkáját s lehajtott fővel halad végig a
               siklóig, anélkül, hogy tudná, merre jár. Csak most kezdi végre belátni, hogy minden
               fáradsága hiábavaló, hogy az események logikáját az ő gyenge keze nem akaszthatja meg
               s hogy asszonya számára, aki behúnyt szemmel halad a romlás felé, nincs mentség!</p>
				<p>Harzburg-Waldeck gróf, mikor végre egyedül marad, sietve leül az iróasztala mellé, s
               a következő levelet irja:</p>
				<p>- Drága barátnőm, személyesen szeretném fölkeresni magát, de ebben az órában ez,
               ugyebár, lehetetlen? Váratlan események történtek, melyek megakadályozzák, hogy
               holnap, a rendes időben, találkozhassunk. Majd élőszóval mindent megmagyarázok, most
               csak annyit, hogy óvatosaknak kell lennünk, mert gyanakodnak ránk. Édes kis szívem,
               azért nem kell nyugtalannak lenni, - ez inkább elővigyázatosság, mint komoly dolog.
               Ugy-e, elképzeli, mily borzasztó nekem, hogy huszonnégy órára lemondjak magáról? De
               meg kell lenni, mert a maga jó hírneve mindennél előbbrevaló. Intézze úgy, hogy
               holnap kora délután a cukrászdában találjam, - addig ne töprengjen sokat, hanem
               gondoljon rám, drágaságom s ne felejtse el, hogy nekem minden gondolatom, minden
               álmom, minden reményem magában van s hogy ennek az egész életnek a szépsége, a bája
               és az értéke örökre elveszne számomra, ha magát valaha elveszíteném. Ugy-e, érzi,
               hogy mennyire szeretem? Édes kis szívem, légy jó hozzám,mert nagyon szeretlek!</p>
				<p>A levelet elküldte a komornyikjával - ez a fiú megbízhatóbb volt, mint az amerikai
               Pinkerton-vállalat, - aztán hivatalosan válaszolt a kabinetirodának, hogy szolgálatát
               három nap mulva megkezdi.</p>
			</div>
			<div type="chapter">
				<head>Mariska akcióba lép.</head>
				<p>Mikor Gärtner kisasszony a következő napon egy pillanatra kijött a tanári
               rendelőszobájából, nagy csodálkozására Villányi Mariskát is ott találta a várakozó
               betegek között.</p>
				<p>- Csak nincs valami baja, drágám? - kérdezte ijedten a fiatal asszonytól, aki hófehér
               prémjei közül bájosan szembemosolygott vele.</p>
				<p>Mariska asszony titokzatosan megrázta szőke fejét, mely szinte világított a havas
               utcáról beáradó téli napfényben.</p>
				<p>- Kislányom, - mondta suttogva, - maga nagyon ravasz; de elfelejti, hogy nekem is van
               ám egy kis sütnivalóm. Azt akarja elhitetni velem, hogy maga egy ostoba kis szerelmi
               regény miatt telegrafált föl engem Nizzából Budapestre? Először is: magát nem abból a
               fából faragták, hogy egy férfi miatt az eszét elveszítse, másodszor: ha már csakugyan
               megtörtént volna az a csoda, hogy valakibe, minden papirforma ellenére beleszeressen,
               hát nincs az a földi lény, akinek a titkát elárulná. Ha én rólam lenne szó, még el
               lehetne hinni ezt az őrültséget, mert én arra születtem, hogy a férfiak boldogtalanná
               tegyenek, de maga, kis lányom, maga... Nem, hasztalan forgatja ilyen komolyan a
               szemeit, maga egy nyolcvan éves, jóságos matróna szívét hordja a füzője alatt. Nekem
               tehát hiába adja a szerelmes fruskát, én bizonyos vagyok benne, hogy vagy a bátyámat,
               vagy a gyönyörű feleségét fenyegeti valami borzasztó veszedelem. Ezt én, a beteg
               szívemmel, éppen úgy megérzem, mint a köszvényes az északi szelet...</p>
				<p>Gärtner kisasszony szégyenlősen elmosolyodott.</p>
				<p>- Annyira lehetetlennek tartja, hogy én is megbolondulhassak egy kissé? - kérdezte
               elpirulva.</p>
				<p>- Inkább hiszem, drágám, hogy a kapitóliumi Vénusz belebolondult egy vöröskönyves
               angolba. A magához hasonló, okos kis teremtések nem regényhősnőknek, hanem
               nagynéniknek, garde-oknak vagy tudósoknak születtek, akik még a férjüket is egy
               jókedvű királynő leereszkedésével csókolják homlokon. Maga egy szörnyű titkot
               rejteget, amit nem akar elárulni nekem, de hiába komédiázik, én rá fogok jönni az
               igazságra. Azt hiszi, hogy most talán a betegségem miatt jöttem ide?</p>
				<p>- Hát miért jött?</p>
				<p>- Azért, szívecském, hogy a bátyámmal beszéljek.</p>
				<p>A belső terem ajtaja most kinyilt s a Villányi professzor magas alakja megjelent a
               világos ajtónyilásban. A tanár látható meglepetéssel tekintett a hugára, egy
               pillanatig habozva nézett körül a betegek közt, akik néma tisztelettel köszöntötték,
               majd szótalanul intett a fiatal asszonynak s udvariasan bebocsátotta a
               rendelőszobájába.</p>
				<p>- Nos? - kérdezte kissé mereven, míg szeme kutatva tapadt a sápadt arcocskára,
               melyből két nagy, fekete gyermekszem ragyogott feléje.</p>
				<p>Villányi Mariska nagyot lélegzett, a bundáját lihegve kigombolta, majd kimerülten
               leroskadt az egyik karosszékbe.</p>
				<p>- Rosszul vagyok, - susogta fáradt hangon, míg a szeme minden ok nélkül könnybe
               lábadt, mikor a nagy, szép, hírneves bátyját végignézte. - A szívem napok óta nem
               hagy nyugton s tegnap este hirtelen elájultam a szálloda halljában. Ez már nem az
               első eset, - két hónap óta minden héten összeesem, - az expresszvonaton is egy
               francia orvos térített magamhoz, mikor Bécsből a Riviérára utaztam. Azt hiszem, nem
               igen segíthet már rajtam semmiféle emberi tudomány, de azért idejöttem, hogy a
               válladon kisírjam magamat, - mert ez minden orvosságnál többet használ nekem.</p>
				<p>A tanár, könyvesszekrényének támaszkodva, pár pillanatig kifejezéstelen arccal meredt
               a levegőbe, mintha a gondolatai egészen másutt járnának, de a szeme most hirtelen
               élettel és melegséggel telt meg, a csodatevő, nagy, fehér keze pedig, melynek
               érintésére béke és megnyugvás költözött a betegek szívébe, reszketve tapadt a fiatal
               asszony vállára. És közömbös hangon, megindulását leplezve, így szólott:</p>
				<p>- Maradj csak nyugton egy percig, - majd mindjárt meglátjuk, hogy mi a baj? Azt
               hiszem, hogy puszta idegesség, de biztonság okáért nem fog ártani, ha a szívedet
               meghallgatom.</p>
				<p>Fejét ismét odahajtotta a huga szívére, mint hónapokkal ezelőtt, amikor a fiatal
               asszony legelőször nála járt, de a vizsgálat most másképp végződött, mint akkor: a
               Villányi Mariska két karja hirtelen vad szenvedélyességgel kulcsolódott a bátyja
               nyaka köré s míg melle fuldokolni kezdett a sírástól, melyet hosszú évek óta
               visszafojtott, lázasan, a saját fájdalmától megindulva zokogta a férfi fülébe:</p>
				<p>- Drága, édes kis Sándorom, hát sohasem fogsz megbocsátani nekem? Hát még most se
               csókolsz meg, mikor halálos betegen kerülök eléd? A kékszalagos, szegény Mariskád van
               itt, a legénylakásod régi kis Mariskája, aki valamikor a térdedre ült esténként s aki
               most a rettenetes éjszakába készülődik, amely mindörökre elválasztja tőled...</p>
				<p>Eszeveszettül magához szorította a Villányi nyakát, mintha nála keresne menedéket
               valami borzalmas rém ellen, akit rajta kivül e percben még senkise látott, de aki
               sietve közeledett feléje... És szepegve, vacogó foggal, a félelemtől és a fájdalomtól
               összezsugorodva gügyögte:</p>
				<p>- Védj meg, ne engedj meghalni, hiszen oly fiatal vagyok és annyira szeretem az
               életet...</p>
				<p>A tanai most felkapta a fejét és sápadtan belenézett a síró asszony szemébe. És ekkor
               hirtelen csoda történt: a Mariska szeme alól eltüntek a kék gyűrűk, a fájdalom
               kilobbant e pillantásából, a piros arcocskája kicsattant, a tekintetében ezer kis
               ördög csillogott, - és Villányi egyszerre csak úgy érezte, hogy a bálibelépős,
               jókedvű kis Mariskája ül mellette a családi asztal mellett. És a kopott, aranykeretes
               tükörben, mely valaha ott függött a szülői ebédlőjében s mely most szintén idelebbent
               valahogyan a multak ködéből, egyszerre csak meglátta a saját arcát is, a sovány,
               szögletes, komoly diákarcát, melyen még csak elvétve ütközött ki a szakáll s mely
               sápadt és megnyúlt volt az éjjeli virrasztásoktól. Minden egyéb, ami azóta történt,
               csodamódra szétfoszlott a semmiségbe: a klinika fanatikus betegei, a világhire,
               palotája, a felesége s ő a komoly és szorgalmas orvosnövendék volt megint, akinek az
               volt az egyetlen öröme, ha drága kis hugocskáját összecsókolhatja. És ez a képzelődés
               most annyira úrrá lett a lelkében, hogy egyszerre csak magának is megeredtek a
               könnyei s míg ajkát édes borzongással nyomta a fiatal asszony arcára, fájdalmas
               boldogsággal sóhajtotta:</p>
				<p>- Kicsike Mariskám, ne félj: én most is csak úgy szerellek, mint valaha...</p>
				<p>Térdére ültette a hugát, mint valaha pöttönkorában szokta s miközben a fiatal nő
               hizelkedve odabújt hozzá,halkan kérdezte:</p>
				<p>- Hát nem vagy boldog, hát te hozzád is rosszak voltak az emberek? Ne búsulj,
               kicsikém, most már minden másképp lesz, hiszen többé sohase fogjuk elhagyni
               egymást...</p>
				<p>Mariska komolyan bólintott, szöszke fejét odahajtotta a bátyja vállára és könnyes
               szeme édesen rámosolygott a férfira.</p>
				<p>- És te? - kérdezte félénken.</p>
				<p>- Én?</p>
				<p>- Te boldog vagy? Nincs semmi fájdalmad, ami az életedet elkeseríti?</p>
				<p>Villányi tanár megrázta a fejét, komoly szeme ragyogott a büszkeségtől és a karja
               lágyan és ragaszkodva fonódott a fiatal asszony dereka köré.</p>
				<p>- Fájdalmam? Nem, kis Mariskám, nincs mit aggódnod: oly boldog vagyok, hogy néha
               önmagam is megsokallom. Az élet királyi módon bőkezű volt hozzám: minden
               beteljesedett amiért valaha a kicsike ágyacskámban imádkoztam. A világ érdememen
               felül megbecsül, a betegeim szeretnek s az az édesszemű, csillogó tündér is itt van
               mellettem, akiről egykor karácsony hajnalán álmodtam.</p>
				<p>Az iróasztalról fölvette az arcképet, mely a feleségét és a kisgyermekeit ábrázolta:
               a gyönyörű, komoly, kissé szomorúszemű fiatal asszonyt és a csipkébe öltözött
               kicsikéket, akik kacagva húzódtak az édesanyjuk mellé. A tanár megindult pillantást
               vetett a bájos csoportra, majd mosolyogva tartotta a képet a huga elé.</p>
				<p>- Elhiszed, hogy boldog vagyok? - kérdezte ragyogó szemmel.</p>
				<p>Mariska meghatottan bólogatott, Villányi pedig elérzékenyülve folytatta:</p>
				<p>- És látod, mégis hiányzik valami a boldogságomból: az, hogy az én régi Mariskám
               közöttünk legyen. Mit nem adnék érte, ha a feleségemet ismernéd, ha mindkettőtöket
               egyformán dédelgethetnélek, ha a kis gyermekeim épp úgy a nyakadba csimpaszkodnának,
               mint te valaha az enyémbe, mikor az egyetemről hazatértem! Hidd el, néha elfacsarodik
               a szívem, mikor arra gondolok, hogy idegenek vagytok egymáshoz s hogy a lelkem kis
               hugom csak titokban surranhat be hozzám. De ne félj, minden megváltozik egyszer:
               közel az idő, amikor épp úgy fogjátok szeretni egymást, ahogy én szeretlek
               mindkettőtöket.</p>
				<p>Az inas most csöndesen fölnyitotta a folyosóra vezető tapétaajtót, mert a betegek,
               akik a várószobákat és a télikertet megtöltötték, már feltünően türelmetlenkedni
               kezdtek. A tanár fölállt a helyéből, végigkopogtatta a huga mellét, aggódva
               meghallgatta az érverést, majd gyöngéden rátette a kezét a fiatal asszony csillogó,
               szőke hajára.</p>
				<p>- Fáradt vagy és pihenésre van szükséged, de komoly bajról, szerencsére, nincsen szó.
               A szíved túlérzékeny, kis Mariskám és okosan teszed, ha minden izgalmat távoltartasz
               magadtól. Úgy-e bár, az a terved, hogy a közel jövőben Budapesten maradsz?</p>
				<p>- Azt hiszed, jobb, ha Budapesten maradok?</p>
				<p>- Igen, mert ragaszkodom hozzá, hogy naponként lássalak. De nem itt, ahol órákig
               kellene várakoznod, hanem a lakásodon, ahol kedvünk szerint kibeszélgethetjük
               magunkat. Este hétkor pontosan nálad leszek - és az is meglehet, hogy egyszer csak
               váratlanul magammal hozok valakit...</p>
				<p>Mariska megmondta a szállodája nevét, majd megcsókolta a bátyját és kisurrant a
               tapétaajtón. A folyosón Gärtner Irén várakozott rá.</p>
				<p>- Nos? - kérdezte jókedvűen.</p>
				<p>A Villányi Mariska fénylő, exaltált, diadalmas pillantása rögtön elárulta, hogy
               valami nagy dolog történhetett odabenn, de a fiatal asszony nem árulta el
               izgatottsága okát, hanem bizalmasan közelebb simult a leányhoz.</p>
				<p>- Ő boldog és bizonyos vagyok benne, hogy nincs titka, ami a nyugalmában megzavarná.
               És mégis úgy érzem, hogy van valami a levegőben, amiről a drága testvérem semmit se
               tud. De az én tervem, szerencsére, készen van...</p>
				<p>- És az?</p>
				<p>- Ha a titok kulcsa nem a bátyámnál van, akkor máshoz kell fordulnom érte.</p>
				<p>- És pedig?</p>
				<p>Mariska asszony megölelte a barátnőjét és titokzatosan suttogta:</p>
				<p>- Az édes, világszép sógornőmhöz, akit még sohase láttam és akit az életemnél is
               jobban szeretek...</p>
				<p>- Meg akarja látogatni a méltóságos asszonyt? - kiáltott föl ijedten Gärtner
               Irén.</p>
				<p>- Úgy van, kedvesem, még pedig azonnal, mielőtt a bátorságom cserbenhagyna.</p>
				<p>A leány szótalan megdöbbenéssel nézett rá, de Villányi Mariska nem ügyelt rá többé: a
               folyosón egy fehérbóbitás szobaleány jelent meg, aki ugyancsak nagyot nézett, mikor
               az ismeretlen úriasszony hirtelen eléje lépett s egy vékony névjegyet vett ki
               aranyfonatos retiküljéből.</p>
				<p>- Itthon van a méltóságos asszony? - kérdezte sietve.</p>
				<p>- Igenis.</p>
				<p>- Akkor, kérem, szíveskedjék bejelenteni nála...</p>
				<p>A szobaleány átvette a névjegyet és Villányi Mariska a következő percben eltünt a
               lakásba vezető folyosó homályában.</p>
			</div>
			<div type="chapter">
				<head>Két asszony.</head>
				<p>Amikor Mariska a szalonba lép, csupán két nagy, csodálkozó, kissé megijedt, tétovázó
               szemet lát, mely kiváncsisággal és félelemmel mered feléje a hóeséstől tompa, téli
               napfényben. Ez a két szem annyira hatalmába ejti, hogy minden egyéb elmosódik
               mellette s néhány hosszú és kínos percbe kerül, amíg e pillantás szuggesztiv hatása
               alól szabadulni tud. Most végre zavartan elmosolyodik, szőke fejét barátságosan
               meghajtja s mialatt átlátszó arcocskája rózsássá pirul az izgatottságtól, rajongó
               tekintettel siklik végig az asszony karcsú termetén, mely fűző nélkül is elbájolja s
               házicipőbe bújt lábacskáin, melyek a hamupipőke meséjére emlékeztetik. A két asszony
               két ragyogó típus képviselője; az egyik a falusi napsugáron edzett, egészséges fajé,
               mely friss életerejét idehozta a nagyváros házai közé, a másik a szőke, filigrán,
               szomorú és bájos embervirágé, mely a pillangó könnyelműségével és mohóságával halad
               elháríthatatlan végzete felé.</p>
				<p>A hallgatást, mely már kínossá kezd válni, végre az asszony töri meg, aki egy
               lépéssel eléje megy a vendégének.</p>
				<p>Villányiné: Ön...</p>
				<p>Mariska: Az vagyok, akinek hisz: a száműzött, szegény Magdolna, aki évek óta reszket
               a gondolatra, hogy egyszer a bálványával szemben áll. Ha tudná, hogy vártam ezt a
               percet, ha tudná, mennyire féltem tőle! Hányszor követtem magát az utcán, hányszor
               néztem a kocsija után, hányszor leselkedtem itt a kapu előtt, hogy édes arcocskáját
               meglássam. Nem érezte?</p>
				<p>Villányiné (nagyon zavart, érzi, hogy le kellene ültetnie a vendégét. Szeretné, ha
               barátságos lehetne hozzá, de sehogyse sikerül neki, hogy a szavát megtalálja. Végre
               magához tér annyira, hogy beszélni tud): igen kedves magától, hogy eljött hozzám.</p>
				<p>Mariska: Oh, ez nem ment ám olyan egyszerűen, amint gondolja! Négy nap, négy éjjel
               mindig csak ezen gondolkodtam, már tegnapelőtt úgy volt, hogy idejövök, már
               csöngettem is az előszoba ajtaján, de az utolsó percben megszöktem, mintha kergettek
               volna. Pedig nem féltem, oh nem, hiszen eddig is úgy ismertem, mintha mindennap
               találkoztunk volna. A szép szeme, a drága mosolygása, a gyerekei arca, az ura
               boldogsága: ez mindent, mindent elmondott nekem, mielőtt még személyesen ismertem
               volna. Tudtam, hogy jó - és mégse mertem idejönni, mert féltem, hogy nem birom
               elviselni azt a percet, mikor legelőször beszélek magával.</p>
				<p>Villányiné (megfogja a kezét és gyöngéden leülteti. Nagyon meghatott, de azért
               kiváncsian és mosolyogva nézi a fiatal teremtést, aki úgy tekint föl rá, mintha
               valami felsőbb lény állana előtte): Nana, ez már valóságos szerelmi vallomás!</p>
				<p>Mariska (legyint a kezével): Hogy érezhetnék a szerelmesek azt, amit én érzek maga
               iránt!</p>
				<p>Villányiné (szintén leül és csodálkozó pillantást vet a vendégére): Én nagyon boldog
               és büszke vagyok, hogy ilyen jó véleménnyel van rólam és szívesen elhiszem, hogy jó
               és kedves és drága vagyok, de őszintén szólva, kissé furdal a lelkiismeretem, mert
               eddig nem nagyon szolgáltam reá, hogy maga ennyire belémszeressen.</p>
				<p>Mariska: Oh, csak bizza rám és nyugtassa meg a lelkiismeretét.</p>
				<p>A két asszony most már derűsebben nézi egymást, a szemük bizalmasan egymásba
               kapcsolódik, a kezük összeér, a hangjuk melegebbé lesz: most már két titokban
               összebújó, eleven, trécselő barátnő benyomását keltik.</p>
				<p>Mariska: Akár hiszi, akár nem...</p>
				<p>Villányiné (félbeszakítja): Nem gondolod, hogy tisztességesebb dolog volna, ha
               tegeznél?</p>
				<p>Mariska (a boldogságtól reszketve ugrik a sógornője nyakába): Drága, drága,
               legdrágább az egész világon!</p>
				<p>Villányiné: Ne fojts meg, hanem fejezd be a mondatot.</p>
				<p>Mariska: Közelről még szebb vagy, mint messziről! Ha férfi volnék, megbolondulnék
               érted.</p>
				<p>Villányiné: Oh milyen kár, milyen rettenetes kár, hogy nem vagy férfi! De ilyen az én
               szerencsém! Egyszer tetszeném valakinek és az is asszony.</p>
				<p>Mariska (elbiggyeszti az ajkát és pajkosan mosolyog. Végre megtalálta az igazi
               tónusát): Már ami azt illeti, kedvesem, én jobban ismerem a férfiakat, sajnos, senki
               se ismeri őket jobban, mint én és én mondom neked, hogy valamennyi megbolondulna
               érted. Még én is ki tudom őket hozni a sodrukból s akárhányszor nevetnem kell, ha
               látom, hogy mennyire odavannak értem, pedig hozzád képest egy borzas tollseprő
               vagyok. Nizzában, a Municipalban, láttam egy párisi asszonyt, akire egy indus rajah
               egy fél gyémántbányát elköltött, meg egy másikat, akinek egy uralkodó herceggel van
               viszonya, - becsületszavamra kijelentem, egyik se méltó arra, hogy a cipőd szalagját
               csokorba kösse. Ilyen vállat és ilyen faille-t az egész Rivierán nem láttam.</p>
				<p>Villányiné (megöleli): Borzas kis tollseprőm, ha tudnád, hogy mennyire bolondos
               vagy!</p>
				<p>Mariska: Nem, csak ismerem a férfiakat, ez az egész.</p>
				<p>Villányiné: Akarsz nekem mesélni róluk? Akarsz érdekes történeteket mesélni?</p>
				<p>Mariska: Száz könyvet irhatnék, annyit tudok.</p>
				<p>Villányiné (suttogva): Be fogunk vonulni az öltözőmbe, ott egy teremtett lélek se
               háborgat bennünket. Ide akárki bejöhet, - az is lehet, hogy Sándor is bekukkant,
               mielőtt a betegeihez megy. Ott kettesben meg fogunk uzsonnázni és te minden pletykát
               elmesélsz nekem, amit Cannestól Mentoneig összeszedtél.</p>
				<p>*</p>
				<p>Tíz perccel később. A két asszony megitta a teáját, végigkóstolta az édességeket,
               szemlét tartott néhány új kalap fölött, melyet Villányiné a garderobe-ból előszedett,
               megbeszélte a legújabb nizzai divatot - aztán mindketten közelebb húzódnak a
               kandallóhoz, melyben pompás cserfa-tűz ég. Mariska elővett valahonnan egy láncon
               függő arany etuis-t, melyben gyufavastagságú cigaretták vannak.</p>
				<p>Mariska: Megengeded, angyalom?</p>
				<p>Villányiné: Parancsolj! Jól esik?</p>
				<p>Mariska: Jól esik és megrövidíti az életemet. Kettős haszna van.</p>
				<p>Villányiné: Unod az életet?</p>
				<p>Mariska: Mi szépet találhatnék benne, amit már ezerszer meg nem untam volna? A
               hotelek egyformák, a tenger mindenütt ugyanazzal a fénnyel csillog, a luxusvonatok
               ugyanazokon az erdőkön, hegyhátakon és viaduktokon robognak keresztül és a férfiak ma
               is azt mondják, amit tíz esztendővel ezelőtt.</p>
				<p>Villányiné: A férfiakat is meguntad?</p>
				<p>Mariska: Ha annyira ismernéd őket, mint én, te se látnál mást bennük, mint önző
               vadállatokat, akik a szépségünket és a fiatalságunkat fölhabzsolják, hogy aztán
               fütyörészve tovább menjenek.</p>
				<p>Villányiné: Gyűlölöd őket?</p>
				<p>Mariska: Mindig gyűlöltem őket, mióta a legelsőt megismertem. Akkor tizenhat éves
               voltam, - gyermek voltam, aki eleven férfival cseréli föl a beszélő bábuját. Egy téli
               estére emlékszem, egy idegen város villasorában, a hóból kopasz fák meredtek az égnek
               és messziről odahallatszott a város lármája. A rózsaágyak dideregtek a dér alatt és
               a nyaraló tornya fázósan belefurakodott a szürke égboltozatba. Egyedül voltam a
               jégvirágos ablakok mögött, távol azoktól, akik szerettek, egy férfi kedvéért, akiért
               a subládom fiókját, a gyerekregényeimet, a bábuim ezüstös tarlatán ruhácskáit
               elhagytam. Ezt a férfit vártam reggel óta a havas villában - és helyette egy
               ezüstsipkás öreg ember jött, egy hosszúszakállas, erdei gnóm, akiről a kisleányok
               álmodni szoktak. A gnóm levelet hozott, melyből megtudtam, hogy csábítóm már valahol
               a tengeren jár és sohase fog visszatérni többé. A levélben pénz volt, sok pénz, -
               jutalom az éjszakákért, melyeken sovány gyermekkarom a nyaka köré fonódott.
               Karácsony napja volt és én egyedül voltam egy idegen városban és a villa vaskerítésén
               csillogtak az aranyos lándzsavégek. És ekkor, ott az elhagyott nyaralóban, a
               hóesésbe tekintve, mely jóságos karácsonyi angyalokat, falusi harangzúgást, vörös
               templomi lámpákat idézett vissza emlékezetembe, mindörökre meggyűlöltem őket és a
               tizenhatéves gyermekszívem megkeményedett, mint a katonáé, aki a véres csatatérről
               visszatért.</p>
				<p>Villányiné: Szegény kis asszony, mily borzasztóan szenvedhettél!</p>
				<p>Mariska: A szívem e napon kapta a legelső sebet, ekkor indultam meg a virágos
               ösvényen, mely a halál kapuja felé vezet.</p>
				<p>Villányiné: Nem hiszed, hogy jó férfiak is vannak a világon?</p>
				<p>Mariska: Oh vannak, - de azok nem tévednek a magamfajta kis dalosmadarak útjába. És a
               becsületes asszonyok útjába se tévednek, mert fáznak tőle, hogy ártatlan emberek
               boldogságán marakodjanak. Az országutat a rablók járják, az éhes csordák, akik piros
               asszonyvérrel táplálkoznak...</p>
				<p>Villányiné (a levegőbe néz): Gondolod?</p>
				<p>Mariska: Tudom. Az egész életem se volt más, mint reménytelen küzdelem a fenevadak
               ellen.</p>
				<p>Mindketten elhallgatnak, derűs hangulatuk egyszerre elröppen s gondolkodva nézik a
               vérvörös havasokat és zuzmara-erdőket, melyek a kandalló mélyéből eléjük ragyognak. A
               Mariska arca csupa fájdalmas vonaglás, a Villányinéé csupa kemény és fölényes irónia,
               az erőslelkű asszony iróniája, aki egész életét a maga királynői jókedve szerint
               formálta. És a pillantásuk most egyszerre találkozik és villámgyorsan összevillan,
               mint a damaszkuszi acél; és az országutak dalosmadara ekkor lehúnyja a szemét, mintha
               hirtelen a napba nézett volna. A gőgös, büszke, gúnyolódó asszonyszemen át belelát a
               csodaszép emberpárduc lelkébe, mintha a homályosodó szobában valami titokzatos
               magnéziumfény gyulladt volna ki, mely nappali világossággal árasztja el az emberi
               indulatok őserdejét. És szegény, beteg idegei megérzik, hogy ez a pompázó virág egy
               idegen férfi számára virul s hogy e rózsás fülek vágytól remegve lesik az üvöltést,
               mely éjszakánként a sötét erdőből idehangzik...</p>
				<p>Villányiné (hátradől, a haja vöröses zománccal csillog, a szemében zöldes fény
               játszik): Szóval, te a vadállatokkal szemben a békés háziállatok pártján vagy. A
               férjek pártján...</p>
				<p>Teljesen bealkonyodott, a szoba körvonalai elmosódnak, a kandalló égő havasai
               belesüppedtek a vérvörös tűztengerbe. Csak a háztetők végtelen hósivatagja világít,
               melyből didergő kémények nyúlnak bele a téli este szürkeségébe. Mariska föláll,
               nagyot nyújtózkodik, a szeme csupa kérdés és szomorúság, míg az asszony ülve marad a
               karosszékben s kicsit kiváncsi, kicsit büszke, kicsit derűs pillantással nézi a
               filigrán szőkeséget, akinek csak a nagy, bánatos, könnyező szeme világít bele az
               alkonyatba. Később összecsókolóznak, Villányiné karonfogva kiséri ki Mariskát az
               előszobába s maga segíti föl rá a bundát, melybe a fiatal asszony fázékonyan
               beleburkolózik.</p>
				<p>Villányiné (halkan): Eljösz megint? Kedves fogsz lenni és újra eljösz?</p>
				<p>Mariska: Már holnap itt leszek nálad!</p>
				<p>Egyedül megy végig a kihalt Nagy János-utcán, ahol egyetlen lélek se jár. A villák
               fehérek, mintha cukorhabból készítették volna őket, az ablakokat csillogó hermelin
               szegélyezi, a fákon fantasztikus virágok csilingelnek, mint a jó gyermekek
               tündérmeséiben. És a szőke asszonynak egy távoli nagyváros villasora jut az eszébe,
               ahol valaha - most úgy rémlik neki, hogy száz évvel ezelőtt, - egy bábuitól
               elszakított kisleány ismerkedett meg legelőször az élet piszkosságával. És a
               dúvadakra gondol, az országutak dúvadjaira, akik védtelen leánygyermekekre, álmodozó
               asszonyokra leselkednek s akik tüzes szemmel, habzó nyelvvel kóborolnak a boldog
               tűzhelyek körül...</p>
			</div>
			<div type="chapter">
				<head>A detektiv.</head>
				<p>Mariska, aki egész éjjel nem aludt, másnap, reggeli után, fölhivatta magához a
               szálloda szobafőnökét.</p>
				<p>- Kedves barátom, - mondta neki szégyenlős mosollyal, - egy furcsa és titokzatos
               ügyben akarok magától tanácsot kérni. Az unokabátyámról meg az öreg édesanyjáról van
               szó, akik fél év óta hadilábon állanak egymással. A falusi dáma meg szeretné
               házasítani a fiát, a fiatal úr ellenben hallani se akar arról, hogy a szabadságát egy
               csitri leány kedvéért föláldozza. Sőt fél év óta még arra se lehet rávenni, hogy az
               édesanyját meglátogassa, pedig a jóságos, fehérhajú néninek ez a nagy legény az
               egyetlen földi öröme. Azt hiszem, jó helyen tapogatózom, ha attól tartok, hogy
               asszony van a dologban, még pedig valami rossz, kacér asszony, aki a zsákmányához
               kegyetlenül ragaszkodik. Én ott voltam a minap a nagynéném falusi kastélyában s
               bizonyos vagyok benne, hogy az öreg hölgynek végre is a halála lesz, ha a fia
               bűnbánólag vissza nem tér hozzá. Elhatároztam, hogy végére járok a dolognak, de ehhez
               elsősorban az szükséges, hogy a gonosz fiú titkát minél előbb leleplezzem. Szükségem
               volna tehát egy megbízható detektivre, aki azt a rejtélyes hölgyet ügyesen kikutassa.
               Tudna maga nekem egy arravaló embert ajánlani?</p>
				<p>A szalonkabátos fiatalember finom diplomatamosollyal hajolt meg az őszinte, fiatal
               asszony előtt.</p>
				<p>- Ennél mi sem könnyebb, - mondta szolgálatkészen.</p>
				<p>- Tud egyet?</p>
				<p>- A legjobbat fogom ajánlani, aki egyáltalában Budapesten kapható. Hallott már a
               nagyságos asszony Jánossy Györgyről? Ez a nagyszerű ember vidéki csendőrkapitány
               volt, de már tíz éve a saját szakállára dolgozik s mondhatom, hogy a Beckekkel és a
               Sherlock Holmesekkel szemben sincs mit szégyenkeznie. Ezenfelül tetőtől-talpig
               úriember.</p>
				<p>- És hol lakik ez a fenomén?</p>
				<p>- Parancsolja a nagyságos asszony, hogy idehivassam?</p>
				<p>- Nem, köszönöm, inkább magam megyek hozzá.</p>
				<p>- Akkor méltóztassék elfáradni a körúti Simonyi-udvarba, ahol egész nap fogad. Talán
               nem fog ártani, ha a nagyságos asszony mireánk hivatkozik...</p>
				<p>Villányi Mariska délfelé felöltözködött; fekete ruhát, özvegyasszonyos kalapot vett
               magára, majd kocsit hozatott és elhajtatott a nagykörútra. A detektiv irodájában
               komoly fiatalember fogadta, aki szerényen érdeklődött az ügy iránt, mely a fiatal
               úriasszonyt idehozta.</p>
				<p>- A főnököm ugyanis nagyon el van foglalva, - mondta mentegetőző hangon, miután a
               szép klienst előzékenyen hellyel kinálta. - Ha azonban a nagyságos asszony
               ragaszkodik hozzá,hogy személyesen beszéljen vele...</p>
				<p>- Föltétlenül ragaszkodom.</p>
				<p>- Akkor be fogom jelenteni s remélem, hogy kicsikarhatok tőle tíz percet.</p>
				<p>Mikor Mariska a híres kutató irodájába lépett, vállas, őszbeborult úr sietett eléje,
               aki inkább egy nyugati állam miniszteréhez, mint szerelmi kalandokkal foglalkozó
               detektivhez hasonlított. Az öreg úr bizalomkeltő mosollyal kelt föl aktákkal
               túlzsúfolt iróasztala mellől.</p>
				<p>- Asszonyom, - mondta, - foglaljon helyet és adja elő az ügyet, melynek érdekében a
               látogatásával megtisztelt. Akármiről van szó, biztosíthatom róla, hogy nem kell
               tartania semmiféle indiszkréciótól.</p>
				<p>Villányi Mariska megbiccentette szőke fejét.</p>
				<p>- Mindent el fogok mondani, Jánossy úr, - hiszen bizonyos vagyok benne, hogy jó
               helyre jöttem. Csak a nevemet hallgatom el, hiszen ez, úgy-e bár, nem fontos?</p>
				<p>- A legkevésbbé sem.</p>
				<p>- Egy úriasszonyról van szó, egy édes és gyönyörű teremtésről, aki mindeddig
               napsugara volt a családjának, de aki most alighanem olyan útra lépett, mely a
               legborzasztóbb katasztrófához vezethet. Arról van szó, hogy ezt a félrevezetett
               asszonyt az ura és a gyermekei számára megmentsük. Számíthatok rá, hogy a
               törekvésemben támogatni fog?</p>
				<p>- Mindenesetre asszonyom.</p>
				<p>- Ismeri Jánossy úr Villányi tanárt?</p>
				<p>- Ki ne ismerné!</p>
				<p>- Az asszony, akiről beszélek, az ő felesége. Villányi tanárné eddig szemefénye volt
               az urának, aki csupán hitvesi és anyai kötelességeinek élt. Maga volt a jókedv és a
               korrektség, akivel szemben még a leggonoszabb rágalom is elnémult. Ezt az asszonyt
               pár hét óta érthetetlen titokzatosság veszi körül. Rosszkedvű, ideges és szomorú,
               néha hirtelen eltünik hazulról s csak késő este tér vissza. A barátnőinél nem jár, a
               cukrászdájában hetek óta nem látták, a kocsiját nem használja, - pedig mostanáig
               sohase engedte el a mindennapi sétakocsizását. Mit következtet mindebből, Jánossy
               úr?</p>
				<p>- Még mindig nem azt, amitől ön fél asszonyom.</p>
				<p>- Nem félek semmitől, de mindenesetre óhajtom, hogy a titkába belelássak. Tehát
               vállalkozik rá, hogy a segítségemre lesz?</p>
				<p>- Ez a mesterségem.</p>
				<p>- Akkor kérem, hogy fogjon munkához késedelem nélkül, mert a veszélyt minden perc
               növeli. Mikorra gondolja, hogy az első jelentést megkaphatom?</p>
				<p>- Két nap mulva. Parancsolja, hogy a lakásán fölkeressem?</p>
				<p>- Nem, én fogok idejönni. Megnyugtathat, hogy a nyomozás a legnagyobb titokban
               történik? Nem kell attól tartanom, hogy az érdekeltek gyanut fognak?</p>
				<p>- Nagyságos asszonyom, tegye föl rólunk, hogy értjük a mesterségünket.</p>
				<p>- Tehát két nap mulva! A viszontlátásig, Jánossy úr!</p>
				<p>- A viszontlátásig, nagyságos asszony!</p>
				<p>*</p>
				<p>Csütörtök este Villányi Mariska jelentkezik a Simonyi-udvar első emeletén. Két napja
               nem mozdult ki a lakásáról; most mélyen le van fátyolozva, a keze reszket s az az
               érzése, hogy a lépcsőház oszlopai düledezni készülnek. Csöngetésére maga Jánossy úr
               nyit ajtót, aki mély tisztelettel üdvözli. A fiatal asszony izgatottan kémleli a
               detektiv arcát, de a közömbös vonásokról semmit se tud leolvasni. Jánossy maga előtt
               bocsátja a dolgozószobájába, ahol udvarias kézmozdulattal helyet kinál neki.</p>
				<p>Villányi Mariska (mindenáron arra törekszik, hogy a hangja nyugodt maradjon, bár a
               szíve úgy dobog, hogy majdnem fuldokolni kezd): Nos, megtudott valamit?</p>
				<p>Jánossy: Azt hiszem, hogy mindent tudok, asszonyom.</p>
				<p>Villányi Mariska (mosolyog, de az ajka sírásra görbül, a torka összeszorul s a körmei
               görcsösen belemélyednek a karosszék plüssébe): Beszéljen, kérem!</p>
				<p>Jánossy (fölteszi a pápaszemét s keresgélni kezd az irásai közt. Végre megtalálja az
               aktát, amelyikre szüksége van): Abban a helyzetben vagyok, hogy a szóban forgó
               úrhölgyről pontosan és hitelesen referálhatok. A két napot az illető, egy rövid séta
               kivételével, otthon töltötte; csak ma délfelé ment el hazulról gyalog a
               Koronaherceg-utcába s poste-restante levelet vett át a főpostán, melyet még a posta
               folyosóján végigolvasott, majd a levelet apró darabokra tépte s szétszórta a
               Párisi-utcán és a Városház-utcán. Minthogy a széttépett irások összeállításában
               bizonyos jártasságunk van, a levelet mindjárt eredetiben bemutathatom.</p>
				<p>Villányi Mariska (kitágult szemmel hajol előre).</p>
				<p>Jánossy (elővesz az aktacsomóból egy írást, amely mozaikszerű darabocskákból van
               összeragasztva): A levél így hangzik: “Drága kis barátnőm, nem bírom tovább, holnap
               föltétlenül találkoznunk kell. Öt nap óta nem láttalak, öt nap óta nem élek és nem
               gondolkozom. Érzesz-e valamit abból a vágyból, mely engem már majd csaknem
               tébolyodottá tesz? Egyetlen, jó kis szívem, ne kínozz tovább; szánakozz rajtam és
               jöjj mielőbb, hacsak azt nem akarod, hogy valami hallatlan ostobaságot kövessek el.
               Holnap pont négykor várni foglak, de nem nálam, mert ez a hely most már veszedelmessé
               lehetne, hanem egy kicsi, elrejtett lakásban, melyhez véletlenül juttatott a jó
               szerencsém. Jegyezd meg, drágaságom, a következőket: fél négykor elmégy hazulról s
               gyalog sétálsz ki a ligeti konflisállomásig. Elviteted magad a Rákóczi-térig s
               keresztülsietsz a vásárcsarnokon, az oldalsó kapunál találsz egy másik egyfogatut,
               mely el fog vinni a Szaléz-utcába. Itt már ismét gyalog mehetsz a 30-as számig; ebben
               az utcában épp oly kevéssé találsz ismerőst, mintha egy szibériai mezővárosban
               járnál. A 30-as számú ház kapubejáratában benyitasz az egyetlen földszintes lakásba.
               Ugy-e bár, mindez úgy hangzik, mintha egy régimódi francia regényt olvasnál, egy
               kalandos Gaboriau-féle regényt, melyben hemzsegnek a fekete álarcok és a dominók s
               melynek átjárós házaiba boldog szerelmesek surrannak be a sötét téli alkonyatokon. De
               hiába, még a romantikára is ráfanyalodom, csakhogy a te jó hírnevedet megóvjam,
               csakhogy minden fenyegető veszedelmet elhárítsak. Ide, a Szaléz-utcába, nyugodtan
               jöhetsz, - ezt az elhagyott helyet az istenek a mi számunkra teremtették. Ugye,
               eljössz, úgy-e, nem váratsz magadra egy pillanatig sem? Ha tudnád, mily
               türelmetlenül olvasom a perceket, melyek a viszontlátástól elválasztanak, ha a
               szívembe látnál, mely csordultig tele van az arcoddal, a hangod zenéjével, a
               fölengedő szomorúságod emlékével, akkor nem olvasnád most habozva ezeket a sorokat,
               hanem reszketve gondolnál a holnapra, mely hosszú magányosságunkért oly fejedelmileg
               kárpótolni fog bennünket. Én, ennek a holnapnak a reményében, ma éjszaka nem fogom
               lehúnyni a szemeimet, de te aludj jól és álmodj arról a boldogságról, mely a mai
               végtelen éjszaka után várakozik ránk.”</p>
				<p>Jánossy (leteszi a pápaszemét s a levelet átnyújtja Villányi Mariskának): Ennyi az
               egész.</p>
				<p>Villányi Mariska (aki újra és újra elolvassa a levelet s most már bizonyosan tudja,
               hogy nem egy keletkező viszonyról, hanem egy régi bűnről van szó, melyet a drága, az
               imádott, a gyanutlan bátyja ellen elkövettek): Borzasztó!</p>
				<p>Villányi Mariska: Maga... úgy-e bár... szintén bizonyosnak tartja, hogy ezek már...
               hogy ez a két ember... többször is találkozott?</p>
				<p>Jánossy: Hogy találkoztak, az - fájdalom - kétségtelen, de még mindig remélhetjük,
               hogy nem történt meg a legrosszabb.</p>
				<p>Villányi Mariska (fájdalmasan kulcsolja össze a kezeit): Oh!</p>
				<p>Jánossy: Erre is van eset, oh, de hány, az én gyakorlatomból különös dolgokat
               mesélhetnék. Akárhány asszony van, aki a legutolsó pillanatban ébred a nagy bűn
               tudatára, melyet könnyelműségében elkövetni akart.</p>
				<p>Villányi Mariska (földig sújtva): Nem... nem... most már mindennek vége!... Oh naiv,
               jó, szerelmes bátyám, te nem fogod túlélni ezt a szerencsétlenséget!</p>
				<p>Jánossy (megindultan): A nagyságos asszony bátyjáról van szó?</p>
				<p>Villányi Mariska: Róla... az ő életéről... és talán az én életemről is...</p>
				<p>Heves és fuldokló zokogás fogja el, szinte egészen összeomlik a karosszékben. Jánossy
               ijedten forgolódik körülötte.</p>
				<p>Jánossy: No... kérem, nagyságos asszonyom... de hiszen még semmit se tudunk, ami
               ennyire kétségbeejthetne bennünket.</p>
				<p>Villányi Mariska (megtörli a szemét s elszántan fölugrik a helyéből): Köszönöm, ne
               törődjék velem, most már tudom, hogy mit fogok tenni.</p>
				<p>Jánossy: Parancsolja, hogy holnap ott legyek a Szaléz-utcában?</p>
				<p>Villányi Mariska (a szeme titokzatosan fellobban): Nem, a többit már én végzem
               el!</p>
				<p>Jánossy (aggódva): De...</p>
				<p>Villányi Mariska (határozottan): Nem, most már én jövök, Jánossy úr!</p>
				<p>Búcsút vesz a detektivtől és gyalog megy végig a körúton, az Andrássy-úton, a
               Deák-téren, anélkül, hogy sejtené is, hogy merre jár. A filigrán, holtbeteg kis
               szőkeség, a szerelem könnyelmű vándormadara, aki legutoljára akkor gondolkodott
               komolyan, amikor a negyedik elemiben elbuktatták a földrajzból, e pillanatban
               emberfölötti energiát érez magában, a hősök és a vértanuk energiáját, akik egy nagy
               eszméért gondtalanul feláldozzák az életüket. És a bájos kis bolond, aki mindeddig
               csak azért élt, hogy muló gyönyörűségeket szerezzen a férfiaknak, a könnyelműség
               vígan röpködő kolibri-madara, most egyszerre emberi hivatásának tudatára ébred, annak
               a tudatára, hogy a maga gyötrődő életével kell megváltania a nagy, a naiv, a bizakodó
               bátyja boldogságát. És most már emelt fővel megy végig az utcán, mintha az emberi
               igazságok egyetlen földerítője, a titokzatos és jótékony Halál felé haladna...</p>
			</div>
			<div type="chapter">
				<head>Halál.</head>
				<p>Végigment egy sereg utcán, félálomban elolvasta a boltok cégtábláit, megbámulta a
               fejeket, melyek a villamoskocsik ablakán át szembenéztek vele, - anélkül, hogy
               sejtelme lett volna róla, mi történik körülötte. Csinos alakjára, kalapja alól
               kisugárzó szőke hajára vágyakozó pillantásokat vetettek az utcák lovagjai, valaki
               hangos megjegyzést tett rá, - ő nem látott, nem hallott semmit, a halál előtt való
               öntudatlanság köde borult káprázó szeme elé. Csak a lábai vitték előre, a lábai,
               melyek tipegve haladtak a cél felé, zsibongó tereken, hangos embercsoportokon
               keresztül, a havas külvárosba, ahol már a megsemmisülés némasága feküdt az alacsony
               és elhagyott házakra. Még nem volt négy óra, de már sötét és hideg volt itt a város
               és a nedves gyalogjárón titokzatos árnyékok libegtek. De ő se az eleven embereket, se
               az árnyékokat nem látta, a szívében temetési muzsika bongott és gyászdalok akkordjai
               suhantak végig körülötte a levegőben. És ekkor egyszerre gyökeret vertek a lábai: ott
               állt a Szaléz-utca egyik háza előtt, melynek kapuján - neki legalább úgy tetszett -
               vérvörös tűzbetűkkel izzott ez a két számjegy: 32.</p>
				<p>- Itt, - mondta magában fejbólintva, anélkül, hogy tudatára ébredt volna, miért jött
               idáig.</p>
				<p>De most hirtelen reszketés vibrált végig az idegein: eszébe jutott mindaz, ami
               huszonnégy óra óta az öntudatától és az álmaitól megfosztotta. És a kislányos szeme,
               melyet a könnyelmű férfiak annyira csábítónak találtak, meredten, majdnem tébolyodott
               fénnyel bámult a számjegyekre, a házra,az emelet poros ablakaira, a
               petroleumlámpással világított boltocskára, melynek ajtaján egy papucsos cselédleány
               szaladt ki. Eszébe jutott a levél, melyből a bátyja gyalázatát megtudta, a fogadalom,
               melyet a mult este tett, a rettenetes éjjel, melyet magányos szállodai szobájában
               eltöltött, - s most egy pillanatra szédülten kapaszkodott meg a kapu kilincsében,
               mert az a különös érzése támadt, hogy a világ forogni és táncolni kezd körülötte.</p>
				<p>- Itt, - dadogta ismét tehetetlenül, míg a fogai összeverődtek, a keze jéggé vált s a
               lábai remegtek, mintha most kelt volna föl egy borzasztó betegség után.</p>
				<p>Öntudata most egyszerre visszatért s a torka összeszorult, mint a halálra itéltté,
               akit a hóhérsegéd durva keze ébreszt föl az utolsó éjjel álmából. És ekkor úgy tünt
               föl előtte, hogy a rozzant ház falai leomlanak s ő akadálytalanul beleláthat a
               fészekbe, ahova lehajtott fejjel, kacér pillantással surrant be az imént egy bűnös és
               alávaló asszony. A bátyja asszonya, a bátyja szerelmese, a nő, akiben az ő becsületes
               Sándora a szemefényét imádta. A képzelődés annyira elfogta, hogy majdnem felsikoltott
               fájdalmában: látta az ölelő karokat, melyek érzéki lángolással fonódnak egy idegen
               férfi nyaka köré, a csókok mámora az arcába csapott s a suttogó vallomások
               kisértetiesen ott lebegtek a füle körül. És ekkor - isten tudja, miképp - megint a
               húszéves bátyját látta, a sovány orvosnövendéket, aki komoly gyermekarcával ott
               görnyedt a könyvei fölött, míg ő, kézimunkájával a kezében, békésen üldögélt a
               családi asztal mellett, a lámpa szelid fényében, mely odavilágított a vastag orvosi
               könyv csontvázaira. A tekintélyes professzor, a híres ember, a királyok doktora,
               eltünt a téli éjszakában, s a vézna, ádámcsutkás fiú jelent meg a helyében, az ő
               szorgalmas és derék Sándora, aki huszonöt éves kora előtt sohase nézett vágyakozó
               szemmel asszonyi teremtésekre. A sötétségből most egy frakkos, komoly, könnyes szemű
               fiatalember vált ki, aki az oltár előtt karját nyújtja egy édes fehérségnek s a
               templomi lámpák misztikus fényében a boldogságtól reszketve fordítja tekintetét az ég
               felé, mely ezt a gyönyörű napot megérnie engedte. Oly élénken látta mindezt, hogy a
               szíve elszorult és fájdalmasan sóhajtott föl a külvárosi utca csöndjében:</p>
				<p>- Miért nem haltál meg, mielőtt az eskű szavait kimondtad? Oh, drága, szegény, komoly
               fiam, mennyivel jobb lett volna, ha ott halsz meg akkor, az oltár előtt!</p>
				<p>A földszintes ablak függönye mögül most szemébe tünt a lámpa kiszivárgó világossága s
               a fiatal asszony ökölbe szorított kézzel egyenesedett föl, mintha csodálatos erő
               hullámzott volna az idegeiben. A fájdalmas szentimentalizmus, mely eddig még arra is
               képtelenné tette, hogy megmozduljon, most hihetetlen energiává acélosodott a
               lelkében s a könnyelmű kis nő, aki eddig dalos ajakkal járta a világot, egyszerre úgy
               érezte, hogy a bosszuálló végzet eszközévé lett. A szíve dobogott, a vér lüktetni
               kezdett a halántékában s lázasan, majdnem öntudatlanul rohant be a ház kapuján, mely
               sötét titokzatossággal tátongott feléje a borzongató téli alkonyatban. A következő
               percben már ott állott a lépcsőház ajtaja előtt s keztyűs kis keze remegve tapadt a
               csöngetyű gombjára. Éles, átható berregés hallatszott, mint valami kétségbeesett
               vészjel, de az ajtó mögött nem támadt semmi mozgolódás; a házra holt és kisérteties
               csöndesség borult. Ekkor újra és újra megnyomta a fehér gombot, a csilingelés
               végigjárta a folyosót, a sötét udvart, az emelet magasságait, de a lakás oly
               csöndes maradt, mintha minden élőlény elhagyta volna. A szeme már káprázott,
               lélegzete elakadt, torka összeszorult a sírástól s tehetetlenségének tudata majdnem
               őrültté tette: e pillanatban azonban nesz hallatszott az előszobában s egy férfihang
               kiszólt a zárt ajtó mögül:</p>
				<p>- Ki az?</p>
				<p>Végre! Az asszonyt annyira elfogta a fölindulás, hogy képtelen lett volna minden
               válaszra; ha meg nem kapaszkodik, összeomlik a küszöb előtt, melyen belül az asszony
               és a szeretője rejtőztek.</p>
				<p>- Ki az? - ismételte még türelmetlenebbül a férfi, aki a drága és egyetlen bátyja
               helyét bitorolta.</p>
				<p>Most nagyot lélegzett, a szemét tágra nyitotta, mintha kisértetet látna, majd az
               asszony örök, komédiás-ösztönével, hirtelen rikácsoló hangon sikoltott föl:</p>
				<p>- Tűz van! A ház ég a fejük fölött! Nyissa ki azonnal az ajtót, mert már a folyosó is
               lángban áll.</p>
				<p>- Ki beszél? - szólott most egy megdöbbent férfihang.</p>
				<p>- A házmesterné, de ne kérdezzen sokat, mert későn lesz. Szent isten, már az első
               emelet is kigyulladt!</p>
				<p>A kulcs megzörrent a zárban, az ajtó felnyilt s a nyilásban megjelent a férfi: egy
               vörös arcú, gallértalan katona, kigombolt ezredesi zubbonyban, fölborzolt hajjal,
               lángoló és elvakult szemekkel, amelyek értelmetlen zavarral bámultak az ismeretlen
               asszonyra. Egy pillanatig mereven ránézett, anélkül, hogy szólni tudott volna; a
               következő percben mondhatatlan erővel félrelökte a meglepett férfit s mielőtt
               megakadályozhatták volna, berontott a lakásba, melynek ajtaja egyszerre felnyilott
               előtte. És a legelső szoba küszöbén, a lámpa kiszűrődő világosságában, ott állott a
               világszép sógornője, sápadtan, kibontott hajjal, nyárfalevél módjára reszketve, ott
               állott fehéren és vértelenül, - és az ajka hangtalanul vonaglott, mintha a rettenetes
               látvány az egész testében megbénította volna.</p>
				<p>Ekkor fölemelte a kezét és a torkából rekedt és borzalmas sikoltás tört ki:</p>
				<p>- Te, - mondta, - te, te!</p>
				<p>Nem tudott többet szólni, mert úgy érezte, hogy összeroskad, de félig aléltan is
               mindegyre a szédülő asszonyt látta, aki kezét védőleg a szeme elé tartja és messze,
               mondhatatlan távolból hallotta, amint egy zilált külsejű katona csillapítólag így
               szól hozzá:</p>
				<p>- Asszonyom, legyen nyugodt, mindent meg fogok magyarázni. De kérem, hát térjen
               magához, hiszen semmi sem történt.</p>
				<p>Nem igen értette, amit a férfi mond, de nem is figyelt rá, hanem közelebb lépett a
               sógornőjéhez. És az őrültek rettenetes erejével ragadva meg az ájuldozó asszonyt,
               egy mozdulattal belódította a szobába, egy borzalmas mozdulattal, melynek ereje
               Villányinét tehetetlen tömegként vágta a szőnyeges padlóhoz.</p>
				<p>- Alávaló, - mondta kiáltva - alávaló, alávaló! Hát idekerültél, hát a piszokba
               kerültél, mint a legutolsó utcai leány! Az uradtól és a gyerekeidtől jöttél ide, akik
               jónak és tisztességesnek tartanak! Az uradtól és a gyerekeidtől, akik nem tudják,
               hogy kire pazarolták a szeretetüket!</p>
				<p>Kicsi lábával rátaposott a vonagló asszonyra s míg a katona ijedten félrevonult,
               eszelős kacagással folytatta:</p>
				<p>- Engem tartottál becstelennek, tőlem huzódtál, mert az egész világ prédája vagyok.
               Kit csaltam meg én, kit tettem boldogtalanná, kinek okoztam én csak egy rossz órát is
               életemben? Rossz voltam és naponként változtattam a kedveseimet, ma ennek, holnap
               amannak borultam a nyakába, többet aludtam idegen ágyakban, mint a magaméban, - de ki
               az erkölcstelenebb kettőnk között? Én senkit sem csaltam meg, mert senkinek se
               fogadtam hűséget, - szabad zsákmánya lehettem hát mindenkinek; aki megfizetett és
               kedves volt hozzám.De te egy tisztességes és ártatlan embert loptál meg, a drága
               kicsike gyermekeidet loptad meg, akik az istennél is jobban bíztak benned. És te
               huzódoztál tőlem, te kerültél, te, aki az utolsók közt is a legutolsó vagy!</p>
				<p>Hirtelen heves sírógörcs fogta el, a torkából artikulátlan hangok törtek elő, könnyei
               végig folytak az arcán s dideregve lehanyatlott a mellette álló karosszékbe. A földön
               fekvő asszony most fölemelte a fejét s a kezei hisztérikusan összekulcsolódtak,
               mintha imádkozni akarna.</p>
				<p>- Mariska, - mondta - egyetlen Mariskám, esküszöm neked...</p>
				<p>Nem fejezhette be, mert a nő fölugrott a helyéből és sírástól reszkető hangon
               kiáltotta:</p>
				<p>- Mire esküdhetnél, amiben még hinni tudnék? Azt az esküdet is megszegted, amit az
               oltár előtt fogadtál, amit abban az órában fogadtál, mely a legeslegszebb volt
               életedben. Gonosz és alávaló vagy, hiszen az ilyen férfi mellett még a legromlottabb
               asszony is korrektté lett volna. Nézz körül és sülyedj el szégyenletedben: itt
               fetrengsz egy idegen lakásban, megalázva, félig ruhátlanul, míg a szeretőd szótlanul
               félrehúzódik tőled. Bujkálva surrantál be a piszkos bútorok közé, melyeknek szaga ott
               van a ruhádon, az arcodon, az egész testeden, amit egy idegen férfinak odadobtál. Én,
               a mindenki kedvese, inkább meghaltam volna, minthogy idejöjjek, te itt, ahol előtted
               már száz gyalázatos nő csókolózott, jobban érezted magad, mint a tiszta családi
               fészkedben, ahol a becsületes urad várakozik rád.</p>
				<p>Fölemelte a karját, mintha szemébe akarna sújtani a sógornőjének, de egyszerre
               megszédült, a torkából csukló hang tört ki, a keze lehanyatlott, az arca ijesztően
               sápadttá lett - és a következő percben tehetetlenül végigesett a szoba padlóján. A
               szíve, a gyönge, halálosan beteg szíve hirtelen kifáradt, vonásai megmeredtek s szeme
               üveges mozdulatlansággal tapadt a külvárosi szoba mennyezetére. Oly ijesztő volt ez a
               látvány, hogy a férfi megriadtan közeledett hozzá s valami borzasztó sejtelemtől
               megkapva, gyorsan letérdelt melléje a szőnyegre, mely hirtelen vörössé lett az ajkán
               kibukkanó vércsöppektől.</p>
				<p>- Szent Isten, - mondta - ez a nő... ez a szegény asszony rosszul lett... De
               hiszen...</p>
				<p>Egy percig odahajtotta fejét a sápadt asszony szíve fölé, aztán magán kivül
               kiáltotta:</p>
				<p>- Meneküljön gyorsan, hogy itt ne találják... Hamar, csak kapja magára a bundáját, -
               a többivel most ne törődjék, mert nincs idő a magyarázatra... Fusson innen, fusson,
               ahogy csak a lábai bírják...</p>
				<p>Villányiné egy borzongó pillantást vetett a földön fekvő asszonyra, - aztán egy
               szempillantás alatt magára vette a kalapját és a köpönyegét, anélkül, hogy a
               szétborzolt haját rendbehozta volna. És a következő percben, a sötét külvárosi utcán
               át sietve, úgy rémlett neki, hogy egy zokogó, véres ajkú, fiatal nő követi, aki hideg
               kezét fenyegetőleg feléje emeli...</p>
			</div>
			<div type="chapter">
				<head>A déli napsugár felé.</head>
				<p>Körülbelül félévvel azután, hogy Villányi Mariskát eltemették. Az izgalom, melyet a
               gyászos katasztrófa keltett, már félig-meddig lecsillapult s a tanár, aki panaszkodás
               nélkül, de a fájdalomtól megviselve nyugodott bele egyetlen huga halálába,
               visszatért négyhetes utazásából. Állítólag gyanus Bronchitis-tünetek miatt utazott le
               Sziciliába, de ismerősei tudták, hogy súlyos lelki deprimáltsága ellen keresett
               orvosságot a babérfák és a narancserdők között. Kissé barnára sülve, de
               szemmelláthatólag megfogyva és rossz állapotban került vissza Budapestre, ahol rögtön
               hozzáfogott orvosi praxisához. Most már állítólag jobban érezte magát, mint valaha,
               de szeme, hirtelen elgondolkodása, az ellágyulás, mellyel a betegek panaszait
               meghallgatta, a mohóság, mellyel kicsikéit esténként magához ölelte: mindez aggasztó
               jele volt a gyötrődésnek, melytől a délszaki napsugár se tudta megszabadítani...</p>
				<p>Most már április vége felé járt az idő, de a tavasz még mindig nem tudott
               meghonosodni Budapesten; pár verőfényes nap után megindult a bibliai özönvíz és
               hideg, szürke zuhatagot öntő felhők lebegtek a ködbe burkolt házak között. Már három
               napja szakadatlanul esett, az északi szél besurrant a kéményekbe, a hegyek közül
               havazást jelentettek s a kandallókban újra feléledt a tűz, mely húsvét reggelén
               kialudt. A narancsszagú, aranyfoltoktól csillogó délelőttök után, melyeket a
               taorminai erdőkben, a palermói hotel terraszán és a gőzösök kapitányi hídján
               eltöltött, Villányi tanár ismét a tél közepében találta magát, mely elől egy februári
               éjszakán elmenekült.</p>
				<p>Este kilenc óra felé jár az idő, a Villányi-palota ebédlőjében már leszedték az
               asztalt, de az inas még ott pepecsel a kályha körül, melyben jókedvű cserfalángok
               lobognak. A szomszéd szalonban s távolabb, a tanár dolgozószobájában, fel vannak
               gyújtva a csillárok, de az úr is, az asszony is ott maradtak az asztal mellett, míg
               Gärtner kisasszony egy alacsony zsámolyra kuporodva trónol a szőnyegen hancurozó
               gyermekek között. A tanár idehozatta a kávéját, - rendesen a saját szobájában issza,
               - a méltóságos asszony az ujságban lapozgat s néha szeliden korholó pillantást vet a
               túlhangos kicsikékre. Utóbb leteszi kezéből a lapot s összeráncolt homlokkal kóstolja
               meg az ura kávéját.</p>
				<p>- Elég forró? - kérdezi azzal a gyöngéd, szinte anyai tekintettel, mellyel öreg nénik
               a betegek húsleveskéjét kisérni szokták.</p>
				<p>Villányi hálásan int, aztán elgondolkodva kezébe veszi a felesége ujságját. Látszólag
               a vezércikket olvassa, de a pillantása néha elsiklik az ujság fölött, végigjárja a
               szoba mennyezetét s valami ismeretlen távolságban pihen meg, ahova nehéz volna
               követni. A méltóságos asszony aggódva követi minden mozdulatát, aztán kezét szeliden
               a karjára fekteti.</p>
				<p>Villányiné (nagyon lágy hangon, melyet régebben sohasem használt): Valami bajod
               van?</p>
				<p>A tanár (visszatér a szobába, melytől ezer és ezer kilométernyire járt): Nekem?
               Sohase voltam egészségesebb, mint most, - csupán álmos vagyok kissé az egész napi
               futkosástól. Hiába, már öreg a legény, szívem!</p>
				<p>Villányiné: A lelked nincs itt, - a lelked sehogy sincs itt, mióta azt a borzasztó
               estét átélted. Engem nem lehet megcsalnod, - én a szemedből olvasom ki, hogy szomorú
               vagy és sírni szeretnél. Nem volna jobb, ha ismét faképnél hagynád a betegeidet s
               inkább a magad egészségével törődnél?</p>
				<p>A tanár: A magam egészsége ellen nincs semmi panasz.</p>
				<p>Villányiné (csöndesen): Az jutott eszembe, hogy hosszú időre elmehetnénk Budapestről.
               Valahová messze, a tenger mellé, valami kicsiny, elhagyatott öbölbe, ahova a hír se
               jut el Magyarországból. A napsugár és a tenger a te orvosságod, a nagy vizek
               csöndessége, az olajfaerdők magánya, a menekülés innen, ahol minden a fájdalmadra
               emlékeztet... Én foglak meggyógyítani, meg a kis gyermekeid, akik itt maradtunk,
               hogy dédelgessünk és szeretetünkkel körülfogjunk.</p>
				<p>A tanár: Nagyon jó vagy!</p>
				<p>Villányiné: Engedd meg, hogy én legyek a doktorod, - hiszen most bennem kell
               megtalálnod mindazt, amit a szegény testvéredben elveszítettél!</p>
				<p>A tanár (lehajtja a fejét): Sokat szenvedek.</p>
				<p>Villányiné: Ránk kell gondolnod, akik a tieid maradtunk, akik azért vagyunk itt, hogy
               az életedet megédesítsük, akik elpusztulnánk, ha neked valami bajod esnék...</p>
				<p>A tanár (megszorítja a felesége kezét. Nagyon meghatottan): Nincs mitől tartanod, -
               ez a szomorúság is elmulik, mint minden a világon. A fiatalság és az örömök is
               elmulnak, - még a fájdalmunk se marad mindörökre hűséges hozzánk. De most még
               elszorul néha a szívem, hiszen a szülőim után csak ez a boldogtalan kis halott maradt
               meg a gyerekkori emlékeimből.</p>
				<p>Villányiné: Mi bennünk őt is meg fogod találni, szegény Sándorom!</p>
				<p>A tanár: Nem az elvesztése fáj a legjobban, - hiszen én, mint orvos, legjobban
               tudtam, hogy nincs számára menekülés. Belenyugodtam volna, hogy egy napon eltünik az
               életemből, mint a gyöngyvirágillat, mely a régi májusokban felém lengett, mint a
               virágok, melyeket az édesanyám névnapjára vittem, mint a zongoraszó, melyet
               valamikor drága tavaszi délelőttökön hallottam. Az elmulásába bele tudtam volna
               nyugodni, de a látvány, mely azon az őszi estén elibém tárult, a halálomig üldözni
               fog. Ott feküdt a piszkos, külvárosi szobában, arccal a kopott szőnyegnek fordulva s
               ajkát, melynek gügyögése olykor megédesítette az életemet, fekete vércsöppek
               éktelenítették el. Ott feküdt, mint egy lehullott madár és keze, melyet a magaméba
               fogtam, halálosan hideg és merev volt. Ott térdeltem mellette a földön és a férfi,
               aki halálát okozta, szótlanul kimeredt a hóesésbe, mert nem lett volna ereje hozzá,
               hogy szembenézzen velem. És mind a ketten ott virrasztottunk a halott mellett, míg
               az idegen emberek el nem vitték tőlünk.</p>
				<p>Villányiné (az arca vonaglik, az idegei reszketnek, de mondhatatlan erővel igyekszik,
               hogy a nyugodtságát megőrizze): Nem szabad többé visszagondolnod rá, szegény
               Sándorom!</p>
				<p>A tanár: Még csak haragudni se tudtam arra az emberre, hiszen a drágám utolsó szava
               az övé volt, hiszen őt szerette legutoljára életében.</p>
				<p>Villányiné (halkan): Igen!</p>
				<p>A tanár: Nem haragudtam rá, még csak szemrehányást se tettem neki, de annak a
               szobának a képe örökre ott fog maradni a lelkemben. A hideg, sötét, piszkos szobáé,
               ahová a kicsikém a téli alkonyatban besurrant, ahol halálos ölelésben szorította
               magához utoljára a kedvese fejét. Milyen jó innen tehozzád menekülni, a te
               tisztaságodhoz, a te jóságodhoz, a te hűségedhez, a te drága és okos szemedbe nézni,
               a hangodat hallani és melletted ülni itt a hosszú éjszakákon, melyek minden emlékemet
               életre keltik.</p>
				<p>Villányiné (érzi, hogy a sírás már a torkát fojtogatja, hogy az önuralmának mindjárt
               vége lesz, de hősiesen tartja magát): Ne beszélj többé róla! Nem szabad arra a
               rettenetes estére visszagondolnod! Értünk, akiknek te vagy mindenünk, bátornak és
               erősnek kell lenned, szegény fiam.</p>
				<p>A beszélgetés mindeddig suttogó hangon folyt, nehogy Gärtner kisasszony meghallja. A
               sápadt leány a mindjobban elálmosodó gyerekekkel játszik, szemét egy pillanatra se
               fordítja el a kicsikéktől, de idegei megfeszülnek az izgalomtól; hogy egy elejtett
               szót meghalljon. Ő az egyedüli, aki belelát a tragédia rugói közé, aki az asszony
               szeméből olvasni tud, aki sejti a valóságot, melynek félbolond kis barátnője
               áldozatul esett. De az arca néma és kifejezéstelen marad és keze gyöngéden simogatja
               a szöszke fejecskéket, amelyek álmos cicák módjára hozzásimulnak.</p>
				<p>Villányiné (rájuk néz): Lefeküdni, lefeküdni, kis ördögök!</p>
				<p>A tanár: Feküdjetek le, drágáim, késő van.</p>
				<p>A gyerekek feltápászkodnak s illedelmesen kezet csókolnak a szüleiknek. Villányi
               annyira magához szorítja őket, hogy mindketten tréfásan felsikoltanak:</p>
				<p>A kis Alice: Apu, összetöröd a csontjaimat!</p>
				<p>A kis Jancsi: Netem isz összetöjöd!</p>
				<p>A kis Alice: Uj, hogy fáj!</p>
				<p>A kis Jancsi: Hojnap bevihetc bennünket a baba-tlinitája!</p>
				<p>Gärtner kisasszonnyal visszavonulnak a lakosztályukba, miután az ajtóból még egyszer
               csókot intettek az édes apjuknak. Villányi kitágult szemmel bámul utánuk, az asszony
               pedig körülnéz a szobában, mely az imént még a gyermekei kacagásától volt hangos.
               Kivülről behallatszik az eső kopogása, a kis palota fedelét egyhangúan verdesi az
               őszies zápor, - idebenn a tisztaság, a meleg, az otthonosság nyugalma lebeg a hófehér
               asztal fölött. A szomszédos szalon selyembutorai fölött megreszketnek a csillár
               lángjai, távolabbról idelátszanak a fekete könyvhátak, a nagy bőrszékek, a szobrok és
               képek, melyek közt ura az életét eltölti, - s ez az édes és nyugodt intimség oly
               mondhatatlan boldogsággal tölti el, hogy a szeme hirtelen könnyessé lesz. És ekkor
               egyszerre visszagondol a rémes hófúvásra, melybe puha fészkéből elindult, a borzalmas
               vándorlásra a külváros sötét utcáin át, a piszkos kapuboltozatra, melyen lehajtott
               fejjel besurrant, a rosszszagú szobára, ahol kedvese várakozott rá, a gonosz és
               beszámíthatatlan pillanatokra, mikor unalma az idegen férfi karjaiba hajtotta, a
               lármára, mely mindkettőjüket oly hirtelen magukhoz térítette s ész nélkül való,
               lihegő menekülésére a havas gyalogjárón, mikor úgy rémlett neki, hogy a halott
               asszony nyomon követi. A képzelődés annyira elfogja, hogy foga vacogni kezd s kezét
               borzongva az arca elé emeli.</p>
				<p>A tanár (ijedten): Nem érzed jól magad?</p>
				<p>Villányiné: Hideg van és didergek, mintha lázas volnék.</p>
				<p>A tanár (behozza a köpönyeget az előszobából): Burkolózz be, - majd mindjárt
               csöngetek, hogy teát hozzanak.</p>
				<p>Villányiné (mosolyog): Oh nem, már nincs semmi bajom. Terád gondoltam, a te nagy
               fájdalmadra, - és ettől lettem rosszul.</p>
				<p>A tanár: Édes kis feleségem! Szegény, jó, érzékenyszívű asszonyom, te!</p>
				<p>Villányiné (fölkel a helyéből és az ura ölébe kuporodik. Az arca most már ég, a szeme
               könnyes és egyszerre úgy tünik föl neki, hogy minden, ami egy év óta történt vele,
               csupán valami gonosz álom, melyet lázas öntudatlansága festett a lelke elé. Ő, a
               tisztaságra született kis teremtés, apjának szemefénye, a hófehér belépőbe burkolt
               apróság, aki valaha egy hercegnő büszkeségével fogadta tánciskolái gavallérjainak
               hódolatát, - ő belőle lett volna a gonosz és érzéki asszony, aki nyomorúságos
               szobákba légyottokra jár? Ő lépett volna selyem cipőcskéjével a sárba és piszokba,
               ő, aki minden szennyességtől irtózott? Mit szólt volna mindehhez halott anyja, aki
               valamikor sírva vezette az oltár elé? És fiatalos édesapja, aki karonfogva, büszke
               arccal ment végig vele valaha a kisváros korzóján? A fiatal asszony összerázkódik,
               mintha valami hipnotikus álomból ébredne s a zokogás, melyet eddig mondhatatlan
               erővel visszafojtott, egyszerre kitör belőle, mint a gyermekből, akinek a
               lelkiismerete feltámadt).</p>
				<p>A tanár (megdöbbenve): Mi az?</p>
				<p>Villányiné: Sajnállak! Úgy sajnállak, hogy majdnem megszakad belé a szívem!</p>
				<p>A tanár: Kis csacsim, nincs semmi okod rá, hogy engem sajnálj!</p>
				<p>Villányiné: El fogsz vinni innen?</p>
				<p>A tanár: Hová?</p>
				<p>Villányiné: Messze, a tenger partjára, ahol senkisem ismer bennünket!</p>
				<p>A tanár: Elviszlek.</p>
				<p>Villányiné: Olajfák közé, egy kis fehér házba, ahol sohase látunk idegen embert.</p>
				<p>A tanár: Oda, drágám.</p>
				<p>Villányiné: Naphosszat a tengert fogjuk nézni és a halászbárkákat, melyek sárga
               vitorlákkal haladnak távoli kikötők felé.</p>
				<p>A tanár: A tengert!</p>
				<p>Villányiné: És éjszakánként egymáshoz bujva fogjuk hallgatni a hullámok zaját, melyek
               a part kősziklájához csapódnak.</p>
				<p>A tanár: Igen.</p>
				<p>Villányiné: És senkire se fogsz gondolni, csak rám és én se fogok senkire gondolni,
               csak terád. És szeretni fogsz és jobban fogsz szeretni engem, mint a halott
               szülőidet, még az egyetlen kis hugodnál is jobban fogsz szeretni!</p>
				<p>A tanár: Mindenkinél jobban.</p>
				<p>Villányiné: Mikor utazunk?</p>
				<p>A tanár: Amikor te akarod.</p>
				<p>Villányiné: Holnap?</p>
				<p>A tanár: Holnap!</p>
				<p>Villányiné: És nem jövünk vissza, csak ha újra tél lesz?</p>
				<p>A tanár: Csak ha tél lesz.</p>
				<p>Villányiné: Nagyon szeretsz?</p>
				<p>A tanár (egy szóval, melyben az egész lelke, multjának minden fájdalma és jövőjének
               minden reménysége benne reszket): Nagyon!</p>
				<p>Az asszony karja a nyaka köré fonódik és a csöndben, mely a szobára borul, lassan a
               semmiségbe foszlik a szegény kis mártir képe, aki meghalt, hogy kedveseit boldoggá
               tegye.</p>
			</div>
		</body>
	</text>
</TEI>