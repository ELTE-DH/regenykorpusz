<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU14017" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>Cilike menyasszony lesz</title>
            <author>
               <persName>
                  <surname>Tutsek</surname>
                  <forename>Anna</forename>
               </persName>
               <date from="1865" to="1944">1865-1944</date>
               <idno type="VIAF">41121259</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/086484"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">30098</measure>
            <measure unit="pages">91</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Cilike menyasszony lesz</title>
               <date>2015-04-16</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/14000/14017/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Erdélyi Zsolt</name>
                  <name>Szabó Andrea</name>
                  <name>Mészáros Attila</name>
               </respStmt>
            </bibl>
            <bibl type="printSource">
               <title>Cilike menyasszony lesz</title>
               <author>Tutsek Anna</author>
               <pubPlace>Singer - Wolfner</pubPlace>
               <publisher>Budapest</publisher>
               <date>1931</date>
               <ref target="https://www.mek.oszk.hu/14000/14017/"/>
            </bibl>
            <bibl type="firstEdition">
               <title>Cilike menyasszony lesz</title>
               <author>Tutsek Anna</author>
               <date>1909</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="F"/>
            <ns1:size key="short"/>
            <ns1:canonicity key="high"/>
            <ns1:timeSlot key="T4"/>
         </ns1:eltec>
      </xenoData>
      <revisionDesc>
         <change when="2025-12-30"/>
      </revisionDesc>
   </teiHeader>
   <text>
      <body>
         
         <div type="chapter">
            <head>
              I. A vásárcsarnokban.
            </head>
            <p>Cilike most már igazán nagy leány. Ezt senki többé kétségbe nem vonhatja. A ruhája
               hosszu; bokáig ér, anélkül, hogy titokban a hajtásokat le kellene eresztenie, a haját
               kontyba tüzi föl és szörnyen megkomolyodott, megokosodott.</p>
            <p>Hogy, hogy nem, azért még most is történik vele néha egy s más kis baleset.
               Ritkábban, az igaz, de hát azért mégis csak megesik.</p>
            <p>Most utoljára is mit hallottam! Egy fecsegő kis veréb ott az Erzsébet-téren
               csiripelte el nekem, de nagyon megkért, hogy ne mondjam tovább. Én nem is mondom
               senkinek, csak nektek, kis hugaim - ti meg bizonyára nem áruljátok el senki
               másnak.</p>
            
            <p>Cilike néhány hét óta Ella testvérénél van Budapesten. A betegség, amely miatt Jani
               sógor olyan ijedten sürgönyzött, szerencsére nem volt komolyabb jelentőségü, ugy,
               hogy Ella néhány nap mulva föl is kelt, anyuska pedig hazautazott.</p>
            <p>Cilike azonban még ott maradt, s az udvarias sógor s a jó Ella szivesen viszik őt
               néha-néha szinházba, moziba, hangversenyre, sétára és a muzeumokba, képtárakba.
               Nagyszerüen telik a Cilike ideje és levelei, amelyeket Kende Iluskához, az ő legjobb
               barátnőjéhez ir, rendesen igy kezdődnek:</p>
            <p>- Mese, mese, mese... olyan szép, hogy nem is lehet valóság.</p>
            <p>Ma azonban egy kis baj van a háznál.</p>
            <p>A kis babának, az icike-picike, rózsasziromhoz hasonló aranyos angyalkának, aki
               egyenesen Tündérországból repült Ellához, a foga jött s Ella egész éjjel nem aludt;
               folyton hordozta a siró-rivó kis jószágot. Reggel pedig a szakácsné nagy lárma és még
               nagyobb kiabálás, sirás-rivás között kijelentette, hogy ő egy percig sem marad
               tovább: a nagynénje halálosan beteg, neki azonnal el kell utaznia. Azzal se szó, se
               beszéd tovább, összepakkolt és sürü könnyhullatások közt eltávozott.</p>
            <p>Ella, aki félénk, tapasztalatlan fiatal asszony létére a hatalmas, káplár-hangu
               szakácsnéval szemben alig mert egy-két szerény megjegyzést megkockáztatni, most
               tanácstalanul nézett össze Cilikével.</p>
            <p>- Szépen vagyunk! - sóhajtotta - most mit fogunk csinálni! A dada alszik, nem
               költhetem fel, egész éjjel nem aludt... takaritani kell, főzni kell, a babának fürdőt
               kell késziteni.</p>
            <p>- Csak ne essünk kétségbe! - vigasztalta Cilike, - nem olyan nagy baj az egész. Én
               majd kitakaritom a szobákat és meg is főzöm az ebédet, csak egy kicsit segits nekem,
               addig majd aztán a dada is fölébred.</p>
            <p>- Igen ám, csakhogy mit főzzünk? Nincs semmi sem itthon. Éppen ma akartam elmenni a
               vásárcsarnokba a szakácsnéval mindenfélét bevásárolni.</p>
            <p>- Az se baj. Majd elmegyek én bevásárolni, - ajánlkozott készséggel Cilike. - Hiszen
               tudod, hogy otthon is hányszor vásároltam magam.</p>
            <p>- Hát jól van, - kapott rajta Ella. - Itt van pénz a bevásárlásra, csak vigyázz
               aztán, kérlek, mert a fővárosban más ám, mint vidéken.</p>
            <p>- Csak bizd rám, - jelentette ki Cilike öntudatosan és sietve ment be szobájába
               öltözködni.</p>
            <p>Igen büszke és boldog volt, hogy most milyen fontos feladatot fog végezni. Nagy
               örömében felvette a himzett fehér bluzát s az uj csipkés napernyőjét is kezébe vette
               s aztán tetszelegve pillantott a tükörbe. Igazán csinos volt.</p>
            <p>- De Cilike, - csodálkozott Ella, - hiszen igy a Margitszigetre mehetsz sétálni, de
               nem a vásárcsarnokba. Legalább azt az uj csipkés napernyőt ne vidd magaddal.</p>
            <p>Cilike, a hiu kis Cilike, fülig pirult s valamit hebegett-habogott, de a napernyőt
               azért nem tette le. Hogyisne! Csak nem mulaszt el egy ilyen kedvező alkalmat, ahol
               büszkélkedhetik a szép napernyőjével. Azzal karjára kapta a kosarat és sietve szaladt
               le a lépcsőn. Alig volt Ellának annyi ideje, hogy utána kiáltson:</p>
            <p>- Aztán a tele kosarat nehogy magad cipeld haza. Add oda egy kis fiunak, pár
               krajcárért majd hazahozza!</p>
            <p>A vásárcsarnokban meg is tette a hatását a fehér, himzett bluz és a csipkés
               napernyő.</p>
            <p>Az árusok mind „nagyságos asszonynak” szólitották Cilikét s ha alkudozni próbált,
               nevetve mondták: - Ej, ej, ilyen fiatal kis menyecske és hogy tud már alkudni!</p>
            <p>Cilikének csak ugy dagadozott a keble a büszkeségtől és az önérzettől. Ime, milyen
               tekintélye van, fiatal asszonynak nézik már őt! Örömében aztán el is felejtett
               alkudozni, megadta mindenért, amit kértek s nemsokára megtelt a kosár karján
               mindenféle jóval, amiről tudta, hogy a sógor is, Ella is szeretik. Vett csibét,
               halat, zöldséget, krumplit, mindenfélét.</p>
            <p>- Nagysága kérem, majd én viszem a kosarat, - hangzott körülötte három-négy kis ifju
               csirkefogó szájából s majd lehuzták a kosarat karjáról.</p>
            <p>Cilike kiválasztotta, amelyiknek a legbizalomgerjesztőbb arca volt, annak átadta a
               kosarat s meginditotta maga előtt.</p>
            <p>Amint azonban a kijárat elé értek, egyszerre rémülten kiáltott fel Cilike:</p>
            <p>- Jézus Mária, hol a napernyőm!</p>
            <p>Azt bizony a vásárlás hevében valahol elhagyta s hirtelen mintha derengeni is kezdett
               volna emlékezetében, hogy melyik fülkénél tette le a kezéből, amig pénzt váltott.</p>
            <p>- Állj meg, - kiáltott a kisfiura, - várj meg itt a kapuban, amig visszajövök!
               Elvesztettem valahol a napernyőmet, megyek és megkeresem. Várj addig itt reám,
               mindjárt jövök!</p>
            <p>Az ifju csirkefogó derülten mosolygott, egy gyöngéd pillantást vetett a duzzadó
               kosárra karján, Cilike pedig esze nélkül rohant vissza a csarnokba.</p>
            <p>Szaladt egyik fülkétől a másikhoz, de mindenütt méltatlankodva utasitották vissza.
               Itt nem maradt csipkés napernyő, nem is látták, nem is tudnak róla, csak nem gondolja
               a nagysága, hogy ők eldugják! Volt aki még haragosan rá is támadt Cilikére - hogy
               meri őt gyanusitani! - Cilike ijedten kért bocsánatot és csüggedten hagyott fel
               minden további kereséssel. A napernyőnek vége, elveszett, arról le kell mondani. Ki
               tudja, ki fog vele büszkén sétálni vasárnap délután a Népligetben!</p>
            <p>- Menjünk haza - szólt a kapuban nagyon vékony, csendes hangon a kis fiuhoz - azaz
               csak akarta neki mondani; mert az ifju csirkefogó nem volt sehol.</p>
            <p>Cilike megdörzsölte a szemét, mert azt hitte, hogy nem lát jól s mégegyszer
               körülnézett. Aztán elkezdte keresni mindenfelé az ifjut éppen ugy, mint előbb a
               napernyőjét - de bizony az ifju éppen ugy nem került elő, mint a napernyő. - Eltünt
               örökre, végkép, a tele kosárral együtt...</p>
            <p>Na hát ennyi csapás igen sok volt egy érző, fiatal leányszivnek. A könnyek
               kibuggyantak Cilike szeméből és csak ugy potyogtak a himzett fehér bluzra.
               Tanácstalanul nézett körül. Most mit tegyen? Nem mert senkihez sem fordulni, csak
               szégyelte magát borzasztóan, hogy vele ilyesmi megtörténhetett! Legjobban szeretett
               volna leülni az utca szögletén és sirni, sirni hangosan, vagy még inkább elsüllyedni
               - igen, elsüllyedni, mint hajdan, régen, amikor még kis leány volt és mindenféle
               viszontagság és baleset érte.</p>
            <p>Dehát örökké csak nem maradhatott itt a vásárcsarnok kapujában állva, mint az élő
               baleset szobra. Az emberek már kezdtek megfordulni utána. Lesujtva, busan ballagott
               hazafelé azon az uton, amelyen alig egy órával ezelőtt olyan büszkén, délcegen és
               begyesen lépkedve jött errefelé. Hogyan fog most Ella előtt megállni... Se
               napernyő... se kosár... se ebéd... se pénz...</p>
            <p>Hát erre a viszontlátásra boritsunk is fátyolt. Ella később nevetett rajta, de Cilike
               még most is csak homályosan emlékszik vissza az egészre, mint valami gonosz
               álomra...</p>
            <p>A baba sirt, a dada még aludt s mialatt Cilike busan kezdte kinyögni szomoru
               vallomását - az előszobában csengettek s valaki vigan nevetve toppant be.</p>
            <p>- No ugy-e, ez aztán a meglepetés! Remélem, váratlan vendég mindig a
               legkedvesebb!</p>
            <p>Kőváry Laci volt, aki ma reggel érkezett Budapestre s első utja ide vezette.</p>
            <p>Ella hirtelenében azt sem tudta, most mit tegyen. Csak az állott előtte világosan,
               hogy a férje délben hazajön s nem lesz ebéd.</p>
            <p>Hirtelen Cilike karjai közé tette a siró-rivó kis babát, kalapot, kabátot kapott
               magára s leszaladt a lépcsőn, hogy valamit vásároljon.</p>
            <p>Kőváry Laci csodálkozva nézett Cilikére, rögtön észrevette, hogy itt valami történt,
               de aztán - visszaemlékezve a mult idők sok apró viszontagságára - nem kérdezősködött
               tovább, hanem szerényen eltávozott, kijelentvén, hogy majd délután visszajön.</p>
            <p>Cilike pedig a bömbölő kis babával karján odaállott az ablakhoz, a gyerek
               szórakoztatására egy vig indulót dobolt rajta s közben sóvárogva nézett le az utcára.
               De maga sem tudta, hogy mit néz, mit keres: a napernyőjét-e, az ifjú csirkefogót a
               tele kosárral - vagy talán - Kőváry Lacit?...</p>
            
         </div>
         <div type="chapter">
            <head>
               II. Hazafelé.
            </head>
            <p>Hat hét telt el azóta, hogy Cilike az édesanyjával utnak indult Budapestre, Ellához,
               ápolni a beteg fiatalasszonyt és vezetni a háztartását. Szerencsére a komoly gondok
               helyett inkább mulatságban volt része Cilikének, s most már anyja, megelégelve a kis
               lány hosszas távollétét, egyre-másra irta a sürgető leveleket.</p>
            <p>- Üres a ház nálad nélkül, kislányom - irta anyuska -, elég volt már a mulatozásból,
               jöjj haza!</p>
            <p>Cilike hát csomagolt és készülődött az utra.</p>
            <p>- De hogyan fogsz egyedül utazni? - aggódott Ella. - Sem Jani, sem én nem kisérhetünk
               el és az ismerőseink közül sem utazik éppen most arrafelé senki!</p>
            <p>- Ugyan kérlek, hiszen nem vagyok már én gyermek, - mondta Cilike fölényesen. - Aztán
               utaztam én már egyedül máskor is.</p>
            <p>- Ugyan mikor?</p>
            <p>- Hát mikor Somkutra mentem, Teréz nénihez. Nem emlékszel?</p>
            <p>- Az egészen más volt. Az csak négyórai rövid utazás. De most tiz órát kell vonaton
               ülni és még át is kell szállani!</p>
            <p>- Az sem olyan nagy dolog. Hát az amerikai lányok hogy utaznak hetekig egyedül,
               minden kisérő nélkül?</p>
            <p>- Azok nem Cilikék, - jegyezte meg Ella mosolyogva.</p>
            <p>Cilike fölhuzta az orrocskáját.</p>
            <p>- Bennem is van annyi komolyság és önállóság, mint bennök, - mondta teljes
               önbizalommal. - Meglásd majd, milyen jól érkezem meg, minden baleset nélkül. Itt ti
               kikisértek a vonathoz, Jani majd elhelyez a nőiszakaszban s ott meg anyuskáék várni
               fognak. Annyit meg tudok, hogy a vonaton nem kell senkivel szóbaállani. Ülök szép
               csendesen a sarokban, olvasok, nézek ki az ablakon s ha megéhezem, kicsomagolom az
               elemózsiás kosarat és megebédelek.</p>
            <p> Miután nem tehetett egyebet, Ella is belenyugodott abba, hogy Cilike egyedül utazik.
               Ellátták jó tanáccsal, meg egy nagy elemózsiás kosárral, megmagyarázták neki
               pontosan: hol, mikor kell átszállani s aztán kocsira ültek és kivitték a
               vonathoz.</p>
            <p>Ott kedves meglepetés várta Cilikét.</p>
            <p>Kijöttek mind a budapesti barátnői a vasuthoz, hogy még egyszer lássák és
               elbucsuzzanak tőle. Hoztak neki virágot, mindegyik egy-egy szép bokrétát, amelyeket
               Cilike meghatva vett át. És gondolatban már előre örült, hogyan fog ő otthon
               eldicsekedni a barátnőinek, hogy mennyi szép bokrétát kapott - az udvarlóitól.</p>
            <p>Aztán elindult a vonat.</p>
            <p>- Szervusz! Szervusz... Isten veled!... Irj mindjárt, ahogy megérkezel!... Küldj
               képeslevelezőlapot... - hangzott utána kórusban. Kendők lobogtak, integettek, amíg
               csak a vonat füstje látszott s Cilike elérzékenyedve fujta ki az orrát.</p>
            <p>Aztán leült a sarokba, az ablak mellé s hiven betartotta a programmot.</p>
            <p>Utitársaival nem állt szóba, amit annál könnyebben megtehetett, mert nem is volt más
               utitársa, csak egy fogfájós öreg asszony, aki hol bóbiskolt, hol nagyokat nyögve
               szivta a fogát.</p>
            <p>Cilike elővette a könyvet, amelyet erre az alkalomra kapott a sógorától; Rostand
               Cyrano de Bergerac-ja francia eredetiben, s nagy élvezettel kezdte olvasni. Egy kissé
               sajnálta ugyan, hogy senki se látja, milyen művelt ő, mert ime, franciául is tud
               olvasni, de aztán csakhamar elfelejtett minden kislányos hiuságot, mert a szép versek
               teljesen lekötötték figyelmét.</p>
            <p>Telt az idő s nemsokára közeledtek Felső-Szigetre, ahhoz az állomáshoz, ahol
               Cilikének át kellett szállani.</p>
            <p>Gondosan szedte össze Cilike a bokrétáit és az elemózsiás kosarát, egyéb
               kézipodgyásza nem is volt, fölvette kalapját, kabátját, s mikor megállott a vonat,
               bátran ugrott le róla. De amint körülnézett a pályaudvaron, elfogódva állott meg. Nem
               tudta merre menjen. Három-négy vonat is állott a nyilt pályán a sineken, az emberek
               jöttek-mentek, egyik ide szállott föl, a másik oda, mindenki sietett s Cilikére nem
               figyelt senki.</p>
            <p>Egy pillanatig tanácstalanul állt ott, de aztán eszébe jutott, hogy mindössze csak
               tiz perce van az átszállásra. Hirtelen odafordult egy vasuti szolgának látszó
               emberhez, aki kezében kis kézi lámpást tartva sietett el mellette.</p>
            <p>- Kérem szépen, melyik vonat megy Kondoros felé?</p>
            <p>- Az ott ni, - intett a vasuti szolga hüvelykujjával hátrafelé bökve s azzal már tul
               is volt a harmadik vágányon.</p>
            <p>- Köszönöm szépen - rebegte Cilike, aztán megfordult s szaladt gyorsan abba az
               irányba, ahol a vonatot látta.</p>
            <p>Felugrott a legelső kocsiba s aztán az egyik fülkében kényelmesen elhelyezkedett.
               Levetette kabátját, kalapját, maga elé tette az elemózsiás kosarat, azzal a jó
               szándékkal, hogy mindjárt meg is fog uzsonnázni s aztán a virágait kezdte
               rendezgetni, amelyekre egész uton a legnagyobb gondja volt.</p>
            <p>Szembe vele ült egy fiatal leány, aki barátságos érdeklődéssel kisérte figyelemmel
               Cilikét. Látszott, hogy szivesen megszólitaná, csak egy kis biztatást vár. Cilike is
               megunta már a sok hallgatást s nyájasan rámosolygott utitársnőjére.</p>
            <p>- Hova utazik ön? - kérdezte azonnal a fiatal leány s barátságosan hajolt közelebb
               Cilikéhez.</p>
            <p>- Én Kondorosra utazom, haza a szüleimhez, - felelt nyájasan Cilike. - És ön?</p>
            <p>A fiatal leány egyszerre ijedten ugrott fel.</p>
            <p>- Szent Isten! Hiszen ez a vonat Budapestre megy! Eltévesztette a vonatot! A
               kondorosi vonat az ott ni, a második vágányon! Gyorsan, gyorsan, ugorjon le, mert
               azonnal indulunk.</p>
            <p>Cilike nem volt sem élő, sem holt. Hirtelen összenyalábolta virágait, leugrott a
               kocsiból s aztán esze nélkül rohant ahhoz a vonathoz, amelyet a fiatal leány
               megjelölt neki. Ott megint felugrott a legelső kocsiba, reszketve, félig ájultan
               támolygott be az egyik fülkébe s körül se nézve roskadt le az ülésre.</p>
            <p>- Kérem, kérem! - kiáltott egy jóképü, kövér öreg bácsi, akinek éppen az ölébe esett
               s udvariasan áttelepitette Cilikét a másik ülésre.</p>
            <p>- Oh, bocsánat!... Bocsánatot kérek... - nyöszörgött Cilike. - Én... én... majdnem
               Budapestre mentem vissza... Jaj Istenem, hát ez vajjon jó vonat?</p>
            <p>- Persze, hogy jó vonat, - nevetett az öreg ur, - nincs ennek semmi baja.</p>
            <p>De aztán megesett a szive a kis leány borzasztó zavarán és nyájasan kérdezte:</p>
            <p>- Tulajdonképpen hová akar utazni?</p>
            <p>- Kondorosra, - nyögte inkább, mint mondta Cilike.</p>
            <p>- Helyes. Akkor jó vonatra ült, - nyugtatta meg az öreg ur. - Máskor tessék mindig a
               kalauzt megkérdezni, ha nem ismeri ki magát. De éppen ideje volt, hogy leszállt, lám,
               már el is indult a budapesti vonat. </p>
            <p>Cilike kinézett az ablakon.</p>
            <p>Ott suhant el előtte lassan, csendesen a vonat, amelyről az imént ugrott le, s az
               egyik kocsi ajtajában ott állott az a fiatal leány, aki öt percig volt az
               utitársnője. Kezében tartotta a Cilike kalapját és kosarát és még most is kiáltozott
               és integetett utána.</p>
            <p>De már késő volt.</p>
            <p>- Jeszusom! A kalapom! - kiáltott Cilike a fejéhez kapva s kiejtette kezéből a
               bokrétákat, amelyeket mostanáig görcsösen szorongatott.</p>
            <p>- Biz az már megy Budapestre! - nevetett jóizüen az öreg ur. - No de sebaj, csakhogy
               magácska is nem megy vele!</p>
            <p>Cilike megsemmisülve roskadt le az ülésre.</p>
            <p>Hogyan fog ő kalap nélkül megérkezni? Mit fognak mondani a barátnői, ha megtudják,
               hogyan járt?... És hát az elemózsiás kosár?...</p>
            <p>Nem, ez több volt, mint amennyit egy mélyen érző kis leány szive elviselhetett...
               Elkezdett sirni s könnyei oly sürün omlottak, mint mikor a zsilipet fölhuzzák a
               gátnál.</p>
            <p>Az öreg ur egészen megrőkönyödve nézte s aztán próbálta vigasztalni:</p>
            <p>- Hiszen nem olyan nagy baj az, kérem. Majd sürgönyözünk a legközelebbi állomásnál s
               meglássa, hogy legkésőbb holnaputánig már meg is kapja a kalapját. De hát ne tessék
               annyira a lelkére venni no. Ejnye, ejnye, szegény kislány, no!...</p>
            <p>Lassanként aztán lecsendesedett Cilike, megköszönte az öreg ur kedves részvétét s
               utoljára már maga is nevetett ezen a furcsa baleseten.</p>
            <p>De hajh! Hamar elment a kedve a nevetéstől, amint megérkezvén Kondorosra, ott látta
               az állomásnál várakozni nemcsak anyuskát és apuskát, a két öccsét, - hanem három
               barátnőjét is - és két fiatalembert... Halmi Sándort és Kőváry Lacit! Mindegyiknek
               virág volt a kezében és ugy várták ünnepélyesen Cilikét - a nagy utazót!</p>
            <p>És Cilike, amint leszállt a vonatról, kalap nélkül, kabát nélkül, kezében szorongatva
               bokrétájának romjait, legjobban szeretett volna - hát igen, legjobban szeretett
               volna elsüllyedni, ugy mint már hajdan is annyiszor szeretett volna, különféle
               balesetei és fölsülései alkalmával.</p>
            <p>De a föld most se nyilt meg és Cilikének nem maradt egyéb hátra, mint az első
               üdvözlések után azonnal tüzetesen elmesélni kalandos utazásának történetét.</p>
            <p>Mindenki nevetett, csak anyuska csóválta komolyan a fejét.</p>
            <p>- Bizony, kis lány vagy te még Cilikém, - mondta - még pedig szeles kis lány! Többet
               nem engedlek egyedül utazni.</p>
            
         </div>
         <div type="chapter">
            <head>
            III. A nemezis.
            </head>
            <p>Husvétra Cilike elment látogatóba Teréz nénihez, Somkutra. Abban az évben a husvéti
               ünnepek éppen nagyon későre estek, ugy, hogy már egészen kitavaszodott. Különben is
               gyönyörü, meleg tavaszi idő volt. Már egészen zöld volt minden, erdő, mező, az a
               friss, üde zöld szin, amilyent csak egyszer egy évben, csak áprilisban lehet látni,
               midőn a tavaszi eső után egyszerre kizöldül minden s mikor a nap rásüt, mintha
               aranyoszöld fátyol csillogna a rét selymes füvén s a rügyező bokrokon.</p>
            <p>Cilike, a saját kifejezése szerint „borzasztóan” szerette a tavaszt. Nagy volt tehát
               a boldogsága, mikor Teréz néni meghivta az ünnepekre falura, ahol igazán a maga
               szépségében és pompájában láthatta és élvezhette az ébredő természetet, nem ugy, mint
               városon, ahol legfeljebb abból látható a tavasz közeledése, hogy a kávéházak elé
               kiteszik a poros, egész télen át pincében sinylődő leanderfákat.</p>
            <p>- Megnőttél, kislány! - mondta Teréz néni vidáman, egyet penderitve Cilikén, midőn a
               kocsiból egyenesen a nyakába ugrott. - Már egészen nagy lány lehetnél - ha az
               volnál!</p>
            <p>- Az is vagyok már! - dicsekedett Cilike, - nézze csak, Teréz néni, mennyivel
               hosszabb a ruhám, mint mult évben volt. A harisnyámból már alig látszik ki egy
               ujjnyi!</p>
            <p>- Az ám, - hagyta helyben nevetve Teréz néni, - no hát majd meglátjuk, hogy válik be
               a nagy leányság! Tudod-e, mi az ujság? A somkuti kastélyt és birtokot a grófék
               eladták s Miklós bátyádnak egy régi jó barátja vette meg, Gyárfás Dénes. Most az
               egész család ide költözött. Nagyon kedves, derék emberek, igen jó barátságban vagyunk
               együtt. Két aranyos, kedves leányka is van ott, Gizi és Erzsike, körülbelül olyan
               idősek, mint te, alig várják már, hogy megismerkedjenek veled!</p>
            <p>Cilike nagyot ugrott örömében.</p>
            <p>- De hiszen ez pompás! Mikor megyünk hozzájuk, édes Teréz néni?</p>
            <p>- Akár ma délután!</p>
            <p>De még addig sem kellett várni, mert Gizit és Erzsikét a kiváncsiság még délelőtt
               áthajtotta Teréz nénihez s Cilikét ott találták éppen az ebédlőben, amint az ut
               fáradalmait pihenve egy nagy darab vajaskenyeret villásreggelizett.</p>
            <p>A három leány egy pillanat alatt összebarátkozott, megölelték és összecsókolták
               egymást s aztán különböző nagyságu vajfoltokkal az arcukon és ruhájukon, az asztal
               köré telepedtek.</p>
            <p>- Hát ez igazán borzasztó kedves, hogy ti itt vagytok, - mondta Cilike, - milyen
               pompásan fogunk mi együtt mulatni!</p>
            <p>- Én is azt hiszem - bizonyitgatta Gizi, aki éppen egyidős volt Cilikével. - Tudod,
               itt faluhelyen az embernek alig van társasága. Fiatalemberek meg egyáltalán
               nincsenek.</p>
            <p>- No, azokban most véletlenül éppen nincs hiány, - szólt nevetve Erzsike, aki másfél
               évvel volt idősebb s már egészen nagy leánynak tartotta magát, - husvétra hazajött
               Jani bátyánk is, tudod, ő már elsőéves jogász, Budapesten tanul s vele jött egy jó
               barátja, Dévai Gyuri, nagyon kedves, vidám fiu. Meg aztán a jegyző urék Bandija is
               itthon van most, igaz, hogy még csak gimnazista, de már hetedikbe jár. Hát még a
               tiszteletes ur fia, Lehotay Illés, a kis doktor, ahogy nevezik, az már negyedéves
               medikus!</p>
            <p>- De nem is néz ám reánk, - ismerte be őszintén Gizi.</p>
            <p>- No, ami azt illeti, velem bizony nagyon szivesen elbeszélget - mondta egy kissé
               rátartóan Erzsike - és hétfőre megigérte, hogy eljön és táncol velünk!</p>
            <p>Cilikének csak úgy zúgott a feje a sok ismeretlen névtől s szerfölött restelte volna
               bevallani, hogy bizony neki odahaza nincs fiatalember társasága, sőt anyuska meg sem
               engedné, hogy fiuk járjanak a házhoz.</p>
            <p>- Hétfőn egész nap nálunk leszel, Cilikém, - csevegtek tovább a lányok, - már
               megbeszéltük Teréz nénivel s ő szivesen beleegyezett. Reggel korán piros tojásokat
               festünk, délelőtt majd eljönnek a fiuk öntözni, délután meg nagy társaság lesz nálunk
               s uzsonna után kivisszük a butorokat a nagy ebédlőből és táncolni fogunk! Meglásd,
               milyen pompásan mulatunk!</p>
            <p>Cilikének csakugy ragyogott az arca. Ilyen vidám, jó husvéti ünnepeket se töltött
               talán még soha, mint amilyenre most van kilátása. Hogy el fog majd dicsekedni vele
               otthon és az iskolában.</p>
            
            <p>Hanem a dicsekvés bizony elmaradt.</p>
            <p>Sőt ellenkezőleg, sok ideig Cilike mindig mélységesen hallgatott, mikor a somkuti
               husvétra került szó s hosszu idő telt bele, amig ő is olyan vigan tudott nevetni
               rajta, mint a többiek, akik szemtanui voltak az ő siralmas esetének.</p>
            <p>A délelőtt nagyszerüen telt el Gyárfáséknál. Volt sikoltozás, nevetgélés,
               szaladgálás, mikor a fiuk eljöttek öntözni s Cilike volt a legügyesebb, mert olyan
               fürgén tudott szaladni, hogy mindig sikerült elkerülni, ha valamelyik meg akarta
               locsolni.</p>
            <p>- Majd eléri magát is a nemezis, Cilike, - nevetett Jani, aki nem éppen a
               legudvariasabb módon egy pohár vizzel akarta a leányokat leönteni, de Cilike olyan
               ügyesen ugrott félre, hogy a pohár egész tartalma a földre loccsant s Janinak a
               ruhája és cipője lett tőle vizes.</p>
            <p>Hát ez a nemezis bizony hamarább elérkezett, mintsem Cilike óhajtotta.</p>
            <p>Délután a leányok az ebédlőben sürögtek-forogtak, megteritették az asztalt az
               uzsonnához, földiszitették virággal s aztán, mivel már egyéb dolguk nem volt,
               lementek a kertbe sétálni, mig a vendégek jönnek.</p>
            <p>A kastélyhoz gyönyörü nagy kert tartozott, ősrégi, terebélyes, árnyas fákkal. A kert
               közepén egy kis tó is volt, amelyen csónakázni is szoktak. Egy kis csónak is volt a
               parton levő cölöphöz kötve. A leányok beültek. Legkedvesebb mulatságuk volt a
               csónakázás. Erzsike eloldotta a csónakot s aztán evezni kezdtek.</p>
            <p>Már kétszer kerülték meg a kis tavat.</p>
            <p>Cilike, aki eleinte szepegett, kezdett nekibátorodni. Utoljára olyan bátor lett, hogy
               még ki is hajolt a csónakból, hogy egy szitakötőt megfogjon, mely a viz fölött
               surrant el. </p>
            <p>A szitakötőt ugyan nem fogta el, de elvesztette az egyensulyt és kibukott a
               csónakból. Szerencsére éppen a part közelében voltak. Cilike kézzel-lábbal kezdett
               evickélni, a leányok sikoltoztak, kiabáltak, a kastély felől futva közeledett Bandi
               és Gyuri és Lehotay Illés ur, aki hamar ledobta a kabátját, hogy beugorjon a vizbe
               Cilike után.</p>
            <p>De erre nem is volt szükség, mert a part mentén a viz alig ért deréknél följebb, s
               Cilike prüszkölve és hadonázva, félig nevetve, félig sirva már ki is gázolt a
               partra.</p>
            <p>Hát siralmas látvány volt az igaz, amint ott állott csepegő ruhával, vizes hajjal, de
               a lányok, látva, hogy nem történt semmi baj, hangosan kezdtek nevetni. Cilike is
               velök nevetett, meg a fiuk is.</p>
            <p>- A nemezis, Cilike, a nemezis! - kiáltotta Jani.</p>
            <p>Gizi és Erzsi közrefogták Cilikét s hamar fölfutottak vele a kastélyba, száraz
               fehérnemüt adtak reá, jól megdörzsölték, forró teát itattak vele, hogy meg ne hüljön
               s aztán átküldtek Teréz nénihez egy másik ruháért.</p>
            <p>Cilike csak azt röstelte, hogy balesetének a fiuk is tanui voltak, de megfogadta,
               hogy máskor a csónakban óvatosabb lesz.</p>
            <p>Ezenközben megérkeztek a vendégek s mivel gyönyörü, meleg tavaszi nap volt, ismét
               lementek a kertbe.</p>
            <p>Cilike volt a társaság középpontja, s mindenkinek el kellett mesélnie, hogyan
               pottyant a vizbe. A leányok és fiuk megállottak egy kanyarulatnál, egy kis lugas
               előtt s Cilike mesélt, mesélt az ő szokott szeles modorában s nem vette észre, hogy a
               háta mögött egy kád áll, tele vizzel, amelyből a kertész szokta öntözni a
               virágokat.</p>
            <p>Egyet lépett hátrafelé s azzal szépen beleült a kádba. A lábai a levegőben
               kalimpáltak, a kezeivel meg ijedten kapkodott valami láthatatlan mentőeszköz
               után.</p>
            <p>Olyan komikus volt ez a látvány, hogy a leányok és fiuk hangosan kezdtek nevetni, s a
               nevetéstől alig birták kihuzni Cilikét kényelmetlen helyzetéből.</p>
            <p>Cilike is nevetett, bár egy kissé savanyuan, s azzal Erzsike és Gizi megint
               közrefogták és futottak föl vele a szobába, ahol immár másodszor kellett Cilikének
               száraz ruhát váltani.</p>
            <p>Teréz néni csak összecsapta a kezét, mikor ismét átszaladt a szobalány hozzá
               ruhákért.</p>
            <p>- Jézus Mária, - kiáltott - hát az a leányka ma egész nap fürdik, ruhástól? Mondja
               meg neki, kérem, hogyha mégegyszer beleesik a vízbe, már csak a magam ruháiból
               adhatok!</p>
            <p>- Lássa Cilike, - nevetett Jani, mikor a kis lány megint előkerült, - sorsát senki
               sem kerülheti el! Magának ma igazán husvét hétfője volt, a locsolás napja!</p>
            <p>A többiek is mind mondtak egy-egy tréfás, vidám megjegyzést és Cilike - mit tehetett
               egyebet - szintén velük nevetett s legjobban ő élcelődött a kettős balesetén!</p>
            <p>De azt elhatározta, hogy otthon ezzel az élményével nem fog eldicsekedni!</p>
            
         </div>
         <div type="chapter">
            <head>
              IV. Kirándulás a kék hegyekre.
            </head>
            <p>Cilike somkuti időzését még egy nevezetes eset tette emlékezetessé. Igaz, hogy ő
               arról sohase beszélt, sem a naplójában föl nem jegyezte, én azonban mégis értesültem
               róla s elmondom, ugy, ahogy történt.</p>
            <p>Egy délután künn sétáltak a mezőn Cilike, Gyárfás Erzsike és Gizi, Jani, a bátyjok és
               Bandi, a jegyző urék gimnazista fia. Gyönyörü idő volt; a nap bucsuzni készült és
               aranyvörös sugarai csak ugy szikráztak végig a vadvirággal boritott mezőn. A levegő
               olyan tiszta és átlátszó volt, mint egy fehér menyasszonyi fátyol s a távoli hegyek
               ugy rajzolódtak a világos, ragyogó szemhatárra, mint valami sötétkék óriások.</p>
            <p>- Nézzék csak a Dobogót, - figyelmeztette Jani a lányokat az egyik hegycsucsra, - a
               nap éppen mögötte áldozik le; az öreg hegy mindjárt olyan lesz, mintha egy kék
               takarót boritana magára, a nap sugarai meg vérvörös foltokat hintenek reá. Sehol se
               láttam még a naplementének olyan gyönyörü szinjátékát, mint ott a Dobogó csucsán.
               Tavaly nyáron ott néztem egyszer végig és mondhatom, felséges látvány volt. Sohse
               felejtem el!</p>
            <p>- Nézzük meg mi is! - kiáltott fel Cilike, akit a Jani költői leirása egészen
               fellelkesitett.</p>
            <p>- Nagyon messze van, - mondta Jani. - Több mint egy óra s a Dobogó csucsára csak
               lóháton lehet feljutni.</p>
            <p>- Annál jobb! - buzgólkodott tovább Cilike. - Milyen nagyszerü volna lóháton tenni
               egy kirándulást. Holnap mindjárt el is mehetnénk!</p>
            <p>- Először is nincs ló, - nevetett Erzsike, - másodszor nem tudunk lovagolni egyikünk
               sem, harmadszor meg tudod, hogy Jani holnap utazik vissza Budapestre.</p>
            <p>Cilikét azonban nem volt oly könnyü lebeszélni a szándékáról, ha egyszer valamit a
               fejébe vett.</p>
            <p>- Lányok, - mondta este, mikor elváltak - én elhatároztam, hogy megnézem a
               naplementét a kék hegyekről. Borzasztó kedvem van hozzá. Akartok velem jönni?</p>
            <p>- Legfeljebb csacsiháton, - nevetett Erzsike - mert hiszen mondtam már, hogy nincs
               hátaslovunk!</p>
            <p>- Nohát majd keresek én egy lovat a faluban, - felelt Cilike egy kissé durcásan - és
               ha nem akartok a kedvemért semmit megtenni, hát majd elmegyek magam!</p>
            <p>Erzsike és Gizi azt hitték, hogy Cilike csak tréfál s igen meg voltak lepetve, mikor
               másnap délelőtt ragyogó arccal állitott be hozzájuk s vigan ujságolta:</p>
            <p>- Már találtam is egy lovat! A Kovács Kis Péternek van egy nagyon jámbor lova, azt
               mondja, a komája azon szokott mindig felmenni a Dobogóra, a juhokat megnézni. Igen
               szelid, jóindulatu paripa, már meg is barátkoztunk, vittem neki cukrot. Délután négy
               órakor indulunk! A Kovács fia, a kis Pista gyerek fog kisérni egészen odáig!</p>
            <p>Erzsike és Gizi nem akartak hinni a fülüknek, de mikor látták, hogy Cilike egészen
               komolyan beszél, ők is fellelkesedtek. Futottak ők is mindenfelé a faluba, hogy még
               két nemes paripát fölhajszoljanak, de még csak egy csacsit sem találtak. Munkába
               voltak fogva valamennyien, az édes apjok meg, mikor nagy bátortalanul előhozták neki
               tervüket, hát először kinevette, azután meg leszidta őket.</p>
            <p>Igy hát Cilike, akinek volt annyi esze, hogy Teréz néninek és Miklós bácsinak egy
               szót sem szólt, egyedül maradt a kirándulásra.</p>
            <p>Csak egy nagy akadály volt még. Kovács Kis Péter gazd’uram figyelmeztette Cilikét,
               hogy ez a ló nincs szokva hozzá, hogy asszonyok üljenek a hátára s hosszu, libegő
               szoknya verdesse az oldalát. Fiuruháról kellett hát gondoskodni.</p>
            <p>Erzsike és Gizi megigérték, hogy majd ők gondoskodnak róla, csak jöjjön át hozzájuk
               mindjárt ebéd után.</p>
            <p>Cilike jóformán ebédelni se tudott a nagy izgatottságtól s ebéd után azonnal rohant
               át Giziékhez, akik már éppen olyan izgatottan várták a szobájukban.</p>
            <p>- Itt van Janinak egy tavalyi nyári nadrágja, - kiáltott örvendezve Erzsike - ez azt
               hiszem éppen jó lesz.</p>
            <p>Miután azonban Jani egy hórihorgas, nyurga fiu volt, Cilike meg csak középtermetü, a
               nadrág pont a nyakáig ért s legfeljebb ugy vehette volna föl, ha a két zsebén
               keresztül kidugja a karját. A próba tehát igen siralmasan ütött ki s a három leány
               tanácstalanul nézett egymásra.</p>
            <p>- A Bandi ruhája talán jó volna, - vélekedett Gizi, - el kellene tőle egyet
               kérni.</p>
            <p>- A világért sem! - szörnyülködött Cilike, - nem akarom, hogy tudjon róla valamit.
               Nagyon restelném magam előtte fiuruhában!</p>
            <p>- Hopp! Megvan már! - kiáltott örvendezve Erzsike, - most jut eszembe, hogy Eulália
               néninek tavaly itt maradt a bicikli-kosztümje. Szegény Eulália néni, emlékszel
               mennyit nevettünk, mikor itt a parkban biciklizni tanult s mindegyre felborult! Fenn
               van a ruhája a padláson, a nagy sárga almáriomban. Hozzuk le!</p>
            <p>Mint a szélvész rohant fel a három lány a padlásra, s a lehető legrövidebb idő alatt
               Cilike már bele is bujt a kissé molyette bicikli-kosztümbe.</p>
            <p>Eulália néni kicsiny termetü volt ugyan, de nagyon kövér, s a bő, ráncos,
               csokoládészinü bugyogó meg a céklavörös bluz hozzá nagyon furán állott Cilikén. De
               hát ők meg voltak elégedve vele - s ez volt a fő..</p>
            <p>Most aztán elindultak gyorsan Kovács Kis Péter uram házához, mert már négy óra felé
               járt az idő. A Pista gyerek már várta a kisasszonyokat, s a megigért fényes hatosok
               reményében ragyogó arccal vezette ki az udvarra a jámbor fehér Pegazust, amely busan
               horgasztotta le a fejét. A hátán valami nyeregféle himbálózott, a hátsó lába meg be
               volt kötve.</p>
            <p>- Nem sántit? - kérdezte Erzsike, kissé gyanakvólag vizsgálgatva a lovat.</p>
            <p>- Oh dehogy kérem, - bizonygatta önérzetesen a Pista - csak a legyek csipik, azért
               kapkodja a fejét.</p>
            <p>Gizike szinte tisztelettel fordult a bátor Cilikéhez.</p>
            <p>- Itt ülsz fel reá?</p>
            <p>- Nem - felelt Cilike némi bizonytalansággal - azt hiszem, jobb lesz, ha majd a falu
               végén ülök fel. Vezesd ki a lovat, Pista.</p>
            <p>Megindult a furcsa menet. Elől Pista, kantáron vezetve a bánatos lovat, amely bizony
               nemcsak a fejét kapkodta, hanem az egyik lábára egész határozottan sántitott is. A
               ló után haladt Erzsike és Gizi igen ünnepélyes arccal, közrefogva Cilikét, aki a
               csokoládészinü bicikli-bugyogóban valóságos látványosságszámba ment. A céklavörös
               bluz a napfényben annyira viritott, hogy Gizi félénken meg is jegyezte:</p>
            <p>- Csak aztán a bikával ne találkozzál, Cilike!...</p>
            <p>- Oh dehogy, - felelt Cilike kissé nyugtalanul - hiszen én egészen más irányban fogok
               menni.</p>
            <p>Pista már jó előre értesitette a falu összes gyerekeit, hogy mi készül ma itt s amint
               a furcsa menet végigvonult az uton, innen is, onnan is, kerités mögül, kapu aljából
               visitozva rohantak elő a kócos gyerekek s egymásnak kurjongatva kiabáltak:</p>
            <p>- Hé te, Peti, hé te Feri, hé, gyertek csak hamar, nézzed! A kisasszonyok lovagolni
               fognak!</p>
            <p>A kiséret egyre szaporodott, s mire a falu végére értek, körülbelül az összes
               gyerekek ott álltak körülöttük, s szájtátva nézték, hogy mi lesz most. Pista, fontos
               szerepének tudatában, önérzetesen nézett rájuk, s erősen fogta a kantárt. Cilike
               pedig egy nagyot fohászkodva készült felülni a lóra.</p>
            <p>Igen ám, csakhogy most valami váratlan nehézségbe ütközött. A sovány, csontos ló
               nagyon magas volt, kengyelvasnak pedig hire sem volt, s szegény Cilike bármiként
               erőlködött is, sehogy sem birt fölmászni a ló hátára. Erzsike és Gizi mindenképpen
               próbáltak segiteni neki, de nem értettek hozzá, s hárman, együttes erővel sem birtak
               boldogulni.</p>
            <p>- Tessék felugrani rá, - biztatta Pista a kisasszonyt - én is ugy szoktam mindég!</p>
            <p>Hanem hát ez sem sikerült - a falubeli gyerekek nagy gyönyörüségére, akik már egész
               bizalmas közelségben vették körül a három leányt. Mindenki igen izgatott volt, csak
               a ló állott ott csendes nyugalommal, s lehorgasztotta fejét, mintha elmult idők szép
               emlékein borongana...</p>
            <p>- Hopp, megvan! - kiáltott Pista, aki ugy látszott, hogy a falu lángesze volt. -
               Állitsuk be a lovat az árokba, s a kisasszony majd a partról egészen könnyen
               lemászhat rá!</p>
            <p>Ez a tanács igen elfogadható volt, csak a kivitele ütközött némi nehézségekbe, mivel
               a jámbor lovacska sehogy sem birta megérteni, miért kell neki most az árokba
               beállani? Végre azonban együttes erővel sikerült letuszkolni szegényt. Pista huzta a
               kantárnál fogva, a gyerekek taszigálták hátulról, Cilike s a két leány nógatták
               oldalról. Szerencsére az árokban nem volt viz, s amint leért Villám, - igy hivták a
               jó öreget - azonnal kibékült a helyzettel, mert pompás friss füvecske zöldült az árok
               szélén, amelyből tüstént kezdett lakomázni. Most már világért sem volt többé olyan
               mélabus, s ugy látszott, teljesen meg van elégedve sorsával.</p>
            <p>Cilike aztán, - ismét az összes gyerekek támogatásával, - óvatosan lemászott a
               partról s valahogy szerencsésen elhelyezkedett a Villám hátán.</p>
            <p>Közben ugyan, - ha Erzsike idejekorán nem figyelmezteti, - majdnem megtörtént vele az
               a baleset, hogy a jobb lábát teszi először a nyeregbe s akkor bizony hátat forditott
               volna a ló fejének! De hát ezt szerencsésen elkerülte s végre büszkén és délcegen ott
               ült a nyeregben s megragadta a kantárszárat.</p>
            <p>- Isten veletek! Isten veletek! - intett elérzékenyedve a lányoknak. - Én már megyek!
               Nemsokára ott leszek a kék hegyeken tul!... Indulj, Villám!</p>
            <p>Villám azonban nem indult. Oly békésen és boldogan legelészett ott az árokban, mintha
               csupán csak azért hozták volna őt ide és egyáltalán semmi hajlandóságot se mutatott
               megmozdulni erről az áldott, jó helyről.</p>
            <p>Pista a kantárnál fogva kezdte huzni, rángatni, a gyerekek rikoltoztak, Erzsike egy
               bokorról letört faággal ütögette a ló oldalát, de Villám hajthatatlan maradt.
               Legfeljebb, ha megunta, egyet-egyet rugott hátrafelé, máskülönben egész nyugodtan
               lenn maradt az árokban s békességgel legelészett tovább.</p>
            <p>Az idő pedig telt-mult, a nap már kezdett alábukni a kék hegyek mögött s Cilike
               reménysége, hogy még ma meglátja a naplementét a kék hegyek tetejéről, egyre
               halványodott... Lehet különben, hogy a lelke mélyén rég le is mondott erről a
               kalandos tervről s boldog lett volna, ha Villám legalább kimászik az árokból, hogy
               leszállhatott volna róla... De hát Villám csak nem indult. Hiába volt minden.</p>
            <p>Ekkor messze az országuttól, a távoli mezők felől sürü porfelhő kezdett közeledni.
               Ostorpattogás, nógatás, tülkölés és különféle vakkantás hallatszott.</p>
            <p>- Jön a csorda, - mondták a gyerekek s nemsokára látni lehetett, amint gyors
               futással, vijjogva törtettek előre az előhirnökök, a malacok.</p>
            <p>Tudvalevő dolog, hogy mindig a dicsnócsorda jön leghamarább haza, azután jönnek a
               kecskék, juhok és végül a tehenek. A kis malacok franciául beszélgetve, hangos ui-ui
               visitással rohannak előre, mig az öreg kocák csendes, derült röfögéssel kocognak
               utánuk.</p>
            <p>A leányok egyszerre elsápadtak.</p>
            <p>- Jaj, mindjárt jön a bika! - kiáltottak ijedten s már néztek körül, hogy hova
               bujjanak el.</p>
            <p>Villám azonban egyszerre fölütötte a fejét. Ismerős hangot hallott. Az a tarka koca
               ott ni, a nyolc kis malaccal a Kovács Kis Péter uram portájához tartozott. Azokkal
               szokott ő rendesen künn legelészni a réten s békés egyetértésben csendesen
               hazakocogni velök napnyugtakor a gazda udvarára.</p>
            <p>Egyet gondolt Villám magában, kirántotta a kantárszárat a Pista kezéből, egy
               rugaszkodással kimászott az árokból s aztán gyors ügetéssel sietett a malacok után.
               Pista, a gyerekek s a két lány hangos sikoltozással szaladtak utána, Cilike görcsösen
               karolta át a nyakát; de mindez a jó öreget nem hozta ki a sodrából. Amint utolérte a
               malacokat, meglassitotta lépteit s csendesen kocogott közöttük, vidám nyeritéssel
               üdvözölve őket.</p>
            <p>- Ui, ui, ui, - köszöntek neki vissza a kis pirosfülü malacok s ott bukdácsoltak a
               lába előtt.</p>
            <p>Közben utolérte őket az egész dicsnócsorda s Cilike igy vonult be a faluba, vissza
               azon az uton, amelyen oly délcegen elindult rövid két órával ezelőtt... A nagy
               porban, amelyet fölvertek, össze-vissza keveredett: malac, gyerek, ló; Pista
               hó-hó-zott, Erzsike és Gizi kétségbeesve sikoltoztak, a gyerekek cigánykereket
               vetettek elragadtatásukban, Cilike pedig halálraszántan hajtotta a fejét Villám
               nyakára, mind a két kezével megkapaszkodva a sörényébe.</p>
            <p>Villám pedig kocogott csendesen, nyugodtan a jól ismert uton, mindig a malacok után,
               egyenesen a gazd’uram portájához, be az udvarra s az istálló előtt tisztességtudóan
               megállott, várva, hogy Cilike leszálljon a hátáról.</p>
            <p>Le is szállott volna Cilike - ha tudott volna. Ugy kellett leemelni s még akkor is
               támolygott egy pillanatig, mikor már a földön állott.</p>
            <p>De most már nem annyira a lovaglástól támolygott, mint inkább az ijedtségtől, mert
               észrevette, hogy akik lesegitették a nyeregből - Jani volt, meg Bandi s a kis
               doktor, Lehotay Illés ur!</p>
            <p>Ha valaha, hát akkor most szeretett volna a föld alá süllyedni Cilike, a
               biciklikosztümmel, Villámmal s a malacokkal együtt... De hát persze nem süllyedt el,
               hanem ehelyett el kellett mesélni mindent, az egész kalandos kirándulást - s el
               kellett türnie még azt is, hogy ezentul Jani, ahányszor csak találkozott vele, mindig
               megkérdezte, hogy mikor megy el megint a kék hegyekre, a naplementét megnézni?...</p>
            
         </div>
         <div type="chapter">
            <head>
           V. Egy szerencsétlen nap.
            </head>
            <p>Teréz néni és Miklós bácsi korán reggel bementek a városba, a nagy vásárra és Cilike
               a gyermekekkel egyedül maradt otthon. Ugy volt, hogy csak délután jönnek haza. Cilike
               ugyan nagyon szeretett volna szintén a vásárra menni, de Teréz néni hallani sem akart
               róla.</p>
            <p>- A gyermekeket nem lehet egész nap felügyelet nélkül hagyni, - mondta katonás
               határozottsággal - Cilike már nagy leány, reá bizom a házat és a gyermekeket - és a
               kulcsokat.</p>
            <p>Ez a kijelentés - főleg az utóbbi - módfölött hizelgett a Cilike önérzetének, igy hát
               készséggel maradt otthon, annál is inkább, mert ugy sem tehetett egyebet.</p>
            <p>Alighogy kigördült a kocsi a kapun, a két vásott kis betyár, Duci és Jankó, azonnal
               kirohantak a gyümölcsöskertbe, ahova nekik szigoruan meg volt tiltva bemenni. Cilike
               néhány hasztalan kisérlet után, hogy visszaparancsolja őket, megcsorbult tekintéllyel
               vonult vissza.</p>
            <p>- Hagyd azokat a rossz fiukat, majd én veled maradok, - vigasztalta Tercsike,
               maszatos arcát szendén beletörülve a Cilike fehér kötényébe.</p>
            <p>- Ez nagyon szép tőled, - örvendezett Cilike, s magában töprengeni kezdett, miként
               rázhatja majd le a kis leányt a nyakáról, ha Erzsike és Gizi átjönnek hozzá, miként
               igérték.</p>
            <p>- Jer, nézzük meg a baromfiudvart, - mondta aztán, megfogva a Tercsike kezét. - No
               hát persze, a csirkéknek nincs ivóvizük, azok a szegény libák meg ugy szuszognak ott
               a ketrecben, hogy mozdulni sem birnak. Hiszen még megfulladnak!</p>
            <p>- Hajtsuk ki őket a mezőre, - lelkesedett Tercsike, - ott van egy kis patak is,
               megfürösszük őket!</p>
            <p>Ez az eszme tetszett Cilikének is.</p>
            <p>- Nem bánom. De előbb adjunk inni a csirkéknek. Jaj, de piszkos ez a tál! No hát az a
               Zsófi igazán rendetlen egy leány!</p>
            <p>- Te Cilike, ott a padlásfeljáratnál láttam egy bögrét, tiszta uj, abba kellene nekik
               vizet adni!</p>
            <p>- Jó lesz bizony. Eredj, szaladj, hozd le!</p>
            <p>Tercsike térült, fordult, s egy perc mulva már ott volt az uj bögrével. Teletöltötték
               vizzel s odaállitották a kis csibéknek, amelyek szomjasan estek neki.</p>
            <p>Azután kinyitották a ketrecajtót, amelyben a hizlalóba vett libák voltak elhelyezve s
               kihajtották őket. A nagy kövér libák alig tudtak mozogni, s keserves gágogással
               hömpölyögtek ki a kapun. Cilike és Tercsike egy-egy ággal a kezükben vigan hajtották
               őket, ki a közeli mezőre, egyenesen neki a pataknak.</p>
            <p>A libáknak tetszett a rég nem élvezett szabadság, vigan lubickoltak a vizben s mind
               messzebb uszkáltak el.</p>
            <p>- Most már jó volna visszahajtani őket, - mondta Cilike egy idő mulva, mikor már
               megunta a mulatságot. De ezt könnyebb volt mondani, mint megtenni. A libák
               legkevesebb hajlandóságot sem mutattak visszatérni a szük ketrecükbe. Ha
               kihajtották a vizből, szerteszét futottak a mezőn s ha kergették őket, megint
               belementek a vizbe.</p>
            <p>Cilike már komolyan kezdett tünődni, hogy mi lesz, mikor egyszerre vésztjósló,
               haragos csatakiáltás hallatszott. Zsófi, a félelmes szakácsné közeledett harcias
               futólépésekben, komor ábrázattal, karjaival hadonászva s olyanokat kiáltva, mintha
               legalább is a ház égne.</p>
            <p>- Jézus Mária, mit csináltak! Kihajtották a hizó ludakat! Vége a hájuknak! Oda
               vannak! Leromlanak! Elpusztulnak! Hát a csirkékkel mit csináltak? Mind felfordultak!
               Jézus Mária, Szent József! A bögrében patkányméreg volt! Hess, hess, vissza
               libácskák! Csiba ne, ne te ne! Cilike kisasszony, hogy lehetett olyan szamárságot
               csinálni! Mit fog mondani a nagyságos asszony! Hess te, hess! Vége van már a hájának
               is, a májának is! Jézus Mária! Tizennyolc darab idei csibe - mind oda van! Tercsike,
               magát is mindjárt megbúbozom! Magának sincs több esze, mint a városi kisasszonynak!
               Hess te, hess! Hát ne álljon ott, mint egy faszent, Cilike kisasszony, hanem segitsen
               behajtani ezeket a szerencsétlen libákat!</p>
            <p>Állott bizony Cilike, mintha gyökeret vert volna a lába. A Zsófi haragos
               szóáradatából hamarosan megértette, hogy a csirkéket patkánymérges bögréből itatták
               meg, s hogy a hizólibák hizlaló kurájának alaposan végét vetették!</p>
            <p>Mit fog majd mondani Teréz néni, bizony mit fog mondani! Hát még a barátnői, Erzsike
               és Gizike? Hogy ki fogják nevetni! És hogy ki fogja nevetni Miklós bácsi és mindenki,
               aki csak megtudja ezt a kis hőstettét!</p>
            <p>Olyan szomoruan, lecsüggesztett fejjel, majdnem sirva ment a libák után, hogy Zsófi
               megsajnálta, s még ő kezdte aztán vigasztalni.</p>
            
            <p>Ebéd után átjöttek a leányok, Erzsike és Gizike, s ez egy kissé földeritette Cilikét.
               Nem nevették ki, midőn elmesélte nekik szomoru kalandját, sőt ellenkezőleg, a
               legmélyebb részvéttel voltak iránta.</p>
            <p>Hogy a borus hangulat kissé megenyhüljön, elhatározták, hogy egy sétát tesznek a
               közeli kis erdőbe s visznek magukkal uzsonnát is. Miután a kulcsok Cilikénél voltak,
               tehát a kamrában összeszedtek mindent, ami csak kedves volt előttük; nevezetesen a
               Teréz néni egész mandula- és mazsolakészletét beletöltötték egymás zsebébe, azonkivül
               vittek magukkal egy üveg befőttet, süteményt s aszalt szilvát.</p>
            <p>Az erdőben egy sekély medrü, kis patakon kellett keresztülmenni, ugyanazon, amelyben
               délelőtt a libákat fürösztötte meg Cilike. Kis palló vezetett rajta át, de az most
               nem volt sehol. Ugy látszik, eluszott a multheti nagy esőzésben.</p>
            <p>- Most hogy megyünk át? - ijedezett Cilike.</p>
            <p>- Jöjj csak velünk, - biztatta Erzsike és Gizike, - mi már ismerjük itt a járást.</p>
            <p>Körülbelül negyedórányira mentek fölfelé a patak mentén s csakugyan rábukkantak egy
               keskeny kis rozoga deszkára, amely keresztül volt fektetve a vizen.</p>
            <p>- Én ezen át nem megyek! - hüledezett Cilike, - hiszen belepottyanunk a vizbe!</p>
            <p>- Jaj, de gyáva vagy! - nevetett Gizi, - csak nem fogsz félni ettől a kis viztől!
               Nézz ide!</p>
            <p>Nekiiramodott s tánclépésekben lejtett át a keskeny deszkán. Utána Erzsike is; a
               középen még megállt s hintázni kezdett, ugy hogy a deszka csak ugy ropogott, ingott
               bele.</p>
            <p>Most már Cilike is bátorságot kapott, s szép lassan, óvatosan átevickélt ő is. Az
               erdőben aztán pompásan eltelt az idő. Szedtek virágot, epret, erdei málnát,
               meguzsonnáztak fényesen, s öt óra felé vigan dalolva indultak vissza. A befőttes
               üveget különben csak félig tudták kiüriteni, mert nem vittek kanalat magukkal.</p>
            <p>A deszkapallónál azonban egy kis baleset történt.</p>
            <p>Cilike ment legelől - most már egészen bátran, - de éppen a patak közepén, -
               kriksz-kraksz - kettétört alatta a rozoga kis deszka.</p>
            <p>Igaz, hogy a viz alig ért bokánál valamivel fennebb, de nagyon iszapos volt, s tele
               békákkal, amelyek a váratlan támadásra rémült vartyogással ugráltak szanaszét.</p>
            <p>Baj nem történt semmi, csak az iszapos viz telefecskendezte a kötényét, ruháját, még
               az arcára is jutott belőle, s mikor kikászolódott a partra, olyan volt, mint egy
               ázott ürge.</p>
            <p>Erzsike és Gizi a tulsó parton sikoltoztak, nevettek, visitoztak, azután lehuzták a
               cipőjüket, harisnyájukat, s nagy sikongatások között láboltak át a vizen. A békák ugy
               ugráltak körülöttük, mint a rakéták s egy vakmerő öreg zöld béka hirtelenében
               Erzsikének éppen arra a kezére ugrott, amelyben a befőttes üveget szorongatta.
               Erzsike nagyot visitott s ijedtében kiejtette a befőttes üveget, amelynek egész
               tartalma végigfolyt a ruháján.</p>
            <p>Lehet képzelni, hogy festett a három leány, mikor végre nagy nevetés között
               beérkeztek az udvarba.</p>
            <p>De hej, hogy a torkukra forrt egyszerre a nevetés, mert ugyanabban a pillanatban
               gördült be egy kocsi is az udvarra, s nekik már idejük sem volt reá, hogy
               elszaladjanak, mert a kocsiban ülők észrevették őket s barátságosan integettek
               feléjük.</p>
            <p>- Teréz néni! - suttogta ijedten Cilike, akinek még a szeme is elhomályosult s
               szentül hitte, hogy az a kövér, pufókképü fiatalember, aki a kocsiból lekászolódva
               előtte megállott, senki más nem lehet, mint Teréz néni.</p>
            <p>- Kezét csókolom, Cilike, - szuszogta a fiatalember s aztán lesegitette a kocsiból
               azt a hegyesorru, libegő tollas kalapu asszonyságot, aki most lorgnettjén át
               vizsgálta a három iruló-piruló, zavart arcu leányt.</p>
            <p>A hegyesorru asszonyság az öreg báróné volt Bécsből, a Katolnay Irma nagynénje, aki
               sorban látogatta a rokonságot, s a pufókképü ifju Pepi, az ő egyetlen, drága fia - a
               Cilike hajdani táncosa.</p>
            <p>- Aber Kinder, Kinder, - hüledezett az öreg báróné, elképedve nézve végig a három
               maszatos, lucskos leányon. - Wie schaut Ihr denn aus?</p>
            <p>Pepi urfi azonban nem vett észre semmit, gavallérosan meghajolt Cilike előtt s mint
               aki teljesen tisztában van az illemtan szabályaival, szertartásosan szólt:</p>
            <p>- Kérem, legyen kegyes, mutasson be a hölgyeknek. Még nem volt szerencsém velök
               találkozni...</p>
            <p>A Cilike életének - azt hiszem - ez volt a legkinosabb pillanata.</p>
            <p>Először is nem jutott eszébe a Pepi urfi neve, azután meg tisztára elfelejtette a két
               legjobb barátnőjének: Erzsikének és Gizikének a nevét. Valami halvány sejtelem
               derengett benne, hogy most azt kell mondani: - Bemutatom ezt meg ezt az urat, de csak
               hebegett, makogott valamit: - Bemutatom... mutatom... mutatom... a többit már nem
               tudta kinyögni.</p>
            <p>Talán még most is ott állanának az elképedt vendégek s a rákvörös arcu, lucskos,
               szégyenkező leányok, ha be nem gördül az udvarra a második kocsi is, benne Teréz néni
               és Miklós bácsi, akik magyaros vendégszeretettel fogadva a vendégeket, hamarosan
               véget vetettek a kinos helyzetnek.</p>
            <p>Mintha nyilból lőtték volna ki, ugy szaladt el azonnal mind a három leány, s nem is
               mutatták magukat többet egész délután, pedig szegény Pepi urfi nagyokat sóhajtva
               unatkozott az öregek kőzött.</p>
            <p>Hogy aztán másnap hogyan számolt be Cilike Teréz néninek egynapi
               gazdasszonykodásáról, arról jobb nem is beszélni!</p>
            
         </div>
         <div type="chapter">
            <head>
             VI. A soványitó por.
            </head>
            <p>Cilikének a falusi levegő, a sok mozgás és az ebből származó jó étvágy olyan jót
               tett, hogy egészen megpirosodott és megtelt.</p>
            <p>- Borzasztóan meghiztam! - panaszolta Cilike a két jó barátnőjének, Erzsikének és
               Gizinek, akik meglehetős sovány, hórihorgas lányok voltak. - Nem is szép, ha az ember
               ilyen kövér!</p>
            <p>- Bizony, - hagyta helyben Gizi - én a te helyedben soványitó kurát használnék.</p>
            <p>- Azt már nem, - tiltakozott Cilike, a sok jó ennivalóra gondolva, amely az asztalra
               szokott kerülni. - Teréz néni nem is türné, ha valamiből nem akarnék enni.</p>
            <p>- Igyál sok ecetet, - tanácsolta Erzsike. - Attól lefogy az ember.</p>
            <p>- Brr! - kiáltott Cilike. - A hideg ráz, ha csak rágondolok!</p>
            <p>- Mondok én valami nagyszerüt, - szólt Gizi. - A multkor olvastam az ujságban a
               hirdetések között valami csalhatatlan soványitó porról; csak kétszer-háromszor kell
               bevenni belőle s az ember olyan karcsu lesz, mint a liliomszál! Ezt kellene Cilikének
               a patikából megszerezni. Még pedig, miután Teréz néni valószinüleg nem engedné meg,
               hogy meghozassa, ránduljunk be a csacsifogaton a városba, s vegyük meg mi magunk!</p>
            <p>Ez az inditvány osztatlan tetszéssel találkozott. Különösen a csacsifogaton való
               kirándulás lelkesitette a három leányt.</p>
            <p>Erzsike és Gizi ugyanis egy gyönyörü szép kis fogatot kaptak az édesapjuktól
               ajándékba, egy szép, jámbor szürke csacsival.</p>
            <p>Ők ugyan egy ponnyt óhajtottak volna, de azért egyelőre a csacsival is beérték.</p>
            <p>A közeli városka jó lovakkal egy órányira volt Somkuttól, de a három leány
               fogadkozott, hogy ők a csacsival is beérnek egy óra alatt.</p>
            <p>Korán reggel indultak utnak. Teréz néni jó villásreggelit is csomagolt be nekik
               utravalónak, s megigérték, hogy ebéd idejére már itthon lesznek. Az ujságból azt a
               bizonyos hirdetést Gizi gondosan kivágta s a zsebébe tette, Cilike meg nem
               feledkezett el a pénztárcájáról. Igy felszerelve indultak utnak, vidáman, a legjobb
               kedvvel.</p>
            <p>Az ut az erdőn vezetett keresztül s nagyon kellemes volt. A csacsi - Jucinak hivták -
               vigan kocogott, s ugy látszott, nagyon meg van elégedve a sorsával. A leányok
               felváltva hajtották és Juci ez ellen sem szólt semmit.</p>
            <p>- Tudjátok-e lányok, hogy ma a doktor ur is bent lesz a városban? - szólt egyszerre
               titokzatosan Cilike.</p>
            <p>- Jé! Honnan tudod? - kiáltotta Erzsike és Gizi csodálkozva.</p>
            <p>- Nekem Zsófi, a szakácsné mondta. A kisbiró fia beteg, tegnap este meglátogatta és
               akkor mondták neki, hogy a doktor ur ma csak délután jön, mert délelőtt bemegy a
               városba. De ő vasuton megy. Alig hiszem, hogy találkozni fogunk vele - tette hozzá
               sóhajtva.</p>
            <p>- Kár! - sóhajtotta a másik két leány is.</p>
            <p>A fiatal járásorvos ugyanis valamennyiöknek közös ideálja volt. Különösen Cilike
               szokott szörnyen elpirulni, valahányszor csak a nevét is kimondta valaki.</p>
            <p>A nagy és érdekes beszélgetés közben észre sem vették, hogy Juci letért az utról s
               egy kis tisztáson kedvére való füvet találván, békésen kezdett legelészni.</p>
            <p>- Tudjátok mit, villásreggelizzünk mi is! - inditványozta Cilike, mikor észrevették
               Juci ténykedését.</p>
            <p>Ezt kétszer sem kellett mondani. Leugráltak a kocsiról, leheveredtek a fübe s pompás
               étvággyal kezdtek lakmározni. Különösen Cilike, aki egészen bizonyos volt benne,
               hogy ugyis nemsokára le fog fogyni, látott kétszeres buzgalommal hozzá.</p>
            <p>Azután elmentek még virágot szedni, a kocsit is feldiszitették zöld ágakkal, még
               Jucinak is fontak mezei virágból koszorut a nyakára s mikor ilyenformán eltöltöttek
               egy órát, tovább akartak indulni. Igen ám, csakhogy Juci kellemesebbnek találta a
               zöld füvet harapdálni, mint az országuton kocogni, s egyszerüen megtagadta az
               engedelmességet. Hiába biztatták, hajszolták, kérlelték, még ha nagynehezen el is
               indult, alig haladt ötven lépést, ujra megállt. Nem maradt egyéb hátra, le kellett
               szállniok, s egyik vezette Jucit a kantárnál fogva, ketten meg tolták a kocsit.</p>
            <p>Hogy ilyenformán nagyon lassan haladtak s el is fáradtak, azt el lehet képzelni. Az
               erdőből kiértek a poros, napsütötte országutra, de Juci itt még kevesebb kedvet
               mutatott a kocsit huzni.</p>
            <p>Nem maradt egyéb hátra, mint megadni magukat sorsuknak. Türelmesen ültek hát a kocsin
               s várták, mig Jucinak méltóztatott néha egy-egy lépést tenni. Közben le-leugráltak,
               tolták a kocsit, huzták a csacsit és haladtak olyan sebesen - mint a csiga.</p>
            <p>A nap forrón sütött, a néha arra haladó parasztszekerek egész porfelhőt vertek fel s
               a leányok kedve ugyancsak megcsappant. Éhesek is voltak, fáradtak is és melegük is
               volt.</p>
            <p>Dél már rég elmult, mikor végre egy kanyarulatnál feltünt a kis városka
               templomtornya. Erre Juci is, mintha szintén meglátta volna, kissé megemberelte magát
               s rövid háromnegyed óra alatt becammogott a városba, csigamódra robogott végig a
               piactéren, a hegyes köveken vigan zötyögtetve, rázva a kocsit. A nagyvendéglő előtt,
               ahol néhány leánderfa árnyékában a városka összes fiatalemberei éppen ebédutáni
               kávéjukat szürcsölték, Juci egy nagyot ugrott, egyet rugott hátrafelé, egyet előre,
               elszakitotta a hámistrángot, belebonyolódott mind a négy lábával a gyeplőbe, s azzal
               mint aki dolgát jól végezte, leheveredett a földre, egy párszor meghempergette magát
               a porban s néhány hangos i-á-val jelentette ki teljes megelégedését.</p>
            <p>Cilike, Gizi és Erzsike azonban kevésbé voltak megelégedve. Cilike, aki éppen
               hajtott, kiejtette kezéből a gyeplőt és szinte sóbálvánnyá meredve nézett a vidáman
               hempergő Jucira.</p>
            <p>A kávéház felől, - lovagiasság ide, lovagiasság oda, - hangos nevetés hallatszott. De
               hát nem is lehetett ezt a látványt nevetés nélkül megállani! Erre kissé magukhoz
               tértek a leányok és hamar kinyitották a napernyőjüket s a három piros napernyő
               árnyékában rejtették el zavart, piruló arcukat.</p>
            <p>- Most mit csináljunk? - rebegték ijedten. - Juci estig se fog akarni fölkelni! Mi
               lesz velünk!</p>
            <p>- Engedjék meg kérem, hogy segitségükre legyek, - szólalt meg most mellettük egy
               ismerős hang s a doktor ur vidám, mosolygó arca tünt föl a három napernyő között. Ő
               is éppen ott ült a kávéházban s látva a leányok balesetét, azonnal odasietett.</p>
            <p>A leányok hálás szivvel köszönték meg a segitséget és Juci, az erős férfikéz hatalmát
               érezvén, azonnal engedelmesen fölállott és minden csökönyösségről lemondott.</p>
            <p>A doktor ur hamarosan rendbehozott mindent, aztán felugrott a bakra, kezébe vette a
               gyeplőt és udvariasan kérdezte:</p>
            <p>- Hova parancsolják, hogy hajtsak?</p>
            <p>Erre jöttek még csak igazán zavarba a leányok.</p>
            <p>- A... a... patikába akartunk menni - nyögte ki valahogy Cilike.</p>
            <p>- Csak nem beteg valaki? - kérdezte a doktor úr.</p>
            <p>- Igen... nem... igen... azaz hogy... dehogy... - tördelte Cilike mindjobban
               belepirulva.</p>
            <p>- Nagyon köhög Cilike, valami port akarunk venni az ő számára, - találta föl magát
               hamarosan Erzsike.</p>
            <p>- Igen, igen, nagyon köhögök,- erősitette Cilike is s bizonyitásul azonnal köhögni is
               kezdett.</p>
            <p>- Vagy ugy, - mosolygott a doktor ur, aki azonnal sejtette, hogy valószinüleg egy kis
               rizsport akarnak venni a leányok s többet nem kérdezősködött, hanem odahajtott a
               gyógyszertár elé.</p>
            <p>Cilike leugrott a kocsiról s bement a gyógyszertárba, mig Erzsi és Gizi kint maradtak
               a doktor urral a kocsin. Soha életében még olyan zavarban nem volt Cilike, mint most.
               Nem is tudott jóformán szólni, hanem csak odaadta a kivágott ujsághirdetést s
               reámutatva szólt:</p>
            <p>- Ezt a port kérem...</p>
            <p>A gyógyszerész megnézte az ujsághirdetést, aztán Cilikére nézett és mosolygott.</p>
            <p>- Ez nem por kérem, hanem kenőcs, - mondta.</p>
            <p>Cilike olyan zavarban volt, hogy jóformán nem is hallott s a gyógyszerész ur elővett
               egy nagy tégelyt, becsomagolta szép tarka papirosba, aranyfonállal átkötözte s
               udvariasan átnyujtotta Cilikének.</p>
            <p>- Öt korona, - mondta még mindig mosolyogva.</p>
            <p>Cilike majd hanyattesett ijedtében. Szerencsére volt nála annyi pénz, kifizette s ugy
               sietett ki, hogy szinte az orrával előre bukott le a lépcsőn.</p>
            <p>Hazafelé az utat már sokkal vigabban tették meg.</p>
            <p>A doktor ur hajtott és Jucinak eszébe se jutott elcsatangolni. Egész uton nagyon jól
               mulattak, csak borzasztó éhesek voltak szegény leányok, mert bizony az ebéd idejét ez
               alkalommal elkocsikázták.</p>
            <p>Este azután, miután egyben megebédeltek, meguzsonnáztak és meg is vacsoráztak,
               ünnepélyesen kibontották a csomagot, melyet Cilike eddig zsebében rejtegetett.</p>
            <p>- De hiszen ez nem por, hanem kenőcs! - csodálkozott Gizi, aki már egy kanalat és egy
               pohár vizet is hozott, hogy azonnal beadja Cilikének a csodaszert.</p>
            <p>- Nem tesz semmit! - vélekedett Cilike, - sokkal könnyebben lehet igy lenyelni, mint
               poralakban!</p>
            <p>Azzal vitézül belenyomta a kanalat a gyanus barnásszinü kenőcsbe s egy pillanat alatt
               lenyelte.</p>
            <p>- Brr, de rossz volt! - rázkódott utána össze, - tökéletes szappan- és pomádéize
               volt!</p>
            <p>- Valószinüleg valami nagyon erős szer, - mondta Gizi, - hátha már holnap látszani
               fog a hatása!</p>
            <p>De Cilike nagyon siralmas arcot vágott.</p>
            <p>- Jaj leányok, ez nagyon rossz volt! Én ebből többet nem veszek be!</p>
            <p>Erzsike ide-oda forgatta a tégelyt, elolvasta a felirást rajta s aztán nagyot kiáltva
               ejtette ki a kezéből.</p>
            <p>- Szent Isten, gyerekek, hiszen ez nem soványitó por, hanem bajusznövesztő
               kenőcs!...</p>
            <p>Cilike ijedtében azonnal rosszul lett, ugy hogy Teréz néni rémülten küldött
               orvosért.</p>
            <p>- Borzasztó láza van! Félrebeszél szegény gyermek! - mondta Teréz néni a sietve
               belépő orvosnak. - Folyton arról beszél szegényke, hogy most bajusza fog nőni a
               torkában!...</p>
            <p>Láza ugyan nem volt Cilikének egy csöpp se, hanem röstelkedett és irult-pirult
               annyira, hogy legszivesebben a föld alá süllyedt volna, mert a doktor ur, alig
               tizpercnyi kérdezősködés és vallatás után kideritette, hogy Cilike a gyógyszerésznek
               az ujsághirdetés másik felét mutatta, amelyen egy bajusznövesztő szer volt hirdetve!
               Szerencsére csak valami ártalmatlan szer, amelytől se a torkában, se az orra alatt
               nem nőtt volna bajusz!</p>
            <p>Másnapra már jobban is lett Cilike, hanem a soványitó kurának természetesen vége
               szakadt - és Cilike ezentul halálos ellenségének tekintette azt, aki azt kérdezte
               tőle: - nem akar-e soványodni?...</p>
            
         </div>
         <div type="chapter">
            <head>
             VII. A fehér selyembluz.
            </head>
            <p>Cilike néhány hetet a Balaton partján töltött az édesanyjával, aki az elmult télen
               sokat betegeskedett s most fürdőre volt szüksége. Egy egyszerü kis fürdőhelyet
               választottak ki, Balaton-Lellét, ahol csendben, nyugalomban üdülhettek s nem kellett
               sok toiletteről gondoskodni.</p>
            <p>Ez persze Cilikének nem nagyon volt inyére s kikönyörgött az édesanyjától egy szép
               fehér selyembluzt és egy nagyon diszes, virágos, csipkés sárga szalmakalapot.</p>
            <p>Hiába mondta az édesanyja, hogy azt nem is lesz ott alkalma viselni, Cilike addig
               kért és könyörgött, mig megkapta, amit kivánt.</p>
            <p>Természetesen eltelt két hét is s a diszes kalapra, selyembluzra nem került sor.
               Lelle nagyon csendes, egyszerü kis hely, ahol a fürdővendégek falusi házakban laknak,
               vagy egy-egy csinos villában a Balaton partján s egész nap kalap nélkül, egyszerü
               nyári pongyolában sétálgatnak a mezőn vagy a vasuti töltés mentén, - mikor nem
               fürödnek. De a délelőtt és ha nagy meleg van, a délután is ott telik el a Balaton
               selymes, lágy hullámai között, amelyek oly édesen simogatják az embert körül, mintha
               csak az édesanya ölelő karjai ringatnák.</p>
            <p>Cilike eleinte, leszámitva a fürdést, meglehetősen unta magát, mert nem volt senki
               ismerőse. Legfőbb mulatsága abból állott, hogy mindennap elsétáltak az édesanyjával a
               vasuti állomáshoz és nézték, hogy kik érkeznek meg.</p>
            <p>Mily nagy volt a meglepetése, mikor egy napon kiket lát kiszállani a vasuti kocsiból
               és vidám rivalgással, nevetéssel, kiáltozással feléje sietni?... Azt hitte Cilike,
               hogy a szeme káprázik!... De nem, nem, valóban ők voltak valamennyien... Gyárfás
               Erzsi és Gizike, Kende Ilus, a régi jó barátnő és az a magas, erős, pirosarcu,
               nevetőszemü nagy leány ott, az senki más, mint Tóváry Ilonka, a pajkos, vidám, mindig
               jókedvü Tóváry Ilonka!</p>
            <p>Édesanyja mosolyogva nézte a nagy ölelkezést és örvendezést, mialatt ketten Teréz
               nénivel szivélyesen üdvözölték egymást.</p>
            <p>Ő tudott erről az egész nagyszabásu kirándulásról, amelyet Teréz néni rendezett,
               szobát is foglalt le már előre a társaságnak, közvetlen szomszédságukban s előre
               örült a nagy örömnek, amelyet ez a meglepetés fog szerezni Cilikének.</p>
            <p>De nemcsak a lányok voltak ám ott, hanem két hórihorgas, nyurga ifju is
               csetlett-botlott közöttük, Palkó és Gyuszi, a Cilike öccsei, akik barátságos
               „miau”-val köszöntötték Cilikét. És ott volt Kőváry Laci is meg Gyárfás Jani, a Gizi
               és Erzsike bátyja.</p>
            <p>A Cilike öröme, boldogsága leirhatatlan volt.</p>
            <p>Most már bezzeg nem találta unalmasnak Lellét, sőt kijelentette, hogy egyetlen
               világfürdő se vetekedik vele.</p>
            <p>Olyan büszkén mutogatott meg mindent barátnőinek, mintha az övé lett volna minden, s
               nem győzte dicsérni, hogy milyen kedves, kellemes itt a nyaralás s hogy milyen
               pompásan lehet mulatni.</p>
            <p>Hát még a fürdés, az uszás a Balatonban! Ez aztán az igazi élvezet! Alig várta már
               Cilike, hogy azt is bemutassa a barátnőinek.</p>
            <p>Délután rekkenő hőség volt. Teréz néni és édesanya lefeküdtek aludni, a fiatalság meg
               fürödni készült.</p>
            <p>Cilike megkérte az édesanyját, engedje meg, hogy a fehér selyembluzát és a szép,
               diszes, virágos kalapját vegye föl.</p>
            <p>- Semmiesetre se, - jelentette ki anyja határozottan, - az nem való ilyen alkalomra.
               Mit veszel föl, ha egyszer egy táncmulatságra vagy hangversenyre akarnálak elvinni?
               Most éppen jó lesz ez a piros babos kretonruha, amely rajtad van.</p>
            <p>Cilikének egyszeribe megnyult az orra. Megvolt az a rossz szokása, hogy mindjárt
               duzzogott, ha édesanyja valamit nem engedett meg neki. De ellentmondani nem mert,
               pedig borzasztóan fájt neki, hogy mikor két fiatalember is jelen van, ő nem
               diszeleghet előttük a legszebb ruhájában s a legszebb kalapjában.</p>
            <p>Nem is birta ki a kisértést, hanem mikor anyja lefeküdt és elaludt, besurrant a másik
               szobába és sietve diszbe öltözött.</p>
            <p>- Hazajövünk, mielőtt anyuska felébred, - nyugtatta meg háborgó lelkiismeretét, - s
               hamar átöltözöm ismét. Anyuska észre sem fogja venni.</p>
            <p>A lányok már türelmetlenül várták Cilikét s ugyancsak elcsodálkoztak, mikor diszes
               selyemruhájában megpillantották. Ők csak ugy voltak öltözve, egyszerü kartonruhában,
               kalap nélkül.</p>
            <p>- Hát itt ilyen fényes estélyi ruhába öltözködnek, ha fürödni mennek? - kiáltott
               Ilonka összecsapva a kezét. - No, én akkor utazom vissza, mert egy selyemruhát sem
               hoztam.</p>
            <p>- Én se, én se, - kiáltotta a többi lány is.</p>
            <p>Cilike szörnyü zavarba jött s már bánta is, amit tett.</p>
            <p>- Oh, ez nem is diszes ruha, - mentegetőzött. - Én csak ugy felvettem egy kissé...
               Majd levetem, mikor hazajövünk...</p>
            <p>A fiatalemberek pedig, akiknek a kedvéért Cilike igy kiöltözött, nem is voltak ott.
               Gyuszi és Palkó kérésére kuglizni mentek a vendéglőbe s azt mondták, hogy ők majd
               csak később mennek fürödni.</p>
            <p>Sietve haladtak végig a falu hosszu, poros utcáján, a nagy réten és a vasuti
               töltésen. Innen már látszott a Balaton, amelynek festői szépsége elbüvöli azt is,
               akinek kevés érzéke van a természet szépségei iránt.</p>
            <p>Az égen egy felhő se mutatkozott. A nap bearanyozta a tó sima tükrét, amely olyan
               volt, mint egy óriási, fénylő, ragyogó aranytányér. A part mentén a fák levelei meg
               se rezdültek. Még egy madár se libbent a légen át. Mintha az egész természet
               lélegzetét visszafojtva, mozdulatlan némaságban látszott volna várakozni
               valamire...</p>
            <p>Nem telt bele tiz perc s már az egész kis társaság ott lubickolt a Balatonban. Mind
               az öt leány jó uszó volt s csakhamar messze bent voltak a hullámok között.</p>
            <p>A vidám evickélés, hancurozás között észre se vették, hogy milyen messze eltávolodtak
               a kabinjuktól, sem azt nem látták, hogy Badacsony felett egy kis sötét felhő lebeg,
               amely tüneményes gyorsasággal nőtt mindig nagyobbra és nagyobbra. Egy pillanat
               alatt rettenetes zivatar kerekedett. A szél végigseperte a vizet, amelynek szine
               sötétzöldre változott s óriási hullámokat vert. Egyik villámcsapás a másikat követte
               s a dörgéstől visszhangzott az egész környék.</p>
            <p>Ijedten eszméltek föl a leányok. Olyan messze voltak a parttól, hogy a hirtelen
               keletkezett sötétben alig-alig látták. Csak nagy erőfeszitéssel tudtak a hullámokkal
               küzködve valahogy kivergődni.</p>
            <p>Szakadó záporban szaladtak be a kabinjukba és sietve kapkodták magukra ruháikat. Hogy
               Cilike a fehér selyem csipkés bluzát, amelyen ezer kapocs volt, hogyan vette magára,
               arról jobb nem is beszélni.</p>
            <p>Arra már nem volt ideje, hogy a harisnyáját is fölhuzza, se a cipőjét nem tudta
               begombolni s hogy a virágos, diszes kalapját forditva tette a fejére, azt igazán nem
               vette észre senki.</p>
            <p>Ilonkának az az ötlete támadt, hogy a fürdőköpenyét a hátára dobta, hogy a szakadó
               záporban bőrig ne ázzék. Példáját követte a másik négy leány is s ebben a furcsa
               öltözetben futottak aztán végig a vasuti sorompóhoz vezető uton.</p>
            <p>A nagy, szálas fákat a szél földig hajtotta, az esőt arcukba csapkodta s annyira
               villámlott, hogy néha azt hitték, közvetlen mellettük csapott le a villám.</p>
            <p>Már közel voltak a vasuti töltéshez, mikor kétségbeesésükhöz az is hozzájárult, hogy
               akkor jelezték a gyorsvonatot s éppen orruk előtt zárult le a sorompó.</p>
            <p>Hogy a vonat ablakaiból nevetve nézték a fehér fürdőköpenyben ott álló, ázott
               ürgékhez hasonlitó öt leányt, azzal ők édeskeveset törődtek. Amint a vonat
               elrobogott, meg se várták, mig a sorompót felhuzzák, hanem majdnem négykézláb bujtak
               át alatta.</p>
            <p>Ugyanakkor keserü szivvel mondott bucsut Cilike a végképpen elázott diszes
               kalapjának, amelyet a szélvész lesodort fejéről, egyenesen oda, a robogó vonat
               kerekei alá. Már ekkor teljesen át voltak ázva, hajuk összecsapzottan csüngött le
               arcukba s hogy halálosan meg ne hüljenek, az Ilonka inditványára elkezdtek oly
               sebesen futni, ahogy csak lábaik birták.</p>
            <p>Már bent voltak a faluban, mikor csodák-csodája, egyszerre csak mi történt! Az eső
               elállott, a szél megszünt, a zivatar, amilyen hirtelen támadt, oly hirtelen el is
               tünt s a szétszakadozott fellegek közül ragyogva tüzött alá a nap.</p>
            <p>A nyitott ablakok, a házak kapui s a kis padok a házak előtt tele voltak emberekkel,
               fürdővendégekkel, akik élvezték a pompás levegőt, amely a zivatar után egészen
               felfrissült s harsogó kacajjal üdvözölték az utcán végigvonuló öt leányt.</p>
            <p>A leányok ijedten néztek végig magukon. Csak most jutott eszükbe, hogy milyen furcsa
               látványt nyujthatnak ők! A fehér, átázott fürdőköpeny egészen odatapadt a vállukhoz,
               viztől csepegő hajuk arcukba lógott, cipőjük körül vastag sárbocskor képződött s
               Cilike fehér ruháját, amely nem volt jól bekapcsolva, ugy vonszolta maga után végig a
               földön, hogy az minden volt már, csak nem fehér ruha...</p>
            <p>És a végzet még többet akart...</p>
            <p>Be se fordulhattak még a házba, ahol laktak, mikor sietve futottak eléjük Kőváry
               Laci, Jani, Gyuszi és Palkó...</p>
            <p>És megjelent a kapuban Cilike édesanyja is, aki szigoru pillantással mérte végig a
               tönkretett selyembluzt és az átázott, sáros fehér ruhát...</p>
            <p>A többiek egész vigan fogták föl a dolgot és nevetve mesélték el, hogy jártak, de
               Cilikének volt rá oka, hogy egész este nagyon csendes, levert és hallgatag
               legyen...</p>
            
         </div>
         <div type="chapter">
            <head>
              VIII. A boszorkánytanya.
            </head>
            <p>A balatoni kirándulás oly fényesen sikerült, hogy az ott töltött kedves napok Cilike
               legszebb emlékei közé tartoztak. Még a fürdővendégek is sokáig emlegették azt a zajos
               kis társaságot, amely reggeltől késő estig ugyancsak fölverte a falu békés
               csöndjét.</p>
            <p>Főleg Ilonka volt nagy a különféle mulatságok és pajkosságok kieszelésében, de ebben,
               meg kell vallani, Cilike sem maradt mögötte.</p>
            <p>Egy reggel Ilonka félrehivta Cilikét s nagy titokzatossággal sugta a fülébe:</p>
            <p>- Te, egy nagyszerü tervem van!</p>
            <p>- Jaj de jó! - kiáltott Cilike, pedig még nem is tudta, hogy mi az.</p>
            <p>- Rendezzünk ma estére egy boszorkány-tanyát.</p>
            <p>- Hát azt hogyan lehet?</p>
            <p>- Nagyon egyszerüen. A ti kertetekben hátul van egy nagy domb. A domb tetején egy
               nagy eperfa. Ott az eperfa alatt lesz a boszorkánytanya. Mi valamennyien felöltözünk
               boszorkányoknak. A hajunkat kibontjuk, az arcunkat bemázoljuk feketére, barnára meg
               zöldre, felöltözünk mindenféle ócska rongyokba, aztán mikor beesteledett, seprünyélre
               kapunk és odalovagolunk a boszorkánytanyához.</p>
            <p>- Te Ilonka - szólt közbe aggodalmaskodva Cilike, - de a fíukat talán nem hivjuk meg
               erre a mulatságra?</p>
            <p>- Hát ha te olyan hiu vagy, hogy nem akarsz előttük mint boszorkány megjelenni, nem
               bánom, zárjuk ki őket a mulatságból. De hallgasd csak tovább. A vendéglőstől kérünk
               egy nagy rézüstöt, gyujtunk alája rőzséből tüzet, azt körülüljük valamennyien, s
               aztán kigyót, békát, pókot, hernyót dobálunk az üstbe s megfőzzük.</p>
            <p>- Jézus Mária, - rémüldözött Cilike, - de azt csak nem kell aztán megenni!</p>
            <p>- Oh te csacsi! - nevetett Ilonka, - hát hogy kellene?</p>
            <p>- De én meg se fogom se a kigyót, se a békát, se a pókot, a hernyót meg éppen
               nem!</p>
            <p>- Én sem. De hát éppen az a mulatságos a dologban, hogy mindegyik fél tőle. Különben
               tudod mit, majd inkább faleveleket és ágakat dobálunk bele békák és hernyók
               helyett.</p>
            <p>- Pompás! Igy már sokkal jobb lesz.</p>
            <p>- És szerzünk nagy fakanalakat és azzal kavargatjuk, aztán körültáncoljuk az üstöt és
               mindenféle bübájos dalokat énekelünk!</p>
            <p>El se lehet képzelni, milyen lelkesedéssel találkozott az Ilonka bolondos terve,
               mikor a lányokkal közölték. De azt mindegyik kikötötte, hogy a fiukat nem szabad
               beavatni. Egyik sem akart előttük mint kócos boszorkány megjelenni.</p>
            <p>Nagy titokban folytak tehát az előkészületek. A kert végén a domb, ahol estefelé már
               egy lélek sem járt, szinte teremtve látszott lenni erre a célra. A vendéglős szivesen
               adott kölcsön egy nagy bográcsot meg fakanalakat; azt hitte, hogy kiránduláshoz kell,
               halászlét főzni. Cirokseprőt azonban csupán egyet tudtak szerezni a mindenestől, s
               azt Cilike azonnal lefoglalta magának.</p>
            <p>Estefelé, a fiuk legnagyobb csodálkozására kijelentették, hogy ma egyikök sem megy
               sétálni. Cilikének a feje fájt, Ilonka levelet akart irni, Ilusnak egy sürgős
               kézimunkát kellett bevégeznie, Erzsike és Gizi meg nagyon fáradtak voltak.</p>
            <p>A fiuk tehát sajnálkozva bucsuztak el s elmentek egyedül sétálni. Senki sem vette
               észre, midőn Gyuszi és Palkó titokban összenéztek s hunyoritottak egymásnak. A két
               imposztor már megneszelte, hogy itt valami készül.</p>
            <p>Beesteledett. Teréz néni és Cilike édesanyja csendesen üldögéltek a ház előtt a
               padon. Beszélgettek multról, jövőről...</p>
            <p>A kertben nem járt senki. Egyszerre csodás alakok suhantak végig az utakon, fel a
               dombra, az eperfa alá.</p>
            <p>A kis szolgáló, aki véletlenül éppen akkor ment el a kertkapu előtt, nagyot
               sikoltott, keresztet vetett magára, s hanyatt-homlok rohant be a konyhába. Ott
               fogvacogva mesélte el, hogy a kertben kisértetek járnak. Ő látta, mind a két szemével
               látta, hogy egy rut boszorkány seprünyélen repült végig, egy másik meg egy nagy
               fekete macskán lovagolt s hóna alatt vitte a fejét...</p>
            <p>Persze kinevették, a kis szolgáló meg sirt és esküdözött, hogy ő látta... a macskának
               még a szeme is világitott...</p>
            <p>Az eperfa alatt meg ezalatt vigan folyt a mulatság.</p>
            <p>Serény kezek gyorsan hordtak össze egy kis rőzsét, meg száraz füvet, felállitották a
               háromlábra a bográcsot, vizet is öntöttek bele s aztán meggyujtották alatta a
               tüzet.</p>
            <p>A vöröses fény valóban csodálatos alakokra vetett kisérteties világosságot. Meg
               kellett adni, hogy sikerült öt boszorkány táncolta és ugrálta körül a tüzet.</p>
            <p>Ilonka egy ócska, viseltes fekete kendőt kanyaritott magára, az arcát korommal
               feketére mázolta, a haja kibontva és összekócolva lógott a homlokába, s a hóna alatt
               egy nagy fekete macskát szorongatott, mely keservesen nyávogva és prüszkölve
               igyekezett menekülni a különös társaságból.</p>
            <p>Gizi egy tarka ágyteritőt csavart maga körül, az arca zöldpettyes volt, a fejét
               hosszu sáslevelekkel tüzdelte körül; olyan volt, mintha a haja is zöld lett
               volna.</p>
            <p>Erzsike a nagy piros kötényét vette palást gyanánt a hátára s a haját lefésülte
               egészen az arcába; Ilus meg egy rongyos lepedőbe burkolva csakugyan a hóna alatt
               hozta a fejét, t. i. egy gyertyával megvilágitott tököt, amelyre szemet, szájat és
               orrot faragott.</p>
            <p>Legszebb volt azonban Cilike, aki Palkónak egy ócska kabátját vette magára, a
               béléssel kifelé forditva, s olyan délcegen és büszkén lovagolt a seprünyélen, mint
               egy valódi, hamisitatlan boszorkány a képeskönyvekből.</p>
            <p>Ha csak egymásra néztek a leányok, ugy nevettek, hogy nem birtak magukkal; majd
               egymást kézenfogva ugrándoztak és táncolták körül a bográcsot, énekeltek és
               visitoztak - bizony, bizony legkevésbé sem tizenöt-tizenhat éves nagy kisasszonyokhoz
               méltóan, hanem mint valami pajkos, vásott, huncut kis gyerekek!</p>
            <p>A nagy nevetés és ugrándozás közepette észre sem vették, meg sem hallották a halk,
               suhanó lépéseket, amelyek óvatosan közeledtek a boszorkány-tanya felé.</p>
            <p>Vigyázva, csendesen kuszott fel négy sötét alak a dombon, lent pedig két másik alak
               állott, akik fejcsóválva, de azért elfojtott nevetéssel nézték a bolondos
               látványt.</p>
            <p>Egyszerre egy fehér fénysugár gyult ki, mint a villám lobbanása s ugyanakkor valami
               halk csattanás hallatszott, mint a fényképezőgép csattogása. És a másik
               másodpercben mély férfihang szólalt meg:</p>
            <p>- Köszönöm szépen, hölgyeim, nagyszerüen sikerült a felvétel!</p>
            <p>A sötétből egyszerre előugrottak Gyuszi és Palkó s hangos csatakiáltással gyujtottak
               meg két fáklyát a tüznél; közvetlen mellettök állott Kőváry Laci, fényképezőgéppel a
               kezében, és Gyárfás Jani, aki kalapját levéve hajlongott a leányok előtt. Lent pedig,
               a domb alján édesanya és Teréz néni nevettek, most már egészen hangosan.</p>
            <p>A leányok egy pillanatig megdermedve, sóbálvánnyá meredve állottak ott. Ilonka
               meglepetésében a fekete macskát ugy megszoritotta, hogy az hangosan felnyávogva
               ugrott ki a keze közül, véletlenül éppen Cilikének a nyakába. Cilike egy nagyot
               sikoltott, félreugrott, megbotlott a seprünyélben és hármat botorkálva, a seprüvel
               együtt egész hosszában szépen elterült - éppen a Kőváry Laci lábai elé.</p>
            <p>Erre már aztán kitört mindenfelől a kacagás.</p>
            <p>Cilike egy pillanat alatt talpraugrott, s mit tehetett egyebet - ő is nevetett.
               Gyuszi és Palkó, akik a leányok összeesküvését kiszimatolták és az egész társaságot
               nyomra vezették, most diadalmasan kaptak föl a gazdátlan seprüre, s vidám nyeritéssel
               lovagoltak az eperfa körül.</p>
            <p>Teréz néni és édesanya is feljöttek a dombra s Teréz néni hangosan nevetve nézte meg
               egyenként a lányokat.</p>
            <p>- Mondhatom, szép maskarát csináltatok magatokból! És ezek nevezik magukat
               nagylányoknak! Na ne féljetek, az arcképeteket majd rámába foglalva akasztom föl az
               ebédlőbe!</p>
            <p>- Még van egy kis magnézium-por, hölgyeim, - nevetett Kőváry Laci, aki kitünő
               amatőrfényképész volt, - lehetne még egy pillanatfölvételt csinálni!</p>
            <p>- Nem, nem, köszönjük, - kiabáltak a leányok, - éppen elég volt egy!</p>
            <p>És véletlenül az az egy kép nagyon jól sikerült. Mindegyik leányt nagyon jól fel
               lehet ismerni, s igy ha Cilike és barátnői le is szerették volna tagadni ezt a
               gyerekes csinyt, minden időkre meg volt örökitve a boszorkánytanya.</p>
            
         </div>
         <div type="chapter">
            <head>
              IX. Ezredesné ő méltósága.
            </head>
            <p>Cilike könnyekben uszva duzzog a szobájában. Olyan nagy a bánata, hogy ma délelőtt
               még fürödni sem akart menni.</p>
            <p>Mindenki elment hazulról, s ő egyedül maradt otthon. Ledobta magát a kemény kis
               falócára, amely a primitiv berendezésü vendéglői szobában mint diván szerepelt és
               sirt, sirt, amennyi csak kifért belőle.</p>
            <p>A Cilike bánatának kettős oka volt.</p>
            <p>Az egyik - nem lehet tudni, hogy a kisebbik vagy a nagyobbik - az volt, hogy Kőváry
               Laci, akiről Cilike büszkén jelentette ki barátnői előtt, hogy az ő udvarlója, s
               csupán az ő kedvéért jött Balaton-Lellére, néhány nap óta már alig nézett feléjök.
               Megismerkedett egy nagyon szép fiatalasszonnyal s majdnem minden idejét annak a
               társaságában töltötte, a „kislányokkal” meg - mint ő mondta - alig törődött.</p>
            <p>Ez szörnyen sértette a Cilike önérzetét.</p>
            <p>Elhatározta, hogy adandó alkalommal értésére is adja Lacinak. Az alkalom nem is
               késett sokáig.</p>
            <p>Ma reggel ott ültek valamennyien a nagy diófa alatt a vendéglő udvarán, s Laci is
               odament.</p>
            <p>Cilike, akinek különben is egy kissé hányi-veti modora volt, nagyon élesen
               rászólt:</p>
            <p>- No, hát mit keres itt közöttünk? Ugy látszik, megunta a szép asszony a maga
               udvarlását és elküldte? Hát csak menjen megint vissza, nekünk igazán nem
               hiányzott!</p>
            <p>Cilike azt hitte, hogy most nagyon szellemes volt, pedig csak izléstelen volt.</p>
            <p>A büntetés nem is késett, mert édesanyja, aki semmiféle hetykeséget nem türt meg a
               kislánynál, azonnal reászólt, még pedig nagyon szigoruan:</p>
            <p>- Cilike, az ilyen beszéd nem illik kislány szájába! Eredj inkább és fésüld le
               azonnal simán a hajadat. Tudod, hogy nem szenvedhetem az ilyen boglyas
               frizurákat!</p>
            <p>Cilike szivét mintha tőrdöfés érte volna. Ez a frizura volt az ő büszkesége,
               boldogsága! Ezzel hitte, hogy meghóditja nemcsak Lacit, hanem minden fiatalembert,
               aki csak reánéz. Félóráig dolgozott rajta, amig kellőképen fel tudta bodrozni - s ime
               most minden munkája, fáradsága kárba vesz! Igy megszégyeniteni őt - a nagy leányt -
               fiatalemberek előtt!</p>
            <p>Fölugrott székéről és mint egy sértett királynő vonult be a szobába. Még hallotta a
               fölhangzó nevetést, még hallotta a Laci hangját is:</p>
            <p>- Cilike - kis leány... Kis leány!...</p>
            <p>És minden nevetés, minden szó egy-egy ujabb tőrdöfés volt szivének.</p>
            <p>Leborult a lócára és - mit tehetett egyebet - sirt és duzzogott.</p>
            <p>Édesanyja nem is hederitett a duzzogására; várta, hogy majd megbékél a maga kenyerén,
               a többiek sem sokat engesztelgették, csupán egy résztvevő lélek volt valamennyiök
               között: régi jó barátnője, a kis Kende Ilus.</p>
            <p>A fürdőből visszajőve, halkan kopogtatott be hozzá, aztán odaült melléje, s nagyokat
               sóhajtva, részvéttel szorongatta a kezét.</p>
            <p>- Lásd Cilikém, én is mindig igy járok, - mondta mély rokonszenvvel, - én is
               mindegyre ilyen ártatlanul kapok ki anyuskától. Ha jó kedvem van, azért kapok ki,
               hogy miért helytelenkedem, ha rossz kedvem van, azért, hogy miért duzzogok! Ha szépen
               megfésülködöm: miért épitek tornyot a fejemre; ha nem fésülködöm meg szépen: miért
               vagyok olyan, mint egy szénaboglya! No, aztán még az a sok: állj egyenesen! Ne ülj
               olyan görbén! Ne hadarj! Ne hányd-vesd a kezed!... Igazán sokszor már
               türhetetlen!</p>
            <p>- Igazán, - zokogott Cilike - az ember azt sem tudja, hogyan tegyen eleget! És tudod,
               az a legborzasztóbb a dologban, hogy az embert mindig gyereknek, kis leánynak
               akarják feltüntetni... És... és fiatalemberek előtt... Ugy bánnak vele, mint egy
               gyermekkel!... Pedig akárhány lány az én koromban már férjhez is megy!</p>
            <p>- Igen, igen - vágott közbe élénken Iluska - nagymama tizenöt éves volt, mikor
               férjhezment! Persze akkor, régen, egészen más világ volt! Akkor nem kellett annyit
               tanulni sem a leányoknak!</p>
            <p>- Hidd meg, - sóhajtott Cilike - sokszor gondolok arra, hogy legokosabb volna, ha én
               is már férjhez mennék... Akkor legalább fésülködhetném ugy, ahogy én akarok, szépen,
               divatosan és nem látnám többé magamon ezt az utálatos, simára kefélt
               gyermek-frizurát! És Laci is látná, hogy fityinget sem törődöm vele!...</p>
            <p>- Bizony igazad van, - bólintott Iluska - legfőbb ideje volna már férjhez menni!...
               De hát kihez?... Kihez?...</p>
            <p>- Te, én már kigondoltam - ugrott föl egyszerre Cilike. - Én Barkács Mihályhoz fogok
               férjhez menni!</p>
            <p>Ilusnak leesett az álla csodálkozásában.</p>
            <p>- Ahhoz a mogorva, vén emberhez? - kiáltott.</p>
            <p>- Nem is olyan vén! - védelmezte hevesen Cilike. - És nyugalmazott huszárezredes! Az
               nagyon előkelő állás! Vasárnap, mikor diszbe öltözik, milyen szép az egyenruhája!
               Csak ugy csillog a sok aranyzsinór meg aranygomb rajta!</p>
            <p>- Igaz, - ismerte be Ilus egészen lefegyverezve. - És a katonák mind köszönnek neki.
               Neked is köszönnének!</p>
            <p>- És Laci nem nevethetne többet ki és nem kiabálhatná utánam, hogy: - kis lány, kis
               lány! Hanem kezet kellene hogy csókoljon és azt mondja: méltóságos asszonyom!</p>
            <p>- Méltóságos asszony?...</p>
            <p>- Igen! A katonatisztek felesége mind méltóságos asszony! Még a hadnagyoké is!</p>
            <p>Ilus már egész meg volt nyerve az eszmének, csak még egy kis ellenvetése volt.</p>
            <p>- Te, de Mihály az olyan csunya név! Barkács Mihályné! Ez nem hangzik szépen. És
               hogyan mondod majd neki: édes Mihály! Vagy: édes Misi!...</p>
            <p>- Miska. Te Miska! Igy egészen csinos.</p>
            <p>- Nekem volt egy macskám, azt is Miskának hivták.</p>
            <p>- No tudod, - felelt Cilike kissé sértődve - nem lehet végre mindenki Tibor vagy
               Tihamér. És Miska az egy nagyon szép, magyaros név. Nekem semmi kifogásom sincs
               ellene.</p>
            
            <p>Az egyesség tehát az egyik részről már megvolt. Most még csak az a csekélység volt
               hátra, hogy a másik fél is beleegyezzék.</p>
            <p>A nyugalmazott ezredes ur különben csakugyan egy meglehetősen mogorva, öreg bácsi
               volt, aki a köszvényét akarta gyógyitani a Balatonban és édeskeveset törődött a
               társasággal. Néha csatlakozott ugyan Teréz néniékhez, akinek a férjével fiatalkori jó
               barátok voltak, de nagy sétákat nem igen tudott tenni a köszvénye miatt. Legjobban
               szeretett magányosan ballagni a part mentén s minden tiz lépésnél meg-megállva
               nézegetni a Balaton fénylő vizét.</p>
            <p>Az Ilonka állitása szerint az öreg ezredes ilyenkor mindig a königgräci csatára
               gondolt vagy az utolsó pún háborura, amelyben - szintén Ilonka állitása szerint -
               minden valószinüség szerint részt vett az öreg ur.</p>
            <p>Cilike nem merte beavatni a többi leányt a tervébe, mert félt, hogy kinevetik, de
               felbiztatta őket, hogy délután hivják az ezredes urat is sétálni. Ez azonban nem ment
               olyan könnyen, mint Cilike képzelte.</p>
            <p>Az öreg urat ugy látszik ma megint erősebben bántotta a köszvény, mert még mogorvább
               volt az arca, mint máskor s ámbár szépen, melegen sütött a nap, mégis egy csuklyás
               köpönyeg volt a hátára vetve.</p>
            <p>A leányok kétszer is elhaladtak mellette, de nem merték megszólitani, Cilike legszebb
               bájmosolyával mosolygott reá, de az öreg ur ugy el volt merülve gondolataiba, hogy
               észre sem vette őket.</p>
            <p>Ekkor Cilikének egy nagyszerü ötlete támadt, amivel - gondolta - leghamarább magára
               vonja az ezredes ur figyelmét.</p>
            <p>Megfogta az Ilus kezét, felvett egy kis követ a földről s lassan az ezredes ur után
               sompolyogva, szépen, óvatosan a csuklyájába csusztatta.</p>
            <p>Az ezredes ur ezt sem vette észre.</p>
            <p>Most egy második követ csusztatott be, majd egy harmadikat. A leányok, akik
               figyelemmel kisérték, majd a földön hemperegtek nevettökben. Aztán ők is kedvet
               kaptak a tréfához s valamennyien odasompolyogtak és szintén észrevétlenül csusztattak
               bele egy-egy követ az ezredes ur csuklyájába.</p>
            <p>Ilonka éppen egy nagyobb kaviccsal akart próbálkozni, mikor az ezredes ur hirtelen
               megfordult s egyszerre szembetalálkozott az öt kipirult arcu, nevető szemü
               leánnyal.</p>
            <p>- Hová, hová, kisasszonyok? - kérdezte katonásan szalutálva nekik; a hangja csak ugy
               recsegett, pedig nyájas igyekezett tenni.</p>
            <p>Ilonka nem vesztette el lélekjelenlétét. Gyorsan a háta mögé rejtette kezét a
               kaviccsal, s egészen elfogulatlanul felelt:</p>
            <p>- Sétálni megyünk. Nem tart-e velünk, ezredes ur?</p>
            <p>- Szivesen, szivesen, - harsogta az öreg ur, mintha most is egy ezredet
               kommandirozna. - De maguk futnak, szaladnak, én meg csak lassan ballagok!</p>
            <p>- Oh, én is csak lassan szeretek járni, - szólt Cilike szendén s egyszeribe olyan
               apró lépésekkel kezdett tipegni, mint egy kis kacsa.</p>
            <p>Ilonka egy ügyes mozdulattal bedobta a követ a csuklyába, hamar utána egyet Gizi és
               Erzsike is. Pár perc mulva már egészen tele volt jókora nagyságu kövekkel, az ezredes
               ur meg kezdte kapkodni a fejét jobbra, balra. Érezte, hogy valami huzza a vállát, de
               nem tudta elképzelni, hogy mi. Egy fordulónál találkoztak Cilike édesanyjával és
               Teréz nénivel. Az ezredes ur kihuzta magát, szalutált és igyekezett nagyon kedves
               lenni.</p>
            <p>- Megsétáltattak ezek a kis kisasszonykák, - recsegte - he he, udvarolni is akartam
               nekik, de már nem tudok! He he, az ember bizony öregszik!</p>
            <p>- Hogyisne! - tiltakozott nevetve Teréz néni, - aki nem akar, nem vénül meg!</p>
            <p>Az öreg ur izgatottan rángatta a köpönyegét ide-oda a vállán.</p>
            <p>- Hiszen én sem akarnék megvénülni, he he! De mikor igazán szinte óráról-órára érzem!
               Ez a köpönyeg is! Mikor elindultam még olyan könnyen birtam és most egyszerre ugy
               érzem, sokkal nehezebb. Vénülök már bizony, vénülök!...</p>
            <p>Teréz néni ránézett a köpönyegre, aztán hangosan felkiáltott:</p>
            <p>- Hát hogyne volna nehéz, mikor tele van a csuklyája kövekkel!</p>
            <p>Az ezredes ur dühösen kapta le a köpönyeget hátáról s aztán földhöz csapta, hogy a
               kövek csak ugy koppantak, gurultak szanaszét.</p>
            <p>- Ki tette ezt? - kiáltotta villámló szemekkel s a nagy torzonborz bajusza félelmesen
               libegett-lobogott az orra alatt.</p>
            <p>A leányok sápadtan, ijedten állottak körül. Azonnal látni lehetett, hogy ők a
               bünösök. Egyik sem mert szólani, csak lesütötték a fejöket és hallgattak.</p>
            <p>Az ezredes ur, aki sokkal mogorvább és ridegebb ember volt, semhogy valami tréfát
               értett volna, lesujtó pillantással nézett rajtok végig, aztán Teréz nénihez és
               Ilosvaynéhoz fordult:</p>
            <p>- A kisasszonyok nagyon neveletlenek. Három napi szobafogságot érdemelnek. Ha katonák
               volnának, kurta vasat kapnának. Ajánlom magamat!</p>
            <p>Felkapta a köpönyegét és dohogva, puhogva lépdelt tova. Soha többet még csak nem is
               köszönt nekik!...</p>
            <p>A leányok lehajtott fejjel, némán hallgatták végig a Teréz néni és édesanya
               szemrehányásait meggondolatlan tréfájukért. Cilike meg bús sóhajjal mondott bucsut
               szép tervének, hogy belőle valaha ezredesné őméltósága legyen!</p>
            
         </div>
         <div type="chapter">
            <head>
              X. A grófnő.
            </head>
            <p>Vasárnap délelőtt volt. Cilike a szobájában ült és mi tagadás, egy kissé unta magát.
               Esett az eső és nem mehetett sehová. Éppen elhatározta, hogy levelet fog irni
               Ilonkának, mikor benyitott hozzá az édesanyja.</p>
            <p>- Cilike, - szólt - keféld le a hajadat simára és aztán gyere a szalonba. Hozz be
               mindjárt egy tálcán likőrt meg apró süteményt, itt van a kamra kulcsa. Látogató van;
               - egy csinos fiatalember, - tette hozzá mosolyogva.</p>
            <p>Cilike mint a nyil ugrott fel a székről.</p>
            <p>- Ki az? - akarta kérdezni, de már anyuska kiment és becsukta az ajtót.</p>
            <p>Cilike fürgén sietett a tükör elé, de nem a kefe után nyult, hanem jobbról is, balról
               is rántott egyet a haján s hamarjában olyan „soppot” csinált magának, hogy a homloka
               egészen eltünt, mintha egy szénaboglya borult volna reá.</p>
            <p>Aztán kinyitotta a szekrényt és előráncigálta a legszebbik, fehércsipkés, rózsaszinü
               szalagos kötényét. A házikötényét, amelyet levetett, persze a földre dobta s a
               szekrény ajtaját sietségében tárva-nyitva hagyta.</p>
            <p>Aztán rohant a kamrába, a kulcsot persze az asztalon felejtette, azért mégegyszer
               vissza kellett futni; az asztalteritőt is a földre rántotta, mikor sebtiben lekapta a
               kulcsot az asztalról... sebaj, majd fölveszi később...</p>
            <p>Végre, össze volt minden csinosan rendezve a tálcán, vaniliás és köményes likőr, kis
               poharak s egy üvegtányéron finom apró sütemény, mely vasárnaponként sohasem hiányzott
               az anyuska kamrájából.</p>
            <p>Cilike önérzetes mosollyal vette kezébe a tálcát s büszkén lejtett a szalon felé.</p>
            <p>Az előszobán keresztülmenve, kiváncsian nézett a fogasra. Csakugyan ott függött egy
               szép, finom, puha szürke kalap s egy egészen ismeretlen, világosszürke felöltő.</p>
            <p>Anyuska tehát nem tréfált, midőn azt mondta, hogy egy csinos fiatalember látogató van
               benn!</p>
            <p>Kissé dobogó szivvel nyitotta ki az ajtót. Édesapa a karosszékben cigarettázott,
               anyuska a diványon ült és szembe vele, háttal az ajtónak ült az ismeretlen
               fiatalember.</p>
            <p>Cilike szende mosollyal, szemét lesütve közeledett; már előre rettenetes zavarban
               volt, mert érezte, hogy a bemutatásnál el fog pirulni. Oh, milyen borzasztóan
               haragudott azért magára Cilike, hogy minden ok nélkül, azonnal el szokott mindig
               pirulni!</p>
            <p>Persze, minél jobban haragudott, annál jobban pirult.</p>
            <p>A fiatalember felállott.</p>
            <p>- A leányom, Cilike - szólt anyuska mosolyogva - Zsoldos Béla, mérnök ur.</p>
            <p>Cilike le akarta tenni a tálcát az asztalra, hogy kezet nyujthasson, s ránézett a
               fiatalemberre, aki előtte állott. Egy másodpercig némán, ijedten bámult reá, akkor
               egyszerre egy nagyot sikoltott, kiejtette a tálcát kezéből, a likőr kiömlött,
               végigfolyt a csipkés kötényén, a szőnyegen, az asztalon, a kis poharak mind
               összetörtek, s a sok sütemény ezerfelé gurult szét a szobában...</p>
            <p>- Én nem vagyok grófné, én nem vagyok grófné, - kiáltotta Cilike, szinte sirva, aztán
               kezébe temette az arcát és hirtelen kirohant a szobából.</p>
            <p>Édesapa és anya az ijedtségtől majdnem megdermedve néztek utána.</p>
            <p>- Megbolondult ez a lány? - kiáltott apa szigoruan, de a fiatalember egyszerre
               hangosan kezdett nevetni.</p>
            <p>- Kérem, én mindjárt megmagyarázom, mitől ijedt ugy meg Cilike kisasszony!</p>
            
            <p>Az eset a következő volt:</p>
            <p>Még tavasszal történt, mikor Cilike Teréz néninél volt, Somkuton, hogy a két jó
               barátnőjével, Gyárfás Gizivel és Erzsikével egy nagyobb sétát tettek, az erdőn tul,
               ki a homokréti dülőre.</p>
            <p>A dombtetőn egy különös alakot pillantottak meg, vitorlavászonzubbonyban, nagy
               széleskarimáju kalappal, aki hol leguggolt, hol felállott, köveket vett fel,
               melyeket gondosan megnézegetett s egy csákánnyal meg-megkopogtatta a talajt.</p>
            <p>- Ki lehet az? - kérdezte Cilike kiváncsian.</p>
            <p>- Sejtelmem sincs róla! - mondta Gizi.</p>
            <p>Kissé közelebb mentek hozzá s ugy figyelték. Nagyon csinos fiatalembernek látszott, a
               vitorlavászonzubbonya ellenére is. Most észrevette őket a fiatalember is és kalapját
               megemelve, udvariasan köszönt.</p>
            <p>- Te, - sugta Cilike Erzsikének és Gizinek, - pompás eszmém van! Csináljunk egy
               tréfát!</p>
            <p>- Mi az? Mi az? - kérdezték Erzsi és Gizi.</p>
            <p>De már nem volt idejük megbeszélni a tréfát, mert a fiatalember odajött hozzájuk s
               ismét megemelve a kalapját, udvariasan szólt:</p>
            <p>- Bocsánatot kérek, hölgyeim, hogy bátorkodom megszólitani önöket, de nem ismerem ki
               magamat, ezen a vidéken még sohasem jártam. Nem lennének-e oly szivesek megmondani
               nekem, merre van a gyöngyösi rét? A biró és a jegyző azt mondták, hogy ott fognak
               reám várni s én nem tudom, hogy merre kell menni.</p>
            <p>- A gyöngyösi rét amott van, az erdőn tul - sietett felelni Cilike. - Ha ugy tetszik,
               egy darabig együtt mehetünk, mert mi is éppen arrafelé sétálunk.</p>
            <p>- Ezer köszönet, - hálálkodott a fiatalember. - Engedjék meg kérem, hogy bemutassam
               magam. Zsoldos Béla vagyok, mérnök. A község artézi kutat akar furatni, s engem
               kértek föl a talaj megvizsgálására. Ma reggel érkeztem, de már délután tovább kell
               utaznom, mert sürgős behivást kaptam a minisztériumból, egy munkálat elvégzésére. Itt
               majd egy másik kollégámat fogják megbizni a munka vezetésével. Igazán sajnálom, mert
               látom, ebben a faluban nagyon kedves társaság van együtt.</p>
            <p>- Mi sem vagyunk idevalók, - felelt Cilike nagyon előkelően fölvetve a fejét s
               titokban oldalbalökte Erzsikét és Gizit. - Csak egy kis gyalogsétát tettünk a
               városból. Én Szentkláray grófné vagyok, ez meg itt a nővérem, Szentkláray Marianne,
               ez meg egy jó barátnőm, miss Kitty Browning, Londonból. Csak angolul tud.</p>
            <p>- Yes, - szólalt meg vékony orrhangon Gizi, aki azonnal beletalálta magát
               szerepébe.</p>
            <p>- Oh, méltóságos grófné, - szólt Zsoldos és nagyon megilletődöttnek látszott. - Ha
               tudtam volna, igazán nem merészkedtem volna...</p>
            <p>- Nem tesz semmit, - felelt leereszkedően Cilike, mig Erzsi és Gizi majd megpukkadtak
               az elfojtott nevetéstől.</p>
            <p>- Ki nem mondhatom, mennyire örülök e véletlen szerencsének, - folytatta tovább
               Zsoldos. - Méltóságod a felsőkatolnai és klárai Szentkláray grófi családból való,
               nemde?</p>
            <p>- Igen, - felelt Cilike kissé bizonytalanul.</p>
            <p>- Istenem, mily boldog gyermekkori emlékek ébrednek fel bennem e név hallatára, -
               lelkesedett Zsoldos. - A nagybátyám tiszttartó volt a Szentkláray-uradalomban, s én
               éveken át, mint kis gyermek mindig nála töltöttem a nyári szünidőt. De hogyan lehet
               az - Szentkláray grófnő akkor olyan öreg volt - és nem emlékszem, hogy...</p>
            <p>- Oh, az a nagyanyánk volt - sietett közbeszólni Cilike.</p>
            <p>- Vagy ugy, - bólintott komolyan Zsoldos. - És ki most a tiszttartó a nagybátyám
               helyében?</p>
            <p>- Most nincs senki... Kiadtuk a birtokot bérbe...</p>
            <p>- Ugy! És mit csinál az öreg ispán, meg a két szép leánya, Zsófi és Zsuzsika?</p>
            <p>- Az öreg ispán bizony már meghalt, - sóhajtott Cilike, - a leányai meg elmentek
               világgá. Zsófi énekesnő lett, Zsuzsika meg apáca...</p>
            <p>Uff!... Gizike nem birta tovább! Mint egy kráterból tört ki belőle a nevetés, melyet
               azonban sikerült hamarosan görcsös köhögésbe átvezényelni. </p>
            <p>- Oh, oh, poor miss Browning! - sajnálkozott a mérnök ur. - How do you do, poor miss
               Browning?</p>
            <p>Erre az angol megszólitásra egyszerre elmult a Gizike nevetési és köhögési rohama.
               Jóságos Isten, a mérnök ur tud angolul, ő ellenben nem tud egy szót sem! Cilikének is
               hirtelen nagyon melege lett, de aztán hamarosan feltalálta magát.</p>
            <p>- Ne tessék hozzá szólni, - sugta halkan - a szegény miss nagyot hall és igen bántja
               őt, ha látja, hogy azt észreveszik.</p>
            <p>A mérnök ur részvéttel bólintott, aztán tapintatosan egyébről kezdett beszélni.</p>
            <p>- Igazán hálás vagyok a véletlennek, amely ezt a kiváló szerencsét juttatta nekem
               osztályrészül, hogy méltóságotokkal itt összetalálkozhattam. A katolnai birtokon a
               régi kastélyban méltóztatnak lakni?</p>
            <p>- Oh dehogy, - szólt előkelő nyugalommal Cilike, - az a rozoga vén kastély már
               összedült!</p>
            <p>- Be kár! Olyan szép volt!</p>
            <p>- Annál sokkal szebbet fogunk épittetni. Különben mi csak átutazóban vagyunk itt. A
               telet Londonban és Párisban szoktuk tölteni, a nyarat meg tengeri fürdőkön. Most csak
               éppen pár napot töltünk itt a Marianne grófnő vadászkastélyában...</p>
            <p>Azzal jól oldalbabökte Erzsikét, hogy szóljon már ő is valamit, de Erzsike
               összeharapta az ajkát és egy kukkot sem tudott volna kiejteni a visszafojtott
               nevetéstől.</p>
            <p>- Ott jön a biró és a jegyző, - sugta halkan Gizike az országut felé mutatva, mire
               Cilike azonnal megállott és sietve bucsuzott el a mérnöktől.</p>
            <p>- Ez itt a gyöngyösi rét, - hadarta sebesen - és ott jön a biró meg a jegyző és mi
               megyünk vissza. Jónapot kivánok!</p>
            <p>- Kezét csókolom méltóságodnak! - hajlongott a mérnök. - Alázatosan köszönöm, hogy
               oly kegyesek voltak utbaigazitani engem. Kérem az öreg grófnő őméltóságának
               hódolatteljes kézcsókomat jelenteni. És végtelenül sajnálom, hogy a régi kastély
               összeomlott és Zsuzsika meg Zsófika világgá mentek...</p>
            <p>Ezt már nem is hallották a leányok, sem az elfojtott mosolyt nem látták, amellyel a
               mérnök ur utánuk nézett, csak sietve távoztak az erdő felé, hogy a biró és a jegyző
               meg ne lássa s le ne leplezze őket.</p>
            <p>Ott az erdőben, biztos távolságban, kitört belőlük a kacagás.</p>
            <p>- Ezt alaposan bolonddá tetted, - nevetett Erzsi, a földre dobva magát
               jókedvében.</p>
            <p>- London, Páris, Marianne grófnő, vadászkastély, tengeri fürdő, öreg grófnő... angol
               miss... csak ugy zughatott a jámbor bácsinak a feje...</p>
            <p>- Nem gondoljátok, hogy egy kissé talán sok is volt? - kérdezte Gizi. - Hátha rájön
               arra, hogy bolonddá tettük?</p>
            <p>- Ugyan kérlek, - nyugtatta meg Cilike - egy vadidegen ember, aki soha ezen a vidéken
               nem járt és bizonyára nem is fog járni soha, nem ismer minket, mi sem őtet - és ebben
               az életben soha többet nem fogunk találkozni! Mondhattunk volna neki bátran még
               többet is!</p>
            <p>- Yes, yes! - fuvolázott Gizi vékony orrhangon, s erre ujból kitört az általános
               nevetés.</p>
            
            <p>Csuda-e, ha ezekután Cilike ijedtében földreejtette a tálcát, mikor alig egy félév
               mulva egyszerre csak szemtől-szembe találja magát a mérnök urral s édesanyja
               bemutatja őt mint Cilikét?... Cilike... és nem Szentkláray grófnő!...</p>
            <p>Oh valóban, soha-soha még olyan forrón nem óhajtotta Cilike, hogy a föld megnyiljon
               alatta s ő elsüllyedjen, mint most, ebben a szörnyü pillanatban, midőn édesapa és
               anya s a mérnök ur is utánasiettek szobájába és a mérnök ur alázatos hódolattal
               szólalt meg:</p>
            <p>- Kezét csókolom, méltóságos grófnő!</p>
            <p>Édesapa meg félig nevetve, félig bosszankodva csóválgatta a fejét, mondván:</p>
            <p>- Mi minden bolondság nem telik ki ezektől a fruskáktól!</p>
            <p>Édesanya meg körülnézett és csak annyit mondott:</p>
            <p>- Hozd rendbe a szobádat, Cilike!</p>
            
         </div>
         <div type="chapter">
            <head>
               XI. Vasuti kaland.
            </head>
            <p>Azt hiszem, még olyan boldog és vidám két leány nem ült a vonaton, mint Cilike és
               Kende Ilus. Utaztak! Egyedül utaztak! Tóvári Ilonkához utaztak a pünkösdi ünnepekre!
               Hát kell-e ennél nagyobb boldogság?...</p>
            <p>A két mama ugyan kissé aggódva nézett össze, midőn a vonat fütyülve és sipolva
               kirobogott a pályaudvarról s nagyokat sóhajtottak mind a ketten, midőn már a lobogó
               és bucsut integető zsebkendők sem látszottak többé.</p>
            <p> - Istenem, csak nem történik valami bajuk? Olyan szeleburdiak mind a ketten!</p>
            <p>- Ugyan mi bajuk történhetnék? - nevetett édesapa. - Összesen öt órát utaznak a
               vonaton s este hétkor a várfalvi állomásnál várják őket Tóváriék kocsival. Még kis
               gyermeket is el lehet ily rövid utra bocsátani egyedül, nemhogy ilyen nagy
               lányokat!</p>
            <p>A két mama erre csak megnyugodott valahogy, Cilike és Ilus pedig, ha ezt a
               kijelentést hallották volna, bizonyára még büszkébben tekintgettek volna széjjel.</p>
            <p>A fülkében rajtuk kivül nem ült más senki s mi sem természetesebb, mint hogy öt perc
               mulva előkerült az elemózsiás kosár, amely tele volt mindenféle jó csemegével.
               Javában falatoztak, mikor a legközelebbi állomásnál egy idegen ur nyitott be
               hozzájuk.</p>
            <p>- Bocsánatot kérek, - szólt, illedelmesen megemelve kalapját, - az egész vonaton
               nincs máshol hely.</p>
            <p>Cilike és Iluska fülig pirultak, hamarosan összeszedték a szétszórt
               süteménymaradékokat, visszatették a kosarat a hálóba s aztán igyekeztek előkelő,
               felnőtt hölgyek módjára viselkedni.</p>
            <p>Az idegen ur különben nem sokat törődött velök. Szerényen meghuzódott a sarokban,
               elővette ujságját és olvasott.</p>
            <p>A két leány eleinte halkan sugdosott és nevetgélt egymással, lassanként azonban
               megfeledkeztek az idegen ur jelenlétéről s mind hangosabbá és élénkebbé vált a
               társalgásuk.</p>
            <p>- Te, - szólt egyszer Iluska, - én megint éhes vagyok! Jó volna valamit
               uzsonnázni!</p>
            <p>Cilike készséggel fölugrott, hogy levegye a kosarat, azonban oly szelesen találta
               lerántani, hogy kiejtette a kezéből, a kosár ráesett egyenesen az idegen ur fejére,
               tartalma kiborult s a sok narancs, alma, sütemény szertegurult a szőnyegen, az ülés
               alatt és az idegen ur ölébe.</p>
            <p>Cilike ijedtében, zavarában szintén majd leesett, Iluska meg hangosan kezdett
               nevetni. Az idegen ur azonban udvariasan felugrott s gyorsan szedte össze a guruló
               narancsokat.</p>
            <p>Ilusnak és Cilikének azonban már elment az étvágya s zavartan rakosgatták össze a
               kosár tartalmát.</p>
            <p>- Hova tetszenek utazni? - kérdezte aztán az idegen ur, éppen csak hogy valamit
               szóljon, amivel elterelheti a két leányka figyelmét a kis balesetről.</p>
            <p>- Mi Kálozdra megyünk, a kálozdi tanyán töltjük a pünkösdi ünnepeket, - válaszolt
               Ilus. - Várfalván leszállunk, ott várnak minket kocsival.</p>
            <p>- Várfalván? - kérdezte az idegen csodálkozva. - Hát miért nem szállnak le kérem
               akkor Kálozdon? Hiszen a kálozdi tanya onnan alig másfél óra kocsival, Várfalvától
               meg Isten tudja milyen messzire van.</p>
            <p>A két leány egyszerre nagyon izgatott lett. Jaj Istenem, ha ők most nem jó irányban
               utaznak!</p>
            <p>Igaz, hogy Ilonka ugy irta nekik, hogy Várfalvánál szálljanak le, de hát ők is csak
               alig pár hónapja költöztek a kálozdi tanyára, mióta Ilonka apja nyugdijba ment. Hátha
               nem tudják még jól a vasuti összeköttetést, vagy talán Ilonka elvétette s rosszul
               irta meg nekik? Most mit tegyenek?</p>
            <p>- Kérem, én ismerem ott jól a vidéket, - szólt ismét az idegen ur, - ezelőtt husz
               évvel sokszor jártam vadászatra Kálozdra; biztosan tudom, hogy az volt a vasuti
               állomás; Várfalva jóval tul van. Ha jól emlékszem, meg sem áll ott a gyorsvonat.
               Különben megnézhetjük a menetrendben.</p>
            <p>Elővette a menetrendet, lapozgatott benne, nézegette, forgatta.</p>
            <p>- Ugy látszik, most némi változás van, mert most megáll Várfalván is a gyorsvonat -
               mondta aztán. - Azt hiszem, legjobb lenne, ha önök Kálozdon leszállnának és
               körülnéznének, hogy nincsenek-e ott, akiket várnak. Ha aztán látják, hogy nincs
               senki, akkor utazzanak tovább Várfalváig. Lehet, hogy husz év alatt történt némi
               változás.</p>
            <p>- Persze, ez lesz a legjobb, - határozta el a két leány is és igazán mély hálát
               éreztek az idegen ur iránt, aki oly szivesen utbaigazitotta őket.</p>
            <p>Az idegen ur aztán kiment a folyosóra cigarettázni s többet nem törődött velök. Ők
               pedig izgatottan várták, hogy Kálozdra érjenek.</p>
            <p>Fél hétre pontosan be is érkeztek. Kálozd meglehetős nagy állomás, több vonat is
               találkozik itt össze s a pályaudvaron élénk sürgés-forgás volt.</p>
            <p>Cilike és Iluska leszálltak a vonatról s egymás kezét megfogva, izgatottan futkostak
               fel s alá az emberek között. Sehol senki.</p>
            <p>- Nini, ott künn a kocsiknál áll valaki, az mintha Ilonka volna, - kiáltott Cilike s
               gyorsan szaladtak arrafelé! De nem Ilonka volt, hanem egy egészen ismeretlen fiatal
               leány.</p>
            <p>Csalódva fordultak vissza.</p>
            <p>- Ugy látszik, mégis csak helyesen irta Ilonka, - szólt Cilike, - Várfalvánál kell
               leszállani, ott fog minket várni. Most már siessünk vissza a vonatunkhoz.</p>
            <p>Siettek is - de hol volt már akkor a vonat? Mindössze egy percig állott csak s mig ők
               ide-oda futkostak, szépen kirobogott az állomásról s a két elképedt leány ottmaradt
               magára.</p>
            <p>- Most mi lesz velünk? - kiáltották, szinte kétségbeesve nézve egymásra.</p>
            <p>Cilike tért hamarább magához s azonnal támadt is mentő eszméje.</p>
            <p>- Tudod mit? Fogadunk egy kocsit s elhajtatunk a tanyára. Az lesz még csak a
               meglepetés!</p>
            <p>Már egészen felvidultak és siettek kocsit keresni. Egy szekér állt még a
               pályaudvaron; kocsinak a legjobb akarattal sem lehetett volna minősiteni a rozoga
               alkotmányt, de a gazdája nem vállalta a fuvart.</p>
            <p>- Már késő van, nagyon rossz az ut, három óráig is megtart innen a kálozdi tanyáig;
               Várfalvától vezet a jó ut oda. Tessék vonaton odáig menni, onnan aztán csak egy
               félórára van.</p>
            <p>Cilike felvilágositotta a szekeres gazdát, hogy hiszen ők éppen a vonatról maradtak
               le, de a bácsi hajthatatlan maradt. Ilyen késő este nem indul utnak a fáradt
               lovaival. Más sem. Ő tudja biztosan.</p>
            <p>- Menjünk be az állomásfőnökhöz, - inditványozta Ilus, - hátha ő tud segiteni
               rajtunk. Hiszen itt az országuton csak nem maradhatunk!...</p>
            <p>Mint két fáradt, csüggedt kis vándor kopogtattak be az állomásfőnökhöz. De amint
               kinyitották az ajtót, meglepetve kiáltottak föl. A küszöbön majd összeütődtek az
               idegen urral, aki éppen jött ki az állomásfőnöktől.</p>
            <p>- Mi történt, kedves kisasszonyok, mi történt? - kiáltotta részvéttel. - Csak
               nem...</p>
            <p>- De igen, lemaradtunk a vonatról, - szólt Cilike majdnem sirva. - És itt nem várt
               minket senki... Várfalváig kellett volna mennünk. És most nem tudjuk, mit
               csináljunk!...</p>
            <p>- Ennek én vagyok az oka, - ütött a homlokára az idegen ur - rosszul informáltam
               önöket. Ki nem mondhatom, mennyire sajnálom, hogy akaratlanul is ilyen
               kellemetlenséget okoztam. Kérem bocsássanak meg érte és engedjék meg, hogy amennyire
               lehet, jóvátegyem. Én báró Peterdy Tibor vagyok. Rámbizhatják magukat teljesen, éppen
               ilyen két kis lányom van nekem is odahaza.</p>
            <p>Cilikének és Iluskának egyszerre elmult minden aggodalma, minden félelme. Már nem
               érezték magukat olyan elhagyatva, olyan gyámoltalanul. Megmondták a báró urnak, hogy
               hivják őket, hova, kihez akarnak menni s a báró ur azonnal megbeszélt mindent az
               állomásfőnökkel.</p>
            <p>- A kálozdi tanyával van telefonösszeköttetésünk, - mondta az állomásfőnök, -
               mindenekelőtt tudatni fogjuk Tóvári urat s ő majd intézkedni fog. Ámbár alig hiszem,
               hogy kocsit lehessen most onnan küldeni, mert éjjel nem tanácsos azon a rossz uton
               járni. Sajnos, vonat ma már nem indul több; a legközelebbi holnap reggel tiz órakor
               megy innen Várfalvára.</p>
            <p>Csiling, csiling, megszólalt a telefon, s pár perc mulva már megindult a beszélgetés,
               tárgyalás, tanácskozás. Csakhamar az Ilonka csengő hangja is belenevetett a
               telefonba; ő persze rettenetesen kinevette a kalandos utazókat, akik olyan furcsa
               módon ott rekedtek egy teljesen idegen kis városban, ahol semmi keresnivalójuk sem
               volt.</p>
            <p>Közben már sötét este lett, utnak indulni nem lehetett, Tóváriék tehát azt a tanácsot
               adták, hogy szálljon meg a két leány a legközelebbi vendéglőben s kora reggel majd
               kocsit küldenek érettök.</p>
            <p>A báró ur lovagiasan felajánlotta kiséretét, s Cilike és Iluska most már egész vigan
               vonultak be a legközelebbi vendéglőbe, hol a legszebb és legkényelmesebb szobát
               nyitották nekik, s a báró ur rendelkezésére ugy szolgálták ki őket, mint két
               királykisasszonyt.</p>
            <p>Egy félóra sem telt s a pincér pompás vacsorát hozott be a szobájokba és amitől
               legjobban meg voltak illetődve, két gyönyörü rózsabokrétát a báró ur névjegyével.</p>
            <p>Cilike és Iluska nem lett volna fiatal leány, hogyha még most is buslakodtak volna
               ezen a kis vasuti kalandon. Sőt, ellenkezőleg, ők bizony olyan jól mulattak és olyan
               érdekesnek találták az egész dolgot, hogy még éjfél után is beszélgettek és
               nevetgéltek rajta s alig várták már, hogy reggel eldicsekedjenek vele Ilonkának.</p>
            <p>És titokban mind a ketten reménykedtek, hogy reggel majd ujra kapnak egy-egy
               rózsabokrétát a báró urtól...</p>
            <p>...De hajh, a báró urat nem látták többé soha! Reggel korán kiment vadászni, mikor ők
               még aludtak és rózsabokrétát sem küldött többet. Ő bizony tökéletesen elfeledte a két
               kis szeleburdi leányt.</p>
            <p>Ellenben reggel 8 órakor nagy dörömböléssel felverte őket Ilonka, aki a kis
               ponnifogatán jött érettök - no, és embert még ugy ki nem nevettek, mint ahogy
               kinevette Ilonka a két kalandos utazót, akik öt órát nem tudtak ugy a vonaton utazni,
               hogy valami szelességet el ne kövessenek.</p>
            
         </div>
         <div type="chapter">
            <head>
              XII. Az ajánlott levél.
            </head>
            <p>A kálozdi tanyán olyan vig élet folyt, mint talán sehol a világon. Ilonka, Cilike és
               Iluska majd fölverték jókedvükkel az egész házat s egyik tréfa, egyik pajkos csiny a
               másikat érte.</p>
            <p>- Tudjátok lányok, - mondta egy napon Cilike, - az mégsem járja, hogy a báró ur
               mirólunk annyira megfeledkezett! Hiszen tulajdonképpen azt sem tudja, hogy mi történt
               velünk s vajjon nem ülünk-e még most is ott a kálozdi vendéglőben?</p>
            <p>- Már az igaz, - kontrázott Ilus, aki mindenben hüséges visszhangja volt Cilikének. -
               Eleinte pedig milyen udvariasnak mutatkozott! Milyen gyönyörü rózsabokrétát
               küldött!...</p>
            <p>Cilike nagyot sóhajtott.</p>
            <p>Az a rózsabokréta, az fájt neki. Ugy szerette volna, ha annak folytatása is lett
               volna. Hogy el lehetett volna dicsekedni otthon a leányok előtt, hogy egy báró, egy
               igazi báró, mindennap rózsabokrétát küld neki...</p>
            <p>- Oh ti kis majmok, - nevetett Ilonka, - miken nem jár az eszök! Hát Cilike fiam, ha
               ugy fáj a fogad rózsabokrétára, irj a báródnak egy szép képeslevelezőlapot,
               emlékeztesd a hires kálozdi kalandra!</p>
            <p>- Irok is! - kiáltott nevetve Cilike. - Meg vagyok győződve, hogy örülni fog
               neki!</p>
            <p>- De azt is ird meg, hogy ne csak virágot küldjön, hanem egy kiló finom
               Kugler-cukorkát is, - folytatta tovább Ilonka. - A virágot nektek engedem át, a
               cukorkát pedig megeszem én!</p>
            <p>- Ez az igazi munkafelosztás, - szólt Ilus.</p>
            <p>Cilike pedig hamarosan felugrott, levélpapirt, tollat, tintát keresett elő és azonnal
               hozzákezdett az iráshoz.</p>
            <p>- Nem is levelezőlapot irok neki, hanem egy hosszu levelet, - mondta vigan - és azért
               is beleirom, a Kugler-bonbont is. Még pedig verses levelet irok!</p>
            <p>Hát erre már igazán kiváncsiak voltak Ilonka is, Ilus is. Cilike nyögött, rágta a
               tollszárat, izzadt, sóhajtozott, de egy félóra alatt kész volt a verses levél.
               Irgalmatlan rossz volt az igaz, de benne volt még az is, hogy:</p>
            <p>- «Kálozdi kalandról hogy megemlékezzünk,</p>
            <p> Egy-két kiló Kuglert tessék küldeni nekünk!»</p>
            <p>A leányok olyan jókat nevettek, mikor Cilike felolvasta nekik a verset, hogy majd
               legurultak a divánról. Aztán boritékba tette Cilike a levelet s még meg is cimezte,
               Péterdre, a báró ur birtokára. Persze eszeágában sem volt elküldeni, csak folytatta
               tovább a tréfát.</p>
            <p>- Leányok! Egy, kettő, három! - kiáltott egyszerre egy harsány hang künt a folyosón,
               s a három leány egyszerre ugy ugrott föl, mintha puskából lőtték volna ki őket.</p>
            <p>Az ezredes ur szólitotta őket, az Ilonka édesapja, aki ha megszólalt, haptákba vágta
               magát mindenki, mert az ezredes ur, ámbár nyugalomba vonult már, ugy kommandirozott
               most is, mintha egy egész hadsereget vezényelne.</p>
            <p>Cilike hirtelen a zsebébe dugta a levelet, s aztán rohant ő is Ilonka és Ilus
               után.</p>
            <p>Mint három katona, ugy állott meg az ezredes ur előtt a három leány, fölemelt fejjel,
               feszes tartással.</p>
            <p>- Vigyázz! - vezényelt az ezredes ur, - Ilonka, te befogatod a ponnit s azonnal
               behajtasz Várfalvára. Ezt a levelet kell a postára vinni. Sürgős. Ajánlva
               föladni.</p>
            <p>- Igenis értem, ezredes ur, - felelt katonásan Ilonka és sarkonfordult s utána a
               másik két leány is.</p>
            <p>- Megállj! - dörgött az ezredes ur. - Ki viszi a levelet? Te hajtod a ponnit, Ilus
               fogja az ostort, a levelet vigye Cilike. Azt hiszem, benne lehet leginkább megbizni.
               Itt van a pénz is, bélyegre. Jobbra át! Indulj!</p>
            <p>A három leány nevetve szaladt el s Cilike önérzetesen tette zsebébe a levelet. Büszke
               volt rá, hogy a szigoru ezredes ur őt találta a legmegbizhatóbbnak, a legkomolyabbnak
               mindegyik között.</p>
            <p>Tiz perc mulva már fenn ültek a kis kocsin. Ilonka kezébekapta a gyeplőt s vigan
               robogtak ki a tanyáról. Az ezredesné is bizott reájuk néhány apróbb bevásárlást a
               füszeresnél meg a hentesnél s még az erdő széléig sem értek, Ilonka inditványára már
               elhatározták, hogy végezetül a cukrászboltba is elmennek fagylaltozni és süteményt
               enni!</p>
            <p>Legelőször a postához hajtottak. Cilike leugrott a kocsiról és bement. Három vagy
               négy falusi gazda szorongott a kis szobában, a rácsos ablak előtt, amely mögött egy
               csinos fiatalember ült, a várfalvi postatiszt.</p>
            <p>Amint meglátta Cilikét, udvariasan köszönt:</p>
            <p>- Kezét csókolom! - Aztán rászólt a parasztokra: - Álljanak kendtek arrébb. Adjanak
               helyet a kisasszonynak!</p>
            <p>Cilike mélyen elpirult és olyan zavarba jött, hogy azt se tudta, hová nézzen. De
               aztán önérzetesen kiegyenesedett, kegyesen visszamosolygott, kivette zsebéből a
               levelet, beadta a kis ablaknál, a postahivatalnok kiállitotta a vevényt s nagy
               udvariassággal nyujtotta át neki:</p>
            <p>- Méltóztassék! Kezét csókolom!</p>
            <p>Cilike gyorsan a zsebébe gyürte a vevényt, tőle telhető előkelő méltósággal
               megbiccentette a fejét s aztán rohant ki. Oh, milyen kár, hogy nem látták a lányok,
               milyen udvarias, figyelmes, előzékeny volt ez a csinos fiatalember! Nyilván nagyon
               megtetszett neki Cilike! Kár, hogy nem volt a kék selyembluz rajta, akkor bizonyára
               bele is szeretett volna!...</p>
            <p>Ilonka és Ilus már türelmetlenül várták s mikor Cilike - persze tulzottan kiszinezve
               - előadta legujabb hóditását, kijelentették, hogy többet nem engedik egyedül a
               postahivatalba menni.</p>
            <p>Igen vidám hangulatban végezték el a bevásárlásokat s aztán következett a főélvezet:
               a fagylaltozás a cukrászboltban. Azt hiszem: Várfalván egy héten át nem fogyasztottak
               el annyi fagylaltot és süteményt, mint amennyi ezen a délután elfogyott.</p>
            <p>Már öt óra elmult, mikor végre hazafelé indultak.</p>
            <p>- Siessünk, - mondta Ilonka. - Apuska azóta türelmetlenül vár!</p>
            <p>Vig nevetés, tréfálkozás között ültek fel a kocsira s Ilonka gyors ügetésre biztatta
               a kis ponnit. Már az erdő közepén jártak, midőn egyszerre felsóhajtott:</p>
            <p>- Jaj, de kár, hogy nem vásároltunk egy kis cukros mandulát! Olyan szivesen ennék
               most belőle!</p>
            <p>- Nekem volt rá gondom! - kiáltott diadalmasan Cilike s egy nagy csomagot huzott ki a
               zsebéből.</p>
            <p>A csomaggal együtt a postai föladóvevény is kiesett a zsebéből, de idejekorán
               észrevette s hamar fölvette.</p>
            <p>- No, hiszen szépen kikaptam volna az ezredes bácsitól, ha ezt most elveszitem! -
               nevetett vigan s kisimitva az összegyürt papirlapot, be akarta tenni a
               pénztárcájába.</p>
            <p>De egyszerre csak akkorát sikoltott, mintha valaki megütötte volna, hirtelen
               felugrott s aztán halálsápadtan, erőtlenül rogyott vissza az ülésre.</p>
            <p>Ilonka azonnal megállitotta a kocsit.</p>
            <p>- Mi az? Mi történt? - kiáltottak ijedten s részvéttel hajoltak a reszkető Cilike
               felé.</p>
            <p>- A levél!... A levél... - dadogta Cilike fehér ajakkal s aztán egyszerre keservesen
               sirni kezdett.</p>
            <p>Ilonka és Ilus tanácstalanul néztek össze, nem tudták, mi lelte Cilikét, Cilike meg a
               sirástól nem tudott beszélni. Végre annyira erőt vett magán, hogy a zsebébe tudott
               nyulni, abba a rejtelmes, mély zsebbe, amelybe hihetetlenül sok mindenféle belefért,
               kihuzott belőle egy levelet s a föladóvevénnyel együtt az Ilonka kezébe tette. Ilonka
               csak egy pillantást vetett reá s aztán ő is elsápadva kiáltott fel:</p>
            <p>- Szent Isten, mit tettél, Cilike!</p>
            <p>Hát bizony az történt, hogy Cilike nagy zavarában a csinos fiatal postatiszttel
               szemben, összecserélte a két levelet. A báró urnak szóló bolondos verses episztolát
               adta föl, az ezredes ur fontos levele pedig békén pihent zsebének legsötétebb
               zugában, zsemlyemorzsák, tésztamaradványok, leszakadt gombok, ceruzavégek,
               cukordarabkák és battiszt zsebkendők társaságában...</p>
            <p>A három leány a legsötétebb kétségbeeséssel bámult egymásra. Nemcsak, hogy az a
               bolondos levél megy, megy most egy komoly, előkelő uriember kezébe, aki majd nem
               tudja mire vélni ezt az izetlen suhanc-tréfát, hanem ittmaradt az ezredes ur fontos,
               sürgős levele is, amelynek elkésése ki tudja minő következményekkel jár majd!...</p>
            <p>- Én ezt nem élem tul, - tördelte Cilike. - Én ezt nem élem tul!... Isten veletek,
               leányok!... Én ebbe belehalok!...</p>
            <p>Ilonka tért leghamarabb magához.</p>
            <p>- Dehogy halsz bele, - kiáltott erélyesen. - Ne siránkozzál, azzal nem segitünk a
               dolgon. Itt gyorsan cselekedni kell valamit. Üljetek föl azonnal a kocsira. Hat
               órakor zárják a postát. Most fél hat. Ha elérkezünk még postazárás előtt, talán
               segithetünk a dolgon.</p>
            <p>Sietve, szó nélkül ugrottak föl a kocsira. Ilonka megforditotta s aztán gyors
               vágtatással robogtak visszafelé. Az Ilonka erős kezére s a kis ponni gyors lábaira
               volt bizva most a Cilike bús sorsa...</p>
            <p>Egyetlen szót nem váltottak egész uton. Szegény Cilikének ugy vacogott a foga, mintha
               a hideg rázta volna. Ilus részvéttel fogta meg a kezét, de nem tudta vigasztalni
               semmivel.</p>
            <p>Végre, végre odaérkeztek a postahivatal elé. Szerencsére még nem volt bezárva. A
               csinos fiatalember most is ott ült a rácsos ablak mellett s csodálkozva nézett föl,
               midőn három ziláltarcu, sápadt fiatal hölgyet látott mint a szélvész berobogni.
               Cilikét mindjárt fölismerte, pedig leghátul maradt és oh milyen kicsi volt most,
               milyen szerény és alázatos...</p>
            <p>- Kérem szépen, - szólt Ilonka bátran előlépve, - valami tévedés történt ma délután
               itt egy levél föladásánál. Barátnőm véletlenül összecserélte a leveleket. Ime, ezt
               akarta föladni. Nem lehetne-e a másik levelet visszakapni?</p>
            <p>A postahivatalnok elmosolyodott a bajusza alatt, elkérte a vevényt, nézte, forgatta,
               lapozott egy könyvben, ide fordult, oda fordult, eltünt néhány percre, aztán ujra
               bejött, ujra lapozott egy könyvben s aztán megint kiment a másik szobába.</p>
            <p>A három leánynak egész örökkévalóságnak tetszett az idő. Nem tudták mi lesz, mert
               hiszen a hivatalnok nem felelt nekik sem igent, sem nemet.</p>
            <p>Végre, végre visszajött, és oh boldogság!... kezében tartotta a végzetes levelet.</p>
            <p>- Szerencsére még nem inditottam el a postát, - mondta, udvarias mosoly kiséretében
               nyujtva át Ilonkának. - Ha tiz perccel későbben jönnek, már nem lehettem volna
               szolgálatukra. De most kérem a másik levelet jól megnézni, nehogy ismét tévedés
               legyen, mert már másodszor nem segithetnék rajta!</p>
            <p>Dehogy is bánta Cilike ezt a kis gunyos megjegyzést! Olyan boldog volt, hogy akár
               kezet is csókolt volna örömében a postatiszt urnak.</p>
            <p>Ilonka aztán gyorsan elintézte a másik levelet s megköszönve a hivatalnok ur
               előzékenységét, megkönnyebbült szivvel siettek vissza a kocsira.</p>
            <p>Az ezredes ur egy kissé dörmögött, hogy ugy megkéstek, - éppen vacsora idején értek
               haza, - de miután minden rendben volt, nem pörölt velök. Ők pedig óvakodtak elmondani
               a késésük okát.</p>
            <p>Cilike ugy érezte magát, mintha egy nagy kő esett volna le a szivéről, a két levél
               békében pihent, mindegyik a maga helyén: az egyik a postazsákban, a másik meg a
               Cilike rejtelmes zsebének a mélyén. Nem is került elő onnan többet, csak mikor másnap
               ünnepélyesen elégették!</p>
            
         </div>
         <div type="chapter">
            <head>
             XIII. Régi dolgok.
            </head>
            <p>Esett az eső s a három leány, Ilonka, Cilike és Iluska a szobában ült s
               tulajdonképpen nem tudtak mihez kezdeni.</p>
            <p>- Tudjátok mit, meséljünk egymásnak, - inditványozta Ilonka, aki mint háziasszony
               kötelességének tartotta mulattatni vendégeit.</p>
            <p>- De hát mit meséljünk? - kérdezte Iluska. - Talán bizony Hamupipőkéről vagy
               Hófehérkéről?</p>
            <p>- Dehogy. Mindegyikünk mesélje el valami kalandját, vagy csinyjét, vagy
               balesetét.</p>
            <p>- Oh kérlek, - szólt közbe Cilike, aki ezt személyes sértésnek vette, - mindenkivel
               történhetik baleset, nemcsak velem.</p>
            <p>- Már az igaz, - bizonyitgatta Ilus, - az iskolában velem is sok minden megesett.</p>
            <p>- Erről én is mesélhetek, - nevetett Ilonka. - Az iskolában nem volt vásottabb és
               pajkosabb leány, mint én. Mindig azon törtem a fejemet, mivel bosszanthatnám meg a
               tanitónőimet! Mindjárt el is mondom egy nevezetes csinyemet!</p>
            <p>- Halljuk, halljuk, - mondták Cilike és Iluska.</p>
            <p>- Hát tudjátok, lányok, - kezdte Ilonka, - én egy magánintézetben voltam bennlakó s
               az igazgatónő meglehetősen fukar volt. Különösen a fütésnél szeretett
               takarékoskodni. Kijelentette, hogy fütetlen szobában sokkal egészségesebb aludni s
               ezért a hálótermekben sohasem fütöttek be. Egy este nagyon hideg volt. A leányok
               vacogtak, dideregtek és zugolódtak, hogy ők bizony nem feküsznek le ilyen hideg
               szobában. Kiadták a jelszót, hogy be kell füteni. De hogyan, mivel? Egyik azt
               ajánlotta, hogy a szalmazsákokból szedjük ki a szalmát, a másik a tankönyvekkel akart
               befüteni, a harmadik azt mondta, hogy legjobb lenne a székeket szétvagdalni. Persze
               egyik terv sem volt kivihető. - Várjatok csak, majd én mindjárt segitek rajtatok, -
               mondtam. Láttam ugyanis, hogy a folyosó végén, a felügyelőnő ajtaja előtt egy nagy
               ládában szén és forgács, meg aprófa volt előkészitve. Ő ugyanis nem találta olyan
               egészségesnek a hideg szobában való alvást s minden este befüttetett magának. - Ki a
               legbátrabb közületek? - kérdeztem. Tizen is ajánlkoztak azonnal. Én kiválasztottam
               közülük Dénes Lottit, aki nem félt semmitől és senkitől, s aztán lábujjhegyen
               kilopóztunk a folyosóra. A felügyelőnő ajtója előtt a ládából Lottika kiszedte a
               forgácsot és fát, én meg teleraktam a kötényemet annyi szénnel, amennyit csak
               elbirtam. Aztán éppoly csendesen visszasuhantunk a hálószobába. Mialatt a leányok
               diadalorditással szedték ki a szenet a kötényemből s belerakták a kályhába, én
               mégegyszer visszasurrantam s ujból teleszedtem a kötényemet. Valahogy azonban a nagy
               sietségben leejtettem egy darab szenet a földre. - Ki jár ott künn? - hallottam
               azonnal a felügyelőnő éles hangját. Volt eszem, hogy nem feleltem, hanem
               hanyatt-homlok rohantam vissza a hálószobába. - Lámpát eloltani, mindenki be az
               ágyba! - kiáltottam a lányokra, akik szerencsére még nem gyujtották meg a tüzet,
               csak körültáncolták a kályhát, mint valami hindu bálványt. Egy pillanat alatt sötét
               volt a szobában, mindenki bebujt az ágyba, fülére huzta a takarót s mikor a
               felügyelőnő benyitott, olyan mély szuszogás és élénk horkolás hallatszott, mintha egy
               ezred katona trombitált volna. Én is az ágyban voltam, de haj, arra már nem volt idő,
               hogy a szenet valahová elhelyezzem. Beledobáltam azt is hirtelen az ágyamba, aztán
               ráfeküdtem. Hát mondhatom, ilyen kemény fekhelyem sem volt soha. De azért nem is
               mukkantam s mikor a felügyelőnő az én ágyam fölé hajolt, egy nagy darab szenet a
               keblemre ölelve, olyan mély alvást szinleltem, mintha legalább is három dunyhával
               lettem volna betakarva. Mikor aztán a felügyelőnő kiment a szobából, kiugráltunk az
               ágyból és ujra meggyujtottuk a lámpát. Hát azt a nevetést, sikoltozást sem felejtem
               el, amit a leányok véghezvittek, mikor engem megláttak. Azt hiszem, egy szerecsen
               nem lehetett feketébb, kormosabb, mint én voltam. Rögtön ki is neveztek
               kéményseprőnek s még a tüzet is nekem kellett meggyujtani a kályhában. Viszonzásul
               azonban én mindegyiknek megsimogattam az arcát a kormos kezemmel s aztán őnekik
               kellett tiszta huzatot tenni az ágyamra - sőt még a mosdótálban ki is mosták a
               kormos vánkoscihát és lepedőt, hogy valahogy ki ne derüljön a titok!</p>
            <p>Cilike és Iluska nagyot nevettek az eseten s Iluska mindjárt megigérte, hogy ma
               estére okvetlenül telerakja szénnel az Ilonka ágyát.</p>
            <p>- Köszönöm, - nevetett Ilonka - nem kérek a visszaemlékezésből! De most meséljetek ti
               is valamit.</p>
            <p>- Oh, nekem nincs semmi élményem - sietett kijelenteni ártatlan arccal Cilike. -
               Velem igazán nem történt soha semmi!</p>
            <p>- Nem-e? - kiáltotta Iluska. - No hát most azért is le foglak leplezni.</p>
            <p>- Szeretném tudni, mit mesélhetnél el? - szólt ajkát biggyesztve Cilike.</p>
            <p>- Egyelőre csak a következőt: Ezelőtt két évvel volt egy nagyon csinos, fiatal
               tanárunk. A kémiát tanitotta. Szép, szőke volt.</p>
            <p>- Barna, - szólt közbe Cilike.</p>
            <p>- A kémia? - nevetett Ilonka.</p>
            <p>- Dehogy, a tanár, - mondta Ilus. - Hát ebbe a szőke, azaz barna tanárba Cilike
               borzasztóan szerelmes volt, amint azt a közbeszólásaiból is már észrevehetted.</p>
            <p>- Nem voltam szerelmes, - védekezett Cilike, - csak az ideálom volt. De nemcsak
               nekem, hanem az egész osztálynak. Neked is, Ilus, ne tagadd!</p>
            <p>- Hát nem is tagadom, de azért te rajongtál érette a legjobban. Abban az időben
               borzasztóan érdeklődött Cilike a kémia iránt, mindig a legjobban tudta a leckéjét s
               főleg azon igyekezett, hogy a tanár ur észrevegye, hogy ő már nem kisleány, hanem
               nagy leány. Ő ült az ajtó felől a legelső helyen s mikor a tanár ur a terembe lépett,
               mindig ugy helyezkedett el, hogy a ruhája a földet érje s a haját nagylányosan tüzte
               föl.</p>
            <p>- Amiért otthon mindig kikaptam, - sóhajtozott busan Cilike.</p>
            <p>- Pedig ez igazán méltatlanság volt, - folytatta Ilus, - mert Cilike nagy leány volt
               már akkor is. Csak éppen az a kis gyöngéje volt, hogy nagyon szeretett még a babáival
               játszani.</p>
            <p>- Nem is játszottam, csak éppen varrni szerettem nekik, - mentegetődzött Cilike. -
               Oly gyönyörü ruhákat és kalapokat készitettem, különösen Mirabella hercegnőnek...</p>
            <p>- Igen, Mirabella hercegnő... ez volt az osztály kedvence is. Ott lakott Cilike
               fiókjában s óraközben vagy kézről-kézre járt, vagy pedig Cilike diszesen
               felöltöztette s aztán balettet táncolt vele a terem közepén. Egyszer, éppen a
               kémia-óra előtt, Cilike ismét uj ruhát adott rá Mirabella hercegnőre. Emlékszem jól,
               piros bársony volt, arany csipkével...</p>
            <p>- És hozzá gyönyörü feketeselyem kalap, piros tollal, - folytatta elmerengve Cilike.
               - Olyan volt benne Mirabella, mint egy igazi hercegnő...</p>
            <p>- Javában öltöztette Cilike, mikor egyszer csak nyilik az ajtó s belép a tanár ur.
               Mirabella hercegnő egy másodperc alatt fejével lefelé fordulva eltünt a fiókban,
               amelyet Cilike hirtelen becsukott s aztán szendén, bájosan pislogott a tanár urra,
               olyan bájosan, hogyha csak egy csöpp szive lett volna a tanár urnak, el kellett volna
               hogy olvadjon. De ah, a tanár urnak nem volt szive!... Nagyon furcsán mosolygott, nem
               ment fel a katedrára, hanem odaállt a padunk elé és ugy magyarázott alá és fel
               sétálva. Aztán egyszerre csak megáll Cilike előtt és kérdez tőle valamit. Cilike a
               váratlan kérdéstől zavarba jön, hebeg-habog valamit, a tanár ur meg odamutat a Cilike
               fiókjára s azt mondja:</p>
            <p>- Persze, ha az embernek ilyen fontos dolga van, nem ér rá a leckével elkészülni.</p>
            <p>- Mindnyájan odanéztünk, hát Uram Istenem, Mirabella hercegnőnek a két lába kicsüng a
               fiókból s a tanár ur sasszeme már a belépésnél mindjárt észrevette. Aztán odament,
               kihuzta a fiókot s a lábánál fogva magasan feltartotta Mirabella hercegnőt, mint
               valami csirkét. Valamennyien nevetni kezdtünk.</p>
            <p>- Én meg szerettem volna a föld alá süllyedni, - bólintott Cilike busan. - A
               tekintélyemnek persze vége volt s a tanár ur kijelentette, hogy aki babával játszik,
               az még kisleány s ezentul nem mondhatja nekem többet: kisasszony, - hanem csak
               Cilike.</p>
            <p>És odaültette Mirabella hercegnőt szembe velem az asztalra... Attól kezdve aztán
               gyülöltem a tanár urat!...</p>
            <p>- És a kémiát, - tette hozzá Ilus, - amiből szerencsésen meg is bukott Cilike.</p>
            <p>- Ugyan kérlek, ne beszéljünk ilyen régi dolgokról. Nézzétek inkább, már kisütött a
               nap, mehetünk sétálni!</p>
            <p>És a három leány vigan nevetgélve futott le a kertbe.</p>
            
         </div>
         <div type="chapter">
            <head>
            XIV. Ujabb baleset.
            </head>
            <p>Először történt, hogy Cilike a karácsonyi ünnepeket nem töltötte odahaza. Édesapa és
               édesanya elutaztak Budapestre, Ellához, aki a kisbabával télen nem indulhatott utnak
               s oly esengve kérte szülőit, hogy töltsék nála az ünnepeket, hogy édesanyának nem
               volt szive megtagadni a kérését. Annál is inkább, mert már ugyis alig várta, hogy a
               kis unokáját láthassa. Cilikét meg a két öccsével, Gyuszival és Palkóval együtt Teréz
               néni hivta meg az ünnepekre.</p>
            <p>Cilikének eleinte különösnek tetszett, hogy a karácsonyi ünnepeket a szülői nélkül
               töltse el s szeretett volna szintén Budapestre menni, Ellához. De a somkuti barátnői,
               Gyárfás Erzsi és Gizike olyan kedves leveleket irtak neki s annyi jó mulatságot
               helyeztek kilátásba, hogy végezetül már alig várta Cilike a szünidőt.</p>
            <p>- Már készen van a korcsolyapálya is, - irta Gizike - a parkban a tó, emlékszel, az a
               bizonyos tó, amelyben husvétkor megfürödtél, befagyott. Apuska mindennap elsöpörteti
               róla a havat, padokat is csináltatott, szóval Budapesten sincs különb korcsolyapálya,
               mint itt nálunk! Az ismerőseink, leányok, fiuk mind ide járnak s olyan vig
               mulatságokat rendezünk, hogy csupa öröm. Még zene is van, a faluvégi cigányok, a kis
               malacbanda, ha emlékszel rájok, mindennap huzzák nekünk! Karácsonyra pedig nagyon
               sok vendégünk lesz. Hazajön Jani is, meg Dévai Gyuri és Bandi. Szilveszter estéjén
               meg, képzeld csak, nagyszerü házibált rendezünk! Repülj, Cilikém, repülj, mert éppen
               csak te hiányzol, hogy a mulatságunk teljes legyen.</p>
            <p>Repült is Cilike, azaz hogy vitte a vonat Gyuszival és Palkóval együtt s a két fiu
               állitása szerint, mivelhogy nem utazott egyedül, hanem az ő felügyeletök alatt, tehát
               ezuttal nem is érte semmi baleset.</p>
            <p>Erzsike és Gizi nem tuloztak, mikor oly sok jó mulatságot helyeztek kilátásba. Mind a
               két ház, a Teréz nénié is, a Gyárfáséké is, tele volt vendéggel, miként a régi jó
               magyar vendégszerető világban szokás volt.</p>
            <p>Ahol pedig leányok, fiuk együtt vannak, ott nem hiányzik a vigság, jókedv, tréfa,
               tánc.</p>
            <p>Egy kis árnyoldala azonban mégis volt az ünnepeknek. Ugyanis váratlanul megérkezett
               Eulália néni, az Erzsi és Gizike nagynénje, meg az öreg Wettstein báróné Bécsből, aki
               nagyban tartotta a rokonságot Teréz néniékkel. Magával hozta természetesen az ő
               kövér Pepi fiát is, a Cilike nagy rémületére, mert hiszen köztudomásu volt a
               családban, hogy Pepi urfi szeretett volna udvarolni Cilikének, csak nem tudta
               miként. Cilike meg nevetett is, bosszankodott is rajta, főképen meg restelte, hogy
               neki más udvarlója ne akadjon, mint egy ilyen ügyetlen, pufókképü, bamba kis
               kadét!</p>
            <p>Kedveskedett is Cilikének karácsonyi ajándékkal. Lombfürész-munkával, sajátkezüleg
               készitett Cilikének egy gyönyörüséges madárkalitkát, olyan szépet, amit nem lehetett
               sem kalitkának, sem disznek, semminek sem használni.</p>
            <p>Titokban mindenki nevetett ezen az izléstelen szörnyüségen, csupán az öreg báróné
               volt elragadtatva kedves fiacskája ügyességétől s Cilikének nyájasan kellett
               mosolyogni és megköszönni a figyelmet.</p>
            <p>No de mindenért kárpótolta a pompás korcsolyapálya, még azért a csalódásért is, hogy
               Kőváry Laci nem jött el karácsonyestére Somkutra, miként pedig megigérte.</p>
            <p>A korcsolyapálya valóban nagyszerü volt. A kis tó tükörsimára be volt fagyva, két
               béres minden reggel tisztára söpörte s minden este megöntözte vizzel, a parton meg
               padot is állittatott fel Gyárfás ur.</p>
            <p>A leányok majdnem egész nap korcsolyáztak s versenyt korcsolyázott velök Eulália néni
               is, aki olyan kövér volt, mint egy hordó s azt állitotta, hogy a korcsolyázás a
               legjobb soványitó kúra.</p>
            <p>Az öreg báróné meg szánkóba ült s Pepi urfi, aki most tanult korcsolyázni, izzadva és
               lihegve tolta a szánkót maga előtt.</p>
            <p>Egy délelőtt, éppen ünnep másodnapján, ismét a jégen mulatoztak a leányok és a
               fiuk.</p>
            <p>Cilike korcsolyázott valamennyiök között a legjobban s büszke is volt erre a
               tudományára. Olyan iveket és olyan nyolcasokat irt le a tükörfényes lapra, hogy
               mindenki megbámulta.</p>
            <p>Ma különösen kitett magáért, mert a reggeli vonattal váratlanul megérkezett Kőváry
               Laci; csak éppen egy pár órára jött, mert délutánra, mint mondta, sürgős,
               halaszthatatlan dolga van a szomszéd kis városban.</p>
            <p>Cilike szentül meg volt győződve róla, hogy Laci csupán érette jött s valósággal
               duzzogott, mikor látta, hogy nemcsak vele, hanem a többiekkel is mindegyikkel
               korcsolyázik, sőt még Eulália nénivel is!</p>
            <p>- No bizony, nagy élvezet lehet kilencvennyolc kilót vonszolni magával, - mondta
               duzzogva.</p>
            <p>- Először is nem kilencvennyolc kiló, hanem nyolcvankilenc, - nevetett Laci, -
               másodszor meg Eulália néni egy rendkivül kedves, szellemes nő, akivel nagyon jól el
               lehet mulatni.</p>
            <p>- Az lehet, - felelt ajkát biggyesztve Cilike, - de azért megkértük, ne üljön le a
               padra, mert az okvetlenül összetörik alatta.</p>
            <p>Lacira azonban ez sem tette meg a kivánt hatást, sőt ellenkezőleg, nemsokára ismét
               odament Eulália nénihez s olyan vigan körözött vele, mintha csupán csak azért jött
               volna el Somkutra.</p>
            <p>Cilike egy darabig csak nézte, nézte, aztán megharagudott s elhatározta, hogy most
               már azért se fog többet törődni Lacival. Összefogódzott a két öccsével, Gyuszival és
               Palkóval meg Gyárfás Janival, ezek voltak a legjobb korcsolyázók, s olyan játékot és
               versenyfutást rendeztek, hogy a többiek egyik sem érték utól.</p>
            <p>- No most jöjjön velem is körözni, - szólalt meg egyszerre Laci mellette.</p>
            <p>- Köszönöm, most nagyon el vagyok fáradva, most éppen pihenni akarok, - felelt
               begyesen Cilike s azzal hátat forditva Lacinak, nagy ivben kanyarodott a part felé s
               duzzogva lecsapta magát a padra.</p>
            <p>Ebben a pillanatban - krikk-krakk, - nagyot recsegett-ropogott a pad, Cilike egyet
               zökkent, egyet nyekkent s a következő másodpercben nem a padon, hanem a földön, a
               hóban ült.</p>
            <p>A karmantyuja, a boája messze elrepült, a kalapja félrecsuszott s ő kézzel-lábbal
               kalimpálva kereste az egyensulyt, amelyet azonban nem talált meg.</p>
            <p>Egy pillanat alatt ott voltak körülötte valamennyien, még Pepi urfi is ott
               szuszogott, maga előtt tolva az öreg bárónét, aki már messziről jajveszékelt:</p>
            <p>- Um Gotteswillen! Um Gotteswillen! Mein lieber Zsoli! Mein lieber Zsoli!...</p>
            <p>Ő ugyanis nem Cilike miatt ijedt meg, hanem a drága kis pincsikutyája miatt, amely
               épen akkor ott lábatlankodott s most keserves vinnyogással igyekezett kibujni a
               hóból, a letört pad alól.</p>
            <p>Persze hamarosan felszedték Cilikét is, Zsolit is, egyiknek se történt semmi baja,
               legfeljebb a nevetés árthatott meg a többieknek. A Cilike nevetése ugyan egy kissé
               savanyu volt, főleg mikor Laci az egész társaság előtt hangosan azt mondta neki:</p>
            <p>- Ez a nemezis, Cilike! Nem is tudtam, hogy maga is kilencvennyolc kiló!</p>
            
         </div>
         <div type="chapter">
            <head>
              XV. Füstbe ment mulatság.
            </head>
            <p>A karácsonyi ünnepek csodálatosképpen minden további különös baleset nélkül multak
               el. Egyetlen keserüsége volt Cilikének, hogy a kövér kis Pepi folyton ott keringett
               körülötte s a két öccse, Gyuszi és Palkó ezért annyit bosszantották, hogy néha Cilike
               majdnem sirva fakadt.</p>
            <p>- Cilike, a te udvarlód ugy szuszog, mint egy lokomotiv, - dicsérgette kárörvendő
               mosollyal Gyuszi Pepi urfit.</p>
            <p>- Nekem nem udvarlóm! - kiáltott hevesen Cilike. - Én még csak rá sem nézek!</p>
            <p>- Annál többet néz ő rád! - nevetett Palkó. - Akkora szemeket mereszt, mint egy
               malomkerék. És hiába tagadod, neked annyira tetszik a kövér Pepi urfi, hogy majd
               megszakad a szived érette!</p>
            <p>- Nem igaz! Nem igaz! - kiáltott bosszusan Cilike.</p>
            <p>- Ugyan Cilike, - szólt közbe Erzsi, - hát nem látod, hogy minél inkább bosszankodol,
               annál inkább bosszantanak ezek az imposztorok. Ne törődj velök. Jer inkább, segitsd
               fölvarrni ezt a csipkét a fehér ruhámra, nem leszek kész a Szilveszter-esti bálra,
               pedig egy ruhám sincs más, amit fölvehetnék!</p>
            <p>A Szilveszter-esti bál! Ez volt a leányok mindennapi beszédtárgya s erre készülődtek
               valóságos lázas izgalommal.</p>
            <p>A nagy, régi grófi kastélyban, amely most a Gyárfás Dénes birtoka volt, bőségesen
               jutott hely egy házibál számára s miután Erzsi már tizenhét, Gizike meg tizenhat éves
               volt, szülőik szivesen beleegyeztek, hogy az idén nem kisleány-mulatságot, hanem
               valódi, nagy házibált rendezzenek, fiatalemberekkel, cigányzenével, nagy
               vacsorával!</p>
            <p>Lehet képzelni, mennyi dolguk volt most a leányoknak. Faluhelyen mindennek a házból
               kell kikerülni; sütöttek, főztek, varrták a ruháikat, diszitették a szobákat s közben
               pedig boldog örömmel mesélgettek egymásnak a bálról.</p>
            <p>Cilike mindenben hüségesen segédkezett. Szerencsére neki nem kellett ruhát varrni,
               mert hozott magával egy igen csinos fehér ruhát, csipkével s széles kék selyem
               szalagövvel diszitve.</p>
            <p>Annál több ideje jutott tehát a beszélgetésre és tervezgetésre, de főleg a
               beszélgetésre.</p>
            <p>Saját kifejezése szerint „borzasztó” büszke volt arra, hogy ez alkalommal nemcsak kis
               gimnazistákkal - mint eddig - hanem valóságos fiatalemberekkel - urakkal fog
               táncolni. Sőt még két huszártiszttel is, mert Pepi urfinak ezuttal azt a jó hasznát
               lehetett venni, hogy meghivta két hadnagy barátját a szomszéd városból, akik
               sürgönyileg köszönték meg a meghivást és jelentették be megérkezésüket.</p>
            <p>Még valaki jelentette, hogy ha hamarább nem, de a báli estére okvetlenül meg fog
               érkezni. Kőváry Laci, akivel az utolsó eset óta Cilike nem beszélt, sőt még gondolni
               is csak duzzogva gondolt reá.</p>
            <p>A Teréz nénihez intézett levélhez még egy utóirat volt csatolva, amelyben Laci
               emlékeztette Cilikét, hogy a második négyest neki igérte.</p>
            <p>- Én már igazán nem emlékszem, - mondta Cilike ajkát biggyesztve, mikor Teréz néni
               megmutatta neki a levelet, de azért mélységesen elpirult.</p>
            <p>- Talán agyrázkódást szenvedtél a multkor, mikor kecses termeted alatt összetört a
               pad, azért nem emlékszel többet semmire, - szólt közbe Palkó, a Cilike utolsó
               balesetére célozva.</p>
            <p>- Ha ezt még egyszer előhozod, örök harag lesz közöttünk, - jelentette ki Cilike. -
               Egyébként Lacinak már csak azért sem igérhetem oda a második négyest, mert
               valószinüleg valamelyik délceg hadnaggyal fogom táncolni!</p>
            <p>Végre elérkezett a várva-várt Szilveszter-este. A szobák csinosan fel voltak diszitve
               virággal, a nagy táncteremben tükrök a falon, pálmák és délinövények a sarkokban s a
               fal mellett pamlagok és székek a mamák és nézők számára. Az ebédlőben gyönyörü
               asztalt teritettek a leányok, csupa fehér szegfüvel és zöld páfránnyal diszitve. Ez
               különben az Eulália néni érdeme volt, mert ő adta az eszmét s ő hozatta a virágokat
               is. Ezért aztán sok mindent megbocsátottak neki a leányok s egymás közt beismerték,
               hogy Eulália néni tulajdonképpen igazán kedves.</p>
            <p>A három leány, Erzsi, Gizi és Cilike egészen egyformán volt öltözködve, fehér
               ruhában, csipkével és kékselyem szalagövvel.</p>
            <p>Jó falusi szokás szerint már kora délután kezdtek érkezni a vendégek. A szomszéd
               falukból a régi batárok, csézák, hintók egymásután gördültek a somkuti kastély
               udvarára. Akik pedig vasuton érkeztek, azok elé Gyárfás Dénes négylovas hintót
               küldött az állomásra.</p>
            <p>Cilike ugy érezte magát, mintha csak a mesében élne. Ennyi fényt, ennyi pompát ő még
               soha életében nem látott.</p>
            <p>Megérkezett Ilonka és természetesen Kende Ilus is, olyan jókedvvel és olyan vidáman,
               hogy még a beteg ember is táncra kerekedett volna, ha látja őket. Különösen Ilonka
               annyira elemében érezte magát, hogy régi szokása szerint Cilikét ölbe kapta,
               körülpolkázta vele a szobát s aztán felültette az asztal tetejére.</p>
            <p>És megérkezett Kőváry Laci is. Három szál gyönyörü fehér rózsát hozott Cilikének,
               olyan szépeket, harmatosakat, hogy a Cilike szivéből eltünt minden duzzogás, azonnal
               visszaemlékezett az eligért négyesre és büszkén tüzte föl a rózsákat a kékselyem öve
               mellé.</p>
            <p>Aztán kezdetét vette a tánc.</p>
            <p>Cilike eleinte szepegett. Vajjon nem fogja-e őt ez a sok idegen fiatalember
               kisleánynak tekinteni s majd elhanyagolják, észre sem veszik, vagy legfeljebb
               könyörületből táncolnak vele egy-egy fordulót. És ő majd kénytelen lesz Pepi urfival
               meg a két öccsével beérni!</p>
            <p>Félelme azonban alaptalan volt. Éppen annyit táncolt, mint a többi leány, ugy, hogy a
               kövér, lassu, nehézkes Pepi urfi, aki különben még most sem tanult meg táncolni,
               hozzá sem tudott férkőzni. Mig ő odacammogott, valaki mindig megelőzte s elröpitette
               Cilikét az orra elől.</p>
            <p>Cilike végtelenül boldog és büszke volt. Egészen nagy leánynak érezte magát s
               különösen az töltötte el nagy megelégedéssel, hogy ma nem érte még semmi baleset.</p>
            <p>- Azt hiszem, örökre vége az én szomoru viszontagságaimnak, - gondolta magában
               megelégedetten, amint az egyik huszártiszttel körültáncolt a teremben. - A jó Isten
               megelégelte szenvedéseimet; Cilike most már nagy leány!</p>
            <p>Ebben a pillanatban megbotlott a saját lábában s majd orra bukott volna, ha az ügyes
               huszártiszt föl nem tartja. Ez egy kissé lehütötte a lelkesedést, fülig pirult s
               nagyon szerényen ment vissza a helyére.</p>
            <p>A második négyes előtt, szünet közben a társalgóterembe mentek be a leányok, Ilonka,
               Erzsi, Gizi, Cilike, a két huszártiszt, egy fiatal doktor és Pepi urfi. Eulália néni
               is köztük volt, aki ma versenyt táncolt a fiatalokkal s azt állitotta, hogy legjobb
               soványitó kura a tánc!</p>
            <p>A tiszt urak engedelmet kértek, hogy egy cigarettát elszivhassanak s miután Eulália
               néni is szokott cigarettázni, ő is rágyujtott.</p>
            <p>- Hát engem meg sem kinálnak? - kérdezte Ilonka nevetve, - én is szoktam ám, apuska
               megengedte!</p>
            <p>Azzal kecsesen a szájába vett egy cigarettát s mint aki tényleg szokva van hozzá,
               bátran szippantott belőle.</p>
            <p>A tiszt urak aztán udvariasan sorba kinálták a leányokat. Erzsi és Gizi szintén
               kedvet kaptak hozzá, csak Cilike vonakodott.</p>
            <p>- Ne is próbáld meg, Cilike, - intette Eulália néni, - ráérsz még. Kis leánynak csak
               csokoládészivarka való.</p>
            <p>Ez döntött. Cilike azonnal kivett egy cigarettát s kissé sértődve jegyezte meg:</p>
            <p>- Az lehet, hogy kis lányok szeretik a csokoládészivart. Én már egy pár év óta
               cigarettázom.</p>
            <p>Értsék meg ebből valamennyien, hogy ő már nagy leány. Azzal ép oly kecsesen, mint
               Ilonkától látta, fogai közé szoritotta a cigarettát, meggyujtotta s aztán fujta a
               füstöt, mint egy kis török.</p>
            <p>Hát nagyon rossz volt, az bizonyos. Keserü, csipős, kellemetlen, csavarta az orrát,
               csipte a szemét, reszelte a torkát, de azért csak szivta bátran, ugy mint a
               többiektől látta.</p>
            <p>- Uram Isten, csak már elfogyna, - sóhajtotta magában, de a világért be nem vallotta
               volna, hogy már szédül is.</p>
            <p>E pillanatban Kőváry Laci lépett be a szobába. Cilike amint meglátta, azonnal eszébe
               jutott, hogy mennyire nem szereti Laci leányoknál a fius tempókat s önkénytelen
               mozdulattal hamar a háta mögé dugta a cigarettát.</p>
            <p>Laci odament a kis csoporthoz s a vidám beszélgetés és tréfálkozás között senki sem
               vette észre, hogy Cilike már nem cigarettázik.</p>
            <p>A cigányok odakünn ráhuzták s Laci udvariasan karját nyujtotta Cilikének.</p>
            <p>- Kezdődik a második négyes, - mondta, - ezt mi együtt táncoljuk.</p>
            <p>Cilike kissé sápadozva és szédülve dobta le a háta mögött a cigarettát s előre indult
               Lacival.</p>
            <p>- Jézus Mária, ég a ruhád, Cilike, - sikoltott egyszerre Eulália néni s már a másik
               pillanatban felkapott az asztalról egy nagy virágvázát s a vizet belőle, a virágokkal
               együtt, ráöntötte Cilike ruhájára.</p>
            <p>A ruha ugyan nem égett, csak az oldalán végig pörkölődött, de lehet, ha Eulália néni
               hamarosan le nem önti, hát lángra lobban.</p>
            <p>Szegény Cilike! Hej, ha most megnyilt volna a föld, de szivesörömest elsüllyedt
               volna! De a föld most sem nyilt meg s az egész nagy társaság odacsoportosult köréje
               és ő ott állott, mint egy ázott ürge, mint egy szegény bünös. Egy perc alatt
               kitudódott minden, hogy ő cigarettázott, hogy háta mögé dugta a cigarettát, hogy a
               ruháján akkora lyuk pörkölődött, mint a tenyerem - és nevettek rajta és sajnálkoztak
               rajta és a viz csöpögött róla s ő nagyon, nagyon szerencsétlennek érezte magát...</p>
            <p>Erzsi és Gizi bevezették szobájukba, odajöttek Ilonka és Ilus is s valamennyien
               vigasztalták: milyen jó, hogy nem történt nagyobb szerencsétlenség!</p>
            <p>Igen ám, de még csak most következett a legnagyobb szomoruság.</p>
            <p>Cilike levetette átázott és kiégett ruháját - de most már mit vegyen föl? Két
               báliruhája nem volt, a háziruhájában meg nem akart a diszesen öltözött vendégek közt
               megjelenni. Különben is, valahogy olyan furcsán érezte magát. Szédült, forgott vele a
               világ, keserü volt a szájize s rettenetesen fájt a feje.</p>
            <p>- Tudjátok mit, - szólt bús lemondással, - én inkább itt maradok és lefekszem. Nagyon
               rosszul érzem magam. Azt hiszem... azt hiszem, hogy a cigaretta megártott... Éppen
               ugy, mint Palkónak és Gyuszinak, mikor először cigarettáztak!...</p>
            <p>A leányok még egy darabig biztatták, kérlelték, de aztán látták, hogy Cilike
               csakugyan rosszul van. Erzsike hamar megvetette az ágyat, lefektették, betakarták s
               aztán visszamentek a bálterembe.</p>
            <p>Cilike pedig egy ideig még búsan hallgatta a messziről beszűrődő zenehangokat, aztán
               a fal felé fordult és bánatában olyan mélyen elaludt, hogy csak fényes reggel ébredt
               föl!</p>
            
         </div>
         <div type="chapter">
            <head>
              XVI. Az éjjeli zene.
            </head>
            <p>Azon emlékezetes házibál után Cilike még nehány napig igen levert és szomoru volt.
               Nemcsak az fájt neki, hogy nem táncolhatott a huszártisztekkel, hogy kiégett a szép,
               uj ruhája, hogy az egész vendégsereg jót nevetett rajta - hanem legrosszabbul az
               esett, hogy Kőváry Laci bucsu nélkül távozott másnap reggel s csak annyit izent neki
               Kende Ilussal:</p>
            <p>- Máskor a kislányok ne cigarettázzanak!</p>
            <p>Ezért Cilike nagyon megharagudott és elhatározta, hogy sohasem békül ki többet Kőváry
               Lacival.</p>
            <p>Az igaz, hogy Laci meg sem próbálta kiengesztelni.</p>
            <p>Egy napon Ilus, aki szintén ott maradt még Teréz néniéknél pár hétre, ragyogó arccal
               szaladt be a szobába, hol Cilike rosszkedvüen gubbasztott.</p>
            <p>- Tudod mi ujság? Szinészek érkeztek! Tiz előadást fognak tartani. Az igazgató éppen
               most „teszi tiszteletét” Teréz néninél!</p>
            <p>Ez a hir Cilikét is fölvillanyozta.</p>
            <p>- Tiz előadás! Remélem, mind a tizre elmegyünk! Gyerünk be Teréz nénihez!</p>
            <p>Minden világfájdalmát feledve, fölugrott s szaladtak mind a ketten Teréz nénihez!
               Elkéstek ugyan, mert az igazgató ur már elment, de Teréz néni mosolygó arccal fogadta
               őket.</p>
            <p>- No leányok, lesz megint egy kis mulatság. Megérkezett Koronkai a társulatával,
               nagyon jó társulat, ismerem, minden évben szoktak itt nehány előadást rendezni. Mind
               a tiz estére vettem jegyeket.</p>
            <p>Szegény Teréz néni, majdhogy meg nem bánta ezt a kijelentést, mert a két leány szinte
               megfojtotta örömében öleléseivel, csókjaival. Sem Ilusnak, sem Cilikének nem volt
               még sok része szinházban, nem csoda tehát, ha annyira örültek.</p>
            <p>- No, no, - védekezett Teréz néni, - jól van már, jól van! Most pedig lássatok utána
               és hozzátok gyorsan rendbe a két vendégszobát a folyosó végén. Az igazgató és a
               felesége, meg a primadonna, Szirontai Melinda kisasszony minden évben nálam vannak
               szállva; a többiek a Gyárfásék és a jegyzőné vendégei. Holnap reggel itt lesznek mind
               s este már játszanak is. Romeo és Juliát adják!</p>
            <p>Romeo és Julia! Hej, hogy perdült a két leány! Soha még szobát oly gondosan nem
               takaritottak, tisztogattak és poroltak, mint azt a két vendégszobát, különösen azt,
               amelyben Szirontai Melinda kisasszony fog lakni, a Julia bájos személyesitője!</p>
            <p>Cilike ugyan nem nagyon szeretett a folyosó eme végében járni, mert ott állott még
               most is az a bizonyos ócska, nagy almáriom, ahol egyszer oly keserves órákat töltött
               bezárva, mint kisértet... Emlékezett a faggyugyertya izére is, amelyből akkor
               falatozott. Brr!...</p>
            <p>No de ezek régi, kislánykori emlékek voltak, Cilike legalább ugy tekintett vissza
               reájok. Most, most egészen más! Most már Teréz néni Romeo és Julia előadására is
               elviszi!...</p>
            <p>Egyébiránt az egész faluban nagyon örültek a jó előadásoknak, a környékről is sokan
               jöttek be minden este s az igazgatónak fényes bevételei voltak.</p>
            <p>Cilike azonnal megirta haza is a nagy eseményt s remélte, hogy valamelyik előadásra
               Kőváry Laci is el fog jönni s őt kiengeszteli.</p>
            <p>Csakugyan, anyuska irt is olyasvalamit, hogy Lacinak nagy kedve van valamelyik
               előadást megnézni s lehet, hogy egy este csak be fog toppanni.</p>
            <p>Elérkezett azonban a visszavonhatatlanul legeslegutolsó bucsuelőadás estéje is és
               Laci csak nem jött.</p>
            <p>- Lásd Ilus, - sóhajtotta Cilike busan, - ilyenek a férfiak! Eszébe se jut, hogy
               kiengeszteljen! Pedig tudja jól, hogy haragszom.</p>
            <p>- Hátha csak nem volt ideje eljönni, - vigasztalta Ilus, - vagy talán lekésett a
               vonatról?</p>
            <p>Cilike lemondóan legyintett a kezével.</p>
            <p>- Egy komoly, gondolkodásu, nemes karakterü ifju sohasem késik le a vonatról - és
               szeretném tudni, miért ne volna ideje eljönni - ha akarna! Különben hagyjuk ezt!
               Nehogy azt hidd, hogy engem legkevésbé is érdekel Kőváry László ur! Csupán elvártam
               volna tőle, mint régi ismerőstől, hogy jóvátegye azt a sértést, amit ellenem
               elkövetett. De igy is jó. Számomra megszünt létezni Kőváry László ur. Nem ismerem őt
               többé...</p>
            <p>Oly szépen beszélt Cilike, ugyanolyan tragikus hanglejtéssel, mint Szirontai Melinda
               kisasszonytól hallotta, hogy Ilus egészen elérzékenykedett. A könnyek szemébe
               gyültek. Megcsókolta Cilikét s többször kifujta az orrát. Cilike is. Mind a ketten
               még a mai előadás hatása alatt állottak. Aztán lefeküdtek és eloltották a
               gyertyát.</p>
            <p>Egyszerre csak Cilike, - jóval ugy éjfél után, - valami különös neszre, zajra ébredt
               föl. Eleinte nem tudta mi az, de aztán csakhamar rájött. Zene hallatszott, csendes,
               halk, szép cigánymuzsika.</p>
            <p>Egy darabig csak mozdulatlanul figyelt Cilike. Nem tudta elképzelni: hol, merre, kik
               muzsikálnak. De egyszerre csak valami átnyilallott a szivén. Megismerte; az ő
               nótáját játszották, az ő legkedvesebb nótáját:</p>
            <p>Mondd meg nekem te csicsergő kis madár,</p>
            <p> Akit egykor ugy szerettem, merre jár!...</p>
            <p>Mint a nyil, pattant egyszerre föl az ágyból Cilike. Odarohant, azaz jobban mondva, a
               sötétben odabotorkázott az Ilus ágyához és ráncigálni kezdte. Véletlenül éppen az
               orrát fogta meg, ugy, hogy Ilus ijedten riadt fel s egy nagyot trüsszentett.</p>
            <p>- Pszt! Te szerencsétlen, hallgass, csendesen, - csititotta Cilike. - Nem hallod?
               Éjjeli zene, Ilus, éjjeli zene!</p>
            <p>- Hol, hol? - kapkodott ijedten, még félálomban Ilus.</p>
            <p>- Itt, itt valahol a közelben, azt hiszem, éppen az ablakunk alatt, - suttogta
               Cilike. - Hallgasd csak! Megismered? Éppen az én nótámat játsszák!</p>
            <p>A két leány összebujva, egymáshoz lapulva figyelt a halk, édes zenehangokra, melyek
               az éjszaka csendjén átszürődve, csodás, bübájos varázzsal hatoltak be a kis
               leányszobába.</p>
            <p>- Oh, Ilus, - suttogta Cilike. - Ez nem lehet más, mint Laci... Valószinüleg mégis
               lekésett a vonatról és most igy akar kiengesztelni!...</p>
            <p>- Bizonyosan ő az, - erősitette Ilus is. - Ki is lehetne más?... Nézzünk kicsit ki az
               ablakon...</p>
            <p>- Világért sem! - ragadta meg Cilike az Ilus karját. - Én ugy hallottam, hogy az nem
               illik, nem szokás!... Akkor mindjárt elmennek a cigányok!</p>
            <p>Azonban a másik percben már mind a ketten a hátukra vették a paplant s lábujjhegyen
               az ablakhoz surrantak. De sajnos, a függöny le volt eresztve, fölhuzni nem merték,
               különben is az ablak nagyon magasan volt, nem láthattak semmit.</p>
            <p>- Tudod mit? - sugta Ilus, - gyujtsunk gyufát. A leányoktól az iskolában hallottam,
               hogy ugy szokás jelezni, hogy az ember szivesen fogadja az éjjeli zenét!</p>
            <p>- Igen bizony, - hagyta helyben Cilike s azzal már szaladt is a gyujtót megkeresni.
               Meg is találta, közben feldöntött egy pohár vizet az éjjeliszekrényen, megbotlott egy
               székben s odaütötte a könyökét az asztalhoz. Minderre azonban most rá sem
               hederitett.</p>
            <p>Örömtől, boldogságtól izgatottan kezdte egymásután gyujtogatni a gyujtószálakat;
               egypárszor majdnem a körmét elégette.</p>
            <p>- Talán elég is lesz már, - suttogta Ilus ugy a tizenötödik gyujtószál után, - én ugy
               tudom, csak egyet-kettőt szoktak!</p>
            <p>- Oh Ilus, én olyan boldog vagyok! - rebegte Cilike s még egy utolsó szállal egészen
               az ablak felé világitott. - Igazán nem sajnálom akár az egész skatulyával
               meggyujtani!... Vajjon Teréz néniék hallják-e?</p>
            <p>Valószinüleg hallották, mert a zene most sokkal hangosabban szólt. Az érzelmes népdal
               után valami vig keringő következett - és csodálatos, mintha ének is hallatszott
               volna, még pedig női hang... De Cilike is, Iluska is meg voltak győződve, hogy
               tévednek, csak a klarinét hangja hallatszik oly furcsán...</p>
            <p>Még egynéhány vig népdal, meg operettdallam után egyszerre félbeszakadt a muzsika,
               mintha valaki azt mondta volna: - Most már elég! - Aztán valahonnan messziről mintha
               ajtó nyilt és csukódott volna, lábcsoszogás, cipőnyikorgás hallatszott, majd
               elcsöndesedett megint minden...</p>
            <p>A két leány még sokáig ült ott egymás mellett, az ágy szélén a paplanba burkolózva s
               a titokzatos hangokra figyelve az éjszaka csendjében... De többet nem hallottak
               semmit. Az egész háznál mindenki aludt mélyen.</p>
            <p>Végre ők is elálmosodtak és lefeküdtek, de Cilike még sokáig nem tudott elaludni a
               boldogságtól, az örömtől, hogy ő éjjeli zenét kapott Kőváry Lacitól.</p>
            <p>Másnap reggel kissé későn ébredtek fel és sietve öltözködtek, mert tudták, hogy Teréz
               néni nem szereti, ha elkésnek a reggelitől.</p>
            <p>- Majd én kibékitem, ha haragszik, - mondta öntudatosan Cilike, - meglásd, ő is
               büszke lesz reá, ha elmondom neki: milyen gyönyörü éjjeli zenét kaptam Kőváry
               Lacitól.</p>
            <p>Teréz néni csakugyan kissé bosszus arccal ült az ebédlőben a reggeliző-asztal
               mellett, Miklós bácsi ellenben igen derüsen mosolygott.</p>
            <p>- Szegény gyermekek, - szólt Teréz néni részvéttel tekintve a belépő két leánykára. -
               Ti sem tudtatok aludni az éjjel, ugy-e?</p>
            <p>- Oh Teréz néni... - rebegte boldog mosollyal Cilike. - Én... én...</p>
            <p>- Már meg is mondtam nekik a véleményemet, - szakitotta félbe Teréz néni. - Mégis
               csak haszontalan komédiás népség, az bizonyos! A jó bevétel örömére egész éjjel itt
               muzsikáltatnak maguknak az én házamban, mintha csak egy kocsma volna!</p>
            <p>- De kérlek, - szólt közbe békitőleg Miklós bácsi, - hiszen olyan csendesen,
               illedelmesen mulattak! A hegedükre is szordinót tétettek.</p>
            <p>- Azért mégsem adok többet szállást sem Koronkai urnak, sem Szirontai Melinda
               kisasszonynak, - dohogott tovább Teréz néni. - No de hát reggelizzetek, lányok.
               Cilike, idd meg a kávédat.</p>
            <p>Bizony Cilike nem itta meg a kávéját! Dehogy tudott volna lenyelni egyetlen kortyot
               is a bubánattól. És egyszerre olyan kicsinynek, oh olyan kicsinek érezte magát!...
               Csak az az egy vigasztalása volt, hogy erről az éjjeli zenéről, amelyet ő kapott, meg
               az elgyujtogatott gyujtószálakról nem tud más senki sem, csak egyesegyedül Ilus, aki
               bizonyára nem fogja őt elárulni soha!</p>
            
         </div>
         <div type="chapter">
            <head>
          XVII. Kölcsönkért ruhák.
            </head>
            <p>Letelt a Cilike szabadsága s hazafelé kellett készülődni. Anyuska már kétszer is irt
               és sürgette, nem volt szabad tovább maradni.</p>
            <p>Nehéz szivvel vált meg Cilike a jó Teréz nénitől, meg Erzsikétől és Gizitől, akikkel
               oly kedves, kellemes napokat töltött együtt. Persze most már eszébe sem jutott, hogy
               alig három héttel ezelőtt mennyire duzzogott, mert neki a karácsonyi ünnepeket
               Somkuton kell töltenie, ahelyett, hogy Budapestre utazzék.</p>
            <p>- A válást csak az tette elviselhetővé, hogy Erzsikének az a nagyszerü eszméje
               támadt, hogy a legközelebbi állomásig szánon fog menni, fényes diadalmenetben
               elkisérik Cilikét s amig a vonat beérkezik, az állomás közelében levő kis tavon még
               egy utolsó bucsu-korcsolyázást rendeznek.</p>
            <p>Az eszme természetesen általános tetszésre talált, Teréz néni sem ellenezte s igy
               elhatározták, hogy kora reggel már utnak indulnak.</p>
            <p>A legközelebbi állomás egy órányira volt szánnal. Miután a vonat csak tizenkét órakor
               érkezett oda, elemózsiát is szándékoztak vinni, hogy az állomás várótermében meg is
               villásreggelizzenek. Gyárfás Jani, az Erzsike és Gizike bátyja, meg a jegyző ur két
               fia, Dévai Gyuri és Bandi is csatlakoztak a kiránduláshoz s igy hat szánon -
               valóságos diadalmenetben - készültek elkisérni Cilikét.</p>
            <p>- Tudod mit, édes lányom, - mondta Teréz néni az utazás előtt való reggel, - én azt
               gondolom, hogy legjobb volna, ha te az összes holmidat szépen becsomagolnád előre és
               postán küldenénk el még ma. Mire te megérkezel, a csomagod már otthon is lenne.</p>
            <p>- De hát miért, édes Teréz néni? - kérdezte Cilike - hiszen a vasuton is vihetem
               magammal.</p>
            <p>- Igaz, igaz, de tudod, egy ilyen kirándulás alkalmával megtörténik, hogy az ember
               elfelejt egyet-mást. Nem mintha azt akarnám mondani, - tette hozzá mosolyogva, - hogy
               te egy szeleburdi, szórakozott kis lány vagy, ments Isten! De azért mégis
               tanácsosabb, azaz kellemesebb, ha az embernek nincs semmi kézipodgyásza. Legalább
               nem felejthet el semmit.</p>
            <p>Cilike elpirult, de aztán őszintén felelte:</p>
            <p>- Teréz néninek igaza van. Én is azt hiszem, hogy legjobb lesz, ha postán küldünk el
               mindent előre. Megyek is és most azonnal becsomagolok.</p>
            <p>- De aztán ne felejts ki semmit, - kiáltott még utána Teréz néni mosolyogva.</p>
            <p>- Világért sem, - felelt Cilike kissé sértődve s aztán szobájába sietve, buzgón
               látott hozzá a csomagoláshoz. Tényleg nem is felejtett ki semmit. Összes fehérnemüit,
               ruháit, apró-cseprő holmiait csinosan, rendesen, ügyesen berakta egy nagy dobozba,
               átkötözte, lepecsételte s mindjárt el is küldte a postára.</p>
            <p>Aztán, mint ki dolgát jól végezte, megdicsérte saját magát s örömmel jelentette Teréz
               néninek, hogy minden rendben van.</p>
            <p>Délután még egy utolsó bucsu-uzsonnára átjöttek Erzsike és Gizike s ujólag
               részletesen megbeszélték az egész holnapi kirándulást.</p>
            <p>- Éppen jó, hogy jöttök, - mondta Cilike - Teréz néni megengedte, hogy még egy tortát
               készitsek, - még pedig egyedül, - és ti most segithettek nekem. A konyhán
               megbeszélhetünk aztán mindent.</p>
            <p>Erzsike és Gizike örömmel vállalkoztak mindenre.</p>
            <p>- Csak kérünk három konyhakötényt, édes Teréz néni, nem volna jó a ruháinkat
               bepiszkolni, - mondta Erzsike.</p>
            <p>- Oh, ennek az én piros perkál pongyolámnak nem árt már semmi, - nevetett Cilike, -
               ez már egy végleg elviselt és kinőtt ruha!</p>
            <p>- Igaz ni, miért is vagy te még most délután is reggeli ruhában? - kérdezte Gizi.</p>
            <p>- Mert az összes holmimat elküldtem előre postán, hogy ne legyen a vasuton semmi
               kézipodgyászom, - felelt Cilike vigan, de alig hogy ezt kimondta, egyszerre csak
               felsikoltott, mintha valami megszurta volna s halálsápadtan rogyott le egy
               székre.</p>
            <p>- Szent Isten, mi történt? - kiáltott Erzsike és Gizi és részvéttel fogták körül
               Cilikét, mig Teréz néni sietve hozott egy pohár vizet, mert azt hitte, menten
               elájul.</p>
            <p>Cilike azonban nem ájult el, csak keservesen sirni kezdett.</p>
            <p>- De hát mi bajod van, felelj kérlek, - unszolták ijedten.</p>
            <p>- Fáj a fogad talán?</p>
            <p>- Nem, nem, - nyöszörögte Cilike. - Oh Istenem... a ruhám... a posta... a
               vasut...</p>
            <p>- Nem értem, nem értem! - kiáltott Erzsike. - Az Istenért Cilike, beszélj hát!</p>
            <p>- Én már értem, - mondotta Teréz néni, a kezével intve. - Cilike ma reggel
               becsomagolta az összes ruháit és elküldte postán. Még az utiruháját is. Nem hagyott
               itt semmit, csak ezt a piros pongyolát!</p>
            <p>Cilike megsemmisülve bólintott a fejével.</p>
            <p>- Ugy van, ugy van!.. Sőt a kabátom és a kalapom is... Most már mivel fogok
               utazni?</p>
            <p>- Hát azt bizony igazán nem tudom, - csóválta a fejét Teréz néni, - hacsak nem az én
               ruhámban?</p>
            <p>Erre Cilike minden szomorusága mellett is elnevette magát. Teréz néni ugyanis
               legalább egy fejjel magasabb volt és háromszor olyan széles.</p>
            <p>- Majd mi kisegitünk a mi ruháinkkal, - biztatták Erzsike és Gizike, de hát ez sem
               volt nagy vigasztalás, mert hiszen Cilike tudta, hogy nekik is csak egy-egy téli
               ruhájuk van, meg aztán Erzsike sokkal kisebb volt, Gizike meg sokkal kövérebb, tehát
               egyiknek a ruhája sem illett reá.</p>
            <p>De mi volt egyéb mit tenni? Átmentek Erzsikéékhez s ott sorra próbálgatták az összes
               ruhákat. Bizony egyik sem illett Cilikére. Egyik bő volt, másik szük volt, egyik
               rövid, másik hosszu. Arra pedig, hogy megigazitsák, már nem volt idő. Gizike
               nagylelküen átengedte az uj sötétszürke ruháját, de hát az is ugy lötyögött Cilikén,
               olyan bő és olyan hosszu volt, hogy szomoru volt nézni.</p>
            <p>De a ruha még hagyján, nagyobb baj volt a kabát meg a kalap. Itt már igazán nem volt
               más választás, mint az Erzsike tavalyi matróz-sapkája s a Teréz néni bő bársony
               gallérja. Ugyan mind a két leány nagylelküen felajánlotta, hogy itthon maradnak a
               kirándulásról s átadják a kalapjukat meg a kabátjukat, de ezt meg Cilike nem akarta
               elfogadni.</p>
            <p>Igy hát másnap reggel busan öltötte magára Cilike a kölcsönkért ruhákat s szinte
               szörnyülködve nézte meg magát a tükörben.</p>
            <p>- Olyan vagyok, mint egy tökéletes madárijesztő, - sóhajtotta elkeseredve. - Csak az
               az egy szerencse, hogy a fiatalemberek nem veszik majd észre, mert a szánról
               egyenesen beugrom a vasuti kocsiba, a leányok meg megesküdtek, hogy senkinek sem
               árulják el a dolgot!</p>
            <p>De hát - ember tervez, Isten végez!</p>
            <p>Vigan csilingelve érkezett meg az állomáshoz a hat szán, mellyel Cilikét
               diadalmenetben kisérték el Somkutról. Kissé későbben ugyan, mint eleinte tervezték
               volt, mert a bucsu-korcsolyázásról, tekintve a Cilike hiányos ruházatát, -
               lemondtak.</p>
            <p>Alig hámozták ki azonban a fiatalemberek a leányokat a bundákból és lábzsákokból s
               alig tekintett Cilike körül, hogy vajjon itt van-e már a vonat, be lehet-e már
               szállani, egyszerre egy ismerős hang csendült meg közvetlen mellette:</p>
            <p>- No hát maguk ugyan szépen becsaptak engemet! Hát ezért érdemes volt nekem hajnalban
               felkelni s az első vonattal idesietni, hogy én is jelen legyek a
               bucsukorcsolyázásnál! Másfél órája várom már itt magukat - és most érkeznek, mikor
               már mindjárt indul a vonat!</p>
            <p>Cilike majdnem kővé dermedt ijedtében. Kőváry Laci állt előtte, korcsolyáit lóbálva a
               kezében.</p>
            <p>- Jesszus! - kiáltott Erzsike, - ne haragudjék kedves Laci, egészen megfeledkeztem
               róla, hogy magának megirtam a tervünket s meghivtam! Egy kissé későn jöttünk, mert a
               korcsolyázás ugyis elmaradt, valami... valami akadály jött közbe.</p>
            <p>- Ugyan mi? - kérdezte érdeklődve Laci, de már nem volt idő rá válaszolni, mert éppen
               beérkezett a vonat, amelyre Cilikének föl kellett szállnia. - No sebaj, majd elmondja
               Cilike az uton, mert hazakisérem, ha megengedi.</p>
            <p>Szegény Cilike se élt, se halt. A Teréz néni százráncu bársonygallérjában s a Gizike
               bő, hosszu szürke ruhájában oly rettenetesen kényelmetlenül érezte magát, hogy
               legjobban szeretett volna a föld alá bujni.</p>
            <p>De nem volt mit tennie, föl kellett szállnia a vonatra. Csak az a halvány reménység
               pislogott még benne, hogy Laci talán észre sem vesz majd semmit, de amig a kocsi
               ablakánál állva kendőlobogtatások és integetések közt bucsuzott a társaságtól,
               egyszerre csak fölhangzott a háta mögött a Laci harsány kacagása.</p>
            <p>- Ugyan Cilike, az Istenért, miféle maskarába bujt maga?...</p>
            
         </div>
         <div type="chapter">
            <head>
              XVIII. Változások.
            </head>
            <p>Tavaszodott már. Még nem rügyeztek ugyan a fák, még nem zöldült a fü, de a levegőben
               azért érezhető volt már a tavasz lehellete.</p>
            <p>A ragyogó, verőfényes idő kicsalta az embereket a szabadba. Cilike sem találta a
               helyét a szobában. Különben is, mióta nem járt már iskolába, mióta már majdnem
               hivatalosan kezdték elismerni az ő „nagy leányságát”, néha-néha nem is tudott mit
               kezdeni az idejével.</p>
            <p>Pedig segitett a takaritásnál és főzésnél is, varrt és kézimunkázott is szorgalmasan,
               az olvasmányait, a zongoráját sem hanyagolta el, - és mégis, főleg egy idő óta oly
               különös volt. Mindent forditva csinált és nagyon szórakozott volt. Néha elővette a
               térképet meg a vasuti menetrendet és órákig elnézte, tanulmányozta az utirányokat, az
               összeköttetéseket Berlin, London, Páris között. Mintha csak egy nagy utra készülődött
               volna, vagy pedig nagy figyelemmel kisérné valakinek az utazását, aki arrafelé
               jár.</p>
            <p>Ma különösen lehangolt volt Cilike; sehogysem tudott megmaradni otthon. Felöltözött
               tehát és átment Iluskához, hogy hivja sétálni valahova messze, ki a mezőre.</p>
            <p>- Képzeld csak, - fogadta Iluska vidáman, - éppen most volt itt Kőváry Laci bucsuzni.
               Csakugyan elutazik egy évi tanulmányutra külföldre!</p>
            <p>- Tudom, - felelte Cilike nagyon csendesen. - Tőlünk is elbucsuzott már. Azt hiszem,
               holnapután indul.</p>
            <p>Többet aztán nem is beszélt Cilike. Egy kissé mintha levert vagy szomoru lett volna.
               A sétához sem volt már kedve s alig egy óra mulva már haza is ment.</p>
            <p>És otthon... mi is történt csak otthon?...</p>
            <p>Erre mindig ugy emlékezett vissza Cilike, mint egy álomra.</p>
            <p>A szalonban együtt ültek édesapa, édesanya és Kőváry Laci. Azaz édesapa nem ült,
               hanem alá s fel sétált a szobában. Mikor Cilike megjelent az ajtóban, mind a hárman
               kissé elfogódottnak látszottak, sőt édesanyja szemében egy könnycsepp is
               csillogott.</p>
            <p>Cilike zavartan állott meg az ajtóban, de édesapa hozzálépett s megfogta a kezét.</p>
            <p>- Gyere csak édes leányom, éppen rólad beszélgettünk!</p>
            <p>Cilikének egyszerre nagyon melege lett. Eszébe jutott életének sok borus pillanata s
               azon tanakodott, vajjon melyik szomoru vagy vig viszontagságáról beszélhettek éppen.
               Merthogy volt ilyen bőven.</p>
            <p>- Hát, kedves Laci öcsém, - mondta édesapa, megsimogatva a Cilike arcát, - igazán nem
               tudom, mit mondjak. Hiszen ez még egy kis macska!</p>
            <p>- De kérem, édes bátyám, - szólt kissé zavartan Laci, - hiszen én mondtam,
               hogy...</p>
            <p>- Jól van, jól, - szakitotta félbe édesapa mosolyogva, - mondtad, hogy várni fogsz,
               igaz, nem is tehetsz egyebet, de én ugy képzelem, Cilike még talán tiz év mulva is
               olyan gyerek lesz, mint ma!</p>
            <p>- Apuskám, - szólt közbe Cilike kissé sértődve - hogy mondhatsz ilyet! Hiszen én már
               nagy lány vagyok!</p>
            <p>- Az igaz, - bólintott fejével édesapa, - és ugy látszik, Laci is annak képzel, mert
               - mert éppen most kérte meg a kezedet tőlünk.</p>
            <p>- Jé! - kiáltott Cilike összecsapva a kezét s annyira megijedt, megörült,
               megilletődött és zavarba jött, hogy ugy érezte, táncra kerekedik körülötte az egész
               szoba. Hamar le akart ülni a mellette levő székre, de zavarában és örömében
               eltévesztette a dolgot s nagy hirtelen a szék mellé, a földre ült le.</p>
            <p>Persze vége volt egyszerre minden meghatottságnak, minden komolyságnak az egész
               vonalon. Anyuska könnyein keresztül hangosan elnevette magát, Laci hamar odaugrott
               és szintén nevetve segitette föl, de azért gyöngéden kérdezte: vajjon nem ütötte-e
               meg magát, édesapa meg mosolyogva állott meg előttük.</p>
            <p>- No látod, kedves öcsém, ez Cilike! Az én szeleburdi, bohó, ügyetlen kis Cilikém,
               aki éppen olyan gyerek ma is, mint eddig volt!</p>
            <p>Cilike persze majd elsüllyedt szégyenletében. Nevetett ő is, pedig inkább sirni lett
               volna kedve. Odamenekült édesanyjához s vállára borulva rejtette el piruló arcát.
               Anyja megsimogatta fejét s aztán igy szólt:</p>
            <p>- Mindenesetre van idejök várni, édes Laci. Ami engem illet, én szivesen beleegyezem
               a dologba. Derék, komoly, jó embernek ismerem magát, akire bátran rá merem bizni kis
               lányunkat. Most csak az a kérdés, akar-e Cilike a maga felesége lenni?</p>
            <p>- Én... én... azt hiszem... igen... - sugta Cilike az édesanyja vállának, mert
               fölemelni nem merte volna a fejét egy világért sem.</p>
            <p>De Lacinak, ugy látszik, nagyon éles lehetett a hallása, mert meghallotta ezt a
               suttogást is és ragyogóra derült föl az arca.</p>
            <p>- Állapodjunk meg tehát abban, - szólt most édesapa, - hogy te megkérted Cilikét, mi
               nem ellenezzük, Cilikének sincs kifogása, de azért még eljegyzésről, lakodalomról,
               ezidőszerint szó sincs. Te most elutazol külföldre, egyévi tanulmányutra, azalatt
               Cilike is meg fog komolyodni és okos, nagy lány lesz belőle, ha aztán visszajössz és
               még mindig ugy gondolkoztok mint ma, akkor lehet ujra beszélni a dologról.</p>
            <p>- Belenyugszom, kedves bátyám, - mondta Laci, - és most nyugodtabban indulok utnak,
               hogy ez a kérdés tisztázva van. Csak arra kérem még, engedjék meg, hogy néha irjak
               Cilikének.</p>
            <p>- Képes levelezőlapokat, - mondta édesanya s erre Cilike is felemelte a fejét.</p>
            <p>- Igen, igen, kérem küldjön mindenünnen szép képeslevelezőlapot a gyüjteményembe, -
               szólt vidáman s már előre örült, hogy egy barátnőjének sem lesz oly sok és oly szép
               képeslevelezőlapja, mint neki.</p>
            <p>Laci elnevette magát és mosolygott édesapa is.</p>
            <p>- Látod, milyen gyermek, - mondta fejcsóválva.</p>
            <p>- Látom, - mondta Laci, - hiszen éppen azért szeretem oly nagyon. Azt a tiszta,
               ártatlan, derült kedélyét, hófehér lelkét! Nem is tudom másként elképzelni, mint
               mindig ilyennek - Cilikének!...</p>
            <p>Soha életében Cilike még ugy el nem pirult, mint most. Valóban róla mondta mindezt a
               sok szépet Laci? És komolyan, igazán ugy is gondolja? Nem neveti ki az ő sok furcsa
               kis balesetéért, viszontagságaiért, gyerekes apró csinyjeiért?</p>
            <p>Nem, csakugyan, Laci komolyan beszélt.</p>
            <p>És Cilike lelkébe egyszerre valami csodálatos érzés költözött be. Mintha egy
               pillanatra belelátott volna a jövőbe, amelynek sejtelmes, rózsaszinü derengésében egy
               egészen uj élet tárult volna föl előtte, egy uj élet, komoly kötelességekkel, nagy
               feladatokkal és mély érzésekkel.</p>
            <p>Öröm, boldogság és egy kis félelem fogta el a szivét, oly erősen, hogy a könnyek
               szemébe gyültek és csöndesen sirni kezdett, valami soha nem érzett érzés hatása
               alatt.</p>
            <p>Anyja megértette és magához szoritotta a kislányt, apja pedig odalépett hozzá s
               állánál fogva fölemelte a fejét.</p>
            <p>- No, no Cilikém, csak semmi érzékenykedés! Fel a fejjel kislány, töröld le a
               könnyeidet és mától kezdve hivatalosan ki vagy nevezve nagy leánynak!</p>
            <p>Cilike elmosolyodott, megcsókolta édesapja kezét, aztán zsebébe nyult, hogy kivegye a
               zsebkendőjét s letörölje potyogó könnyeit. A zsebkendője azonban nem volt a zsebében,
               de ahelyett hirtelen mozdulattal kihuzott belőle egy piros szalagot, egy darabka
               ceruzát, egy gyüszüt, három kulcsot, egy kis skatulyát, egy noteszt s egy csomó
               cukros mandulát. Minden szertegurult a szőnyegen, Laci alig győzte felszedegetni.</p>
            <p>Hiába no! Az első kérő megjelent ugyan már a szemhatáron, - de azért bizony Cilike
               még mindig csak kislány volt!</p>
            
         </div>
         <div type="chapter">
            <head>
              XIX. Bujósdi.
            </head>
            <p>- Cilike, jössz-e velünk? - rontott be egy vasárnap délután Iluska Cilikéhez, aki bus
               magányosságában üldögélt a szobájában.</p>
            <p>- Oh, nagyon szivesen, - ugrott fel Cilike egyszerre felvidulva. - Hova megyünk?</p>
            <p>- Kisétálunk a szőlőbe. Itt van a néném az összes gyerekeivel s a kis lurkókat nem
               lehet a szobában tartani.</p>
            <p>Cilike közben már gyorsan fel is öltözködött.</p>
            <p>- Pompás lesz, - mondta, - majd játszunk velök ott künn. Gyönyörü idő van, igazán jót
               fog tenni egy kis séta és ugrálás!</p>
            <p>A gyerekek - három kisfiu s egy kisleány - már várták őket a kapuban s vidám
               kiáltozással fogadták a két lányt.</p>
            <p>Jókedvüen indultak el a kisváros keskeny, szük utcáin keresztül ki a napsütötte
               széles réti utra, mely a szőlők felé vezetett. A gyermekek hancurozva szaladtak
               előre, Cilike meg Iluska karonfogva mentek utánok.</p>
            <p>Cilike tulajdonképpen, amióta az a bizonyos leánykérés történt, nem tudta hányadán
               van. Ő maga a legkomolyabban menyasszonynak tartotta magát, de a menyasszonyságáról
               egyáltalán szó sem esett a családban és rajta kivül senki sem vette komolyan a
               dolgot.</p>
            <p>Mikor édesanyjának előhozta, hogy kellene már varrónőt venni a házhoz s a kelengyét
               varrni, meg a butorokat választani s aranyszegélyü eljegyzési kártyákat nyomatni,
               amiben Cilikének mind végtelen öröme telt volna, édesanyja mosolyogva felelte
               neki:</p>
            <p>- Édes lányom, minderről korai egyáltalán még beszélni is; Laci, igaz, hogy megkért,
               de mi oly fiatalnak tartunk még téged, hogy egy-két esztendeig okvetlen várnotok
               kell. Ha aztán eltelik az idő, Laci hazajön, megfelelő állása lesz és mind a ketten
               ugy fogtok gondolkozni, mint ma, akkor majd lehet beszélni a dologról. De legfőként
               attól függ minden, hogy vajjon te egy-két év alatt megkomolyodsz-e annyira, hogy
               menyasszonyszámba lehet már téged venni? Addig azonban a leghelyesebb, ha senkivel
               sem beszélsz az egész dologról.</p>
            <p>Hát ez tulságosan nagy kivánság volt s szerfölött leverte Cilikét. Hiszen éppen az
               lett volna a legérdekesebb, ha minden barátnőjének eldicsekedhetik, hogy ő már
               menyasszony s ha valamennyien eljönnek megbámulni a sok szép csipkét, selymet,
               szalagot, amelyből mind neki készül a sok szebbnél szebb holmi.</p>
            <p>De hát, amit anyuska mondott, az ellen nem volt fellebbezés s igy Cilikének is
               kénytelen-kelletlen bele kellett nyugodni. De azt mégsem állhatta meg, hogy legalább
               Iluskával, legjobb, leghivebb barátnőjével ne beszélgessen erről a nagy-nagy
               titokról.</p>
            <p>És Iluska áhitattal hallgatta és büszke csodálattal nézett Cilikére, akinek maholnap
               valóságos igazi vőlegénye lesz és karikagyürü az ujján!</p>
            <p>Most is az egész uton természetesen csak erről beszélgettek. Iluskának legnagyobb
               aggodalma az volt, hogy Cilike szülői talán még egy év mulva sem akarnak majd
               beleegyezni; s akkor még várni kell, - pedig milyen jó volna már táncolni is a
               lakodalmon!</p>
            <p>- Oh, én azt hiszem, hogy bele fognak egyezni, - mondta Cilike. - Anyuska legfőbb
               feltételül tüzte ki, hogy megkomolyodjam s én azóta borzasztóan vigyázok magamra. Nem
               is történt velem semmi baleset azóta!</p>
            <p>Szörnyen büszke volt ám erre Cilike s ugy felvidult, amint ezzel eldicsekedett, hogy
               - mivel éppen kiértek a szőlőbe, - versenyt kezdett futkosni és hancurozni a
               gyerekekkel.</p>
            <p>Az Ilusék szőlője lankás hegyoldalon feküdt. Alant a tisztáson csinos kis szoba- és
               konyhából álló nyárilakás állt, teljesen bebutorozva, mert ott szoktak mindig
               nyaralni. A konyhában volt egy hordó, félig tele szilvaizzel, mert az ősszel oly sok
               szilva termett, hogy Iluska mamája nem győzte a sok szilvaizt - melyet főztek - mind
               hazaszállitani.</p>
            <p>Legelőször is a gyerekek meg a két leányka a magukkal hozott elemózsiából jól
               meguzsonnáztak, azután játszani, futkosni kezdtek. Sorra kerültek: künn a bárány,
               benn a farkas; vadmacska; fogd meg cica - és a többi szabadba való játék. Addig
               futkostak, mig valamennyien ugy elfáradtak, hogy le kellett ülniök pihenni.</p>
            <p>- Játsszunk bujósdit! - inditványozta az egyik gyerek s valamennyien szivesen
               fogadták az inditványt.</p>
            <p>Iluska volt a kereső s a többiek elszéledtek, ki ide, ki oda, jó rejtekhelyet
               keresni.</p>
            <p>- Megállj csak, - gondolta magában Cilike - ugy el fogok bujni, hogy kereshetsz
               majd!</p>
            <p>Beszaladt a házba s körülnézett egy kiválóan alkalmas buvóhely után. Meglátta a
               konyhában a hordót, nem is gondolkozott tovább, azt hitte, hogy üres s egy
               szempillanat alatt beleugrott.</p>
            <p>A másik pillanatban hangos sikoltással ki is ugrott belőle, - de szent Isten, hogyan!
               Szilvalekvárcipője volt s a ruháján köröskörül szilvalekvárkoszoru!...</p>
            <p>Néma kétségbeeséssel, kezeit tördelve szemlélte Cilike ezt a rettenetes látványt. Nem
               mert mozdulni, mert amint egyet lépett, nagy, fekete szilvalekvárnyomok maradtak
               utána.</p>
            <p>E pillanatban nevető arccal nyitott be Iluska.</p>
            <p>- Megvagy! Megtaláltalak! - kiáltott vigan, de a másik percben ajkára fagyott a
               nevetés és még a szája is nyitva maradt bámulatában.</p>
            <p>- Mi történt veled? - kiáltott kezét összecsapva, de aztán a hordóra nézett és
               azonnal megértette az egészet.</p>
            <p>- Oh, szegény Cilike! - rebegte résztvevően.</p>
            <p>- Ha meglátnak a gyerekek!... Ha megtudja édesanya!... Ha megtudja Laci!... - nyögte
               Cilike kétségbeesve.</p>
            <p>- Nem fogja megtudni senki! - kiáltotta Iluska hősiesen és gyorsan bezárta az ajtót.
               - Senkit ide be nem eresztünk addig, amig rendbe nem hoztuk a ruhádat, én pedig el
               nem foglak árulni, arról biztos lehetsz.</p>
            <p>Cilike hálás pillantást vetett az ő hüséges jó kis pajtására s aztán sietve láttak
               hozzá mindketten a nagy tisztogatáshoz, mosogatáshoz.</p>
            <p>Nem telt bele egy negyedóra és rendben volt minden. Igaz, hogy a kékbabos perkálruha
               alsó fodra egy árnyalattal sötétebb volt, mint a többi, de ezt nem vette észre senki,
               valamint azt sem tudta meg soha senki, hogy miért pirult el Cilike még évek mulva is,
               ha csak azt is hallotta emliteni, hogy: szilvaizes derelye.</p>
            <p>Csak Iluska tudta, de ő igazán nem árulta el, még Kőváry Lacinak sem.</p>
            
         </div>
         <div type="chapter">
            <head>
             XX. Háztüznézőben.
            </head>
            <p>Pár hét óta vig élet folyt Cilikééknél. Látogatóba jöttek a Teréz néni gyerekei,
               Duci, Jankó és Tercsike s egyenesen felforgatták az egész házat. Szerencsére már szép
               meleg tavaszi idők jártak s künt lehettek a gyerekek egész nap a kertben és udvaron,
               mert különben, anyus állitása szerint: - „nem lehetett volna kibirni velök!”</p>
            <p>Cilikének azonban semmi kifogása sem volt a zaj és lárma ellen. Sőt ellenkezőleg,
               olyan jól érezte magát közöttük, mintha ő is kisgyerek lett volna. Vigan hancurozott
               velük, sőt akárhányszor pajkosság dolgában még tul is tett rajtok.</p>
            <p>A főszerepet különben a hancurozásnál nem is a gyerekek vitték, sem Cilike, hanem egy
               szép, fehér kecske. A szomszéd mészáros, akinek a Cilike édesapja valami nagy
               szivességet tett, hálából egy napon egy szép fehér kecskét hozott a gyermekeknek.</p>
            <p>Apa előbb vissza akarta küldeni, de Jankó és Tercsike, akik éppen jelen voltak, oly
               szivrehatóan kezdtek könyörögni, hogy nem lehetett ellentállani nekik.</p>
            <p>A kecske tehát maradt, lakást kapott az udvaron, a fáskamrában és soha kecskének még
               olyan gyöngyélete nem volt, mint neki. Piros szalagon csengőt kötöttek a nyakába,
               jóltartották füvel, salátával, sóval, mindennel, ami kecskeszivnek kedves s a két
               nagyobb fiu, Palkó és Gyuri különös kedvezmény gyanánt befestette a szarvát
               nemzetiszinüre.</p>
            <p>A kecske - Fáninak hivták - türte mindezt egy filozófushoz illő nyugalommal és
               békességgel. Eltürte még azt is, hogy a gyerekek: Tercsike, Jankó és Duci
               fel-felültek a hátára és lovagoltak rajta. Csinos bakugrásokkal szaladt ilyenkor
               Fáni körbe az udvaron s ha megunta, egyszerüen megrázta a fejét és Tercsi, Jankó,
               vagy Duci, amelyik éppen rajta ült, szépen lehempergett a fübe.</p>
            <p>Egy délután a gyerekek kimentek Ilusékkal a szőlőbe, természetesen Fánival együtt,
               akit felváltva vezettek, mert Fáni az uton szeretett neveletlenül viselkedni s
               el-elkalandozott, amerre egy kis zöld füvet vagy lombot látott.</p>
            <p>Cilike ezuttal nem ment velök, mert édesanyja komoly munkával bizta meg: a frissen
               mosott és vasalt fehérnemüt kellett elrakni a szekrényekbe. Eddig ezt anyuska maga
               végezte, de most azt mondta:</p>
            <p>- Tanuld meg, édes lányom; maholnap szükséged lehet reá s akkor azt sem tudod,
               miképpen kell egy szekrénybe praktikusan és szépen elrendezni a fehérnemüt.</p>
            <p>Cilike uszott a boldogságban. Ez volt az első eset, hogy anyuska célzást tett a
               jövőre nézve! Ugy látszik, tehát mégis komolyan veszi az ő menyasszonyságát!</p>
            <p>Nagy buzgalommal és komoly méltósággal végezte el feladatát Cilike. Csak azt
               sajnálta, hogy senki sem látja, amint oly ügyesen és serényen gazdasszonykodik.</p>
            <p>Mikor mindennel szépen elkészült s anyuska is megdicsérte érte, leült a szakadozott
               harisnyákat is megfoltozni. Ez már nem volt olyan mulatságos. Az igazat megvallva,
               szörnyen unta is már Cilike s alig várta, hogy hazajöjjenek a gyerekek.</p>
            <p>Uzsonna ideje közeledvén, nemsokára hallatszott is már a csatakiáltás a kapu előtt.
               Mintha egy egész hadsereg vonult volna végig az utcán.</p>
            <p>Cilike félredobott harisnyát, pamutot, gyüszüt és szaladt ki az udvarra.</p>
            <p>Érdemes volt megnézni a bevonulást, az igaz. Elsőnek is, hangos mekegéssel rohant be
               az udvarra Fáni. A hátán büszke lovagként ült Duci, két kezével belekapaszkodva a
               kecske nemzetiszinü szarvába. A büszkeség különben csak addig tartott, mig Fáni a
               keritéshez ért, amely mellett finom, üde, frisshajtásu bokrok zöldeltek. Akkor egyet
               rázott a fején Fáni s a másik percben Duci már a földön ült, Fáni pedig vigan
               lakmározott a duzzadó rügyekből.</p>
            <p>Nevetve vették körül a többiek, akiknek valamennyinek zöld lombkoszoru volt a
               kalapján, derekán s mezei virágokból kötött bokréta a kezökben.</p>
            <p>- Azt hiszem, a huszonötödik leesését jubilálta most Duci, - nevetett Palkó.</p>
            <p>- No csak hallgass, mert téged is ledobott Fáni ma vagy tizszer, - kiáltott vissza
               Duci.</p>
            <p>- Szép vitézek vagytok,- nevetett Cilike. - Fáni mindegyiknél erősebb!</p>
            <p>- De mi legalább rá merünk ülni, - kiáltott Palkó - de te még csak meg sem mered
               próbálni!</p>
            <p>- Persze, hogy nem, - tóditotta Jankó, - hiszen azért leány Cilike!</p>
            <p>- Minden leány gyáva! - jelentette ki büszkén Gyuszi.</p>
            <p>Már ezt a sértést nem hagyhatta magán száradni Cilike.</p>
            <p>- No hát majd megmutatom nektek, hogy nem vagyok gyáva! - kiáltott s hirtelen
               odaugrott Fánihoz, átnyalábolta a nyakát és büszke amazon módjára ráült a hátára.</p>
            <p>Fáni előbb meglepetve csavargatta a nyakát, midőn azonban Palkó egyet huzott reá,
               heves bakugrásokkal futott körbe az udvaron, aztán, mintha egyet gondolt volna,
               hirtelen a kapu felé iramodott s egyenesen nekiment egy kövér öreg urnak, aki éppen
               abban a percben lépett be.</p>
            <p>Ami ezután történt, arról Cilike soha életében nem szeretett beszélni. A fiuk csak
               annyit láttak, hogy a kecske vigan lakmározik ismét a bokrokon, Cilike meg a földön
               ül a kapu előtt s az öreg ur egy pillanatig megrőkönyödve néz hol reá, hol a
               kecskére.</p>
            <p>Azután udvariasan lehajolt Cilikéhez, aki a nevetéstől szólni sem tudott és
               fölsegitette.</p>
            <p>- Remélem, nem ütötte meg magát, kislány - mondta nyájasan. - Kérem, legyen szives,
               vezessen engem be. Én Kőváry Domokos vagyok, a Kőváry Laci édesapja. A fiam sokat irt
               nekem Cilike kisasszonyról s én éppen erre utazván, kiszálltam itt, mert nagyon
               szeretném őt megismerni.</p>
            <p>Cilikének egyszerre a torkán akadt a nevetés.</p>
            <p>Ez - ez a Laci édesapja, aki eljött ide hozzájuk háztüznézőbe és őt, a
               menyasszonyjelöltet itt találja, kecske hátán lovagolva, mint egy vásott
               gyermeket!... És még hozzá Fáni, a bolond, a gonosz Fáni, nekiment az öreg urnak és
               majd feldöntötte és őt, Cilikét, minden tisztelet, minden tekintet nélkül
               lehengeritette a földre...</p>
            <p>Oh Istenem, valaha menyasszonyt talált-e ilyen helyzetben a leendő apósa, midőn
               háztüznézőbe ment hozzájok?...</p>
            <p>Nem, ez több volt, mint amennyit egy érző leánysziv elviselhet! Cilike két kezébe
               rejtette az arcát, aztán hirtelen sarkonfordult és ugy elszaladt, mintha ott sem lett
               volna.</p>
            <p>Egész este mézeskaláccsal sem lehetett volna előcsalogatni, pedig az öreg ur váltig
               igérgette, hogy egy szóval sem fogja elmesélni Lacinak soha, miként lovagolt Cilike
               elejébe - kecskeháton!</p>
            
         </div>
         <div type="chapter">
            <head>
            XXI. Kaland.
            </head>
            <p>Cilike elment néhány hétre a nővéréhez, Ellához, Budapestre. Már régen nem volt nála
               s most anyuska szivesen engedte el, mert Elláék más lakásba költöztek s a Cilike
               segitségére szükség volt a költözködésnél.</p>
            <p>Büszke is volt rá Cilike, hogy neki már igy hasznát lehet venni és elhatározta
               magában, hogy ha majd a költözködés fáradalmait kipihenték, elmondja Ellának, hogy ő
               már menyasszony s megkéri, beszélje rá anyuskát, hogy az egész kelengyét itt
               Budapesten vegyék meg.</p>
            <p>Mennyire meg volt aztán sértve, mikor látta, hogy Ella sem veszi komolyan az ő
               menyasszonyságát.</p>
            <p>- Ugyan, ugyan, te kis macska, hiszen ráérünk még erről beszélni - mondta nevetve. -
               Amig Laci házasodhatik, addig tizszer is meggondolhatjátok, te is, ő is a dolgot.
               Igazán nincs miért a kelengyevásárlással ugy sietni.</p>
            <p>De ez csak nem fért a Cilike fejébe. Ő ugy képzelte, hogy az egész férjhezmenésben
               tulajdonképpen a fehérselyem menyasszonyi ruha és fátyol s a sok csipkés, diszes
               holmi a legfontosabb. Emlékezett jól arra, hogy pár évvel ezelőtt, mikor az Ella
               menyasszonyi ruháját titokban felpróbálta, milyen boldog volt!</p>
            <p>Kissé igazságtalannak találta most Ellának ezt a közömbösségét s amikor csak tehette,
               annál nagyobb hévvel tanulmányozta a kirakatokban a diszes kelengyéket.</p>
            <p>Egy délután valami bevásárlást kellett végeznie s hazamenet ismét megállt egy kirakat
               előtt, pedig Ella már egy izben figyelmeztette rá, hogy ez nem illő dolog.</p>
            <p>De olyan szép csipkés rózsaszin pongyolát látott, hogy nem tudott ellentállni és
               elábrándozva állt meg előtte. Elképzelte, miként festene ez rajta s hogy miként
               mondaná akkor mindenki: - Nagyságos asszonyom! Kezét csókolom, nagyságos
               asszonyom!</p>
            <p>- Nagyságos asszonyom! - hangzott csakugyan e pillanatban mellette s Cilike
               összerezzenve pillantott fel.</p>
            <p>Egy fiatalember, egy teljesen ismeretlen fiatalember állt tőle néhány lépésnyi
               távolságra s mikor Cilike ránézett, gyorsan közelebb ment és lehajolt, mintha
               valamit fölvett volna a földről.</p>
            <p>Cilike egyszerre eszeveszett futásnak eredt.</p>
            <p>Eszébe jutott minden, amire Ella figyelmeztette; hogy az utcán nem illik ácsorogni és
               kirakatok előtt álldogálni, mert vannak tolakodó fiatalemberek, akik ezt bátoritásnak
               veszik s aztán a tolakodásukkal csak kellemetlenséget szereznek.</p>
            <p>Szörnyen restelte Cilike, hogy ő is igy megjárta s oly gyorsan lépegetett, hogy még a
               lélekzete is majd elfogyott.</p>
            <p>- No de most már csak elveszitett szem elől, - gondolta magában s egy utca
               kanyarulatánál kissé visszapislantott.</p>
            <p>Szent Isten! Az a fiatalember nyomon követte őt!</p>
            <p>- De már ennek fele sem tréfa! - gondolta magában Cilike megszeppenve s még jobban
               kezdett sietni.</p>
            <p>Az igazat megvallva, azért, ugy a lelke mélyén, mintha egy kicsikét, egy
               icike-picikét, büszke is lett volna. Ime, neki kalandja akadt! Egy fiatalembert
               annyira elbájolt az ő szépsége, hogy most már a negyedik utcán követi nyomon.
               Bizonyára szeretne megismerkedni s ha megismerné, okvetlenül beleszeretne! Meg is
               kérné a kezét, de ő kikosarazná, igen, kikosarazná, mert ő csak Kőváry Lacit szereti!
               De azért igazán szép volna, ha Laci is megtudná, hogy neki még egy kérője volt, meg a
               leányok is mind megtudnák! Vajjon mit szólnának hozzá, hogy ő ilyen hóditásokat tesz
               Budapesten!</p>
            <p>Közben már az ötödik utcába is befordult Cilike és a fiatalember folyton utána.</p>
            <p>Már-már majdnem utól is érte.</p>
            <p>- Kisasszony, kérem kisasszony, álljon meg! - hallotta Cilike, amint utána kiáltott s
               erre már igazán elfutotta a harag Cilikét. Hogy merészel ez a fiatalember igy
               kiáltani utána s még azt mondja, hogy ő álljon meg! Ez már mégis csak sok!</p>
            <p>Még jobban kezdett sietni, valósággal futott már s alig várta, hogy otthon legyen s
               Ellának elpanaszolja és egyuttal eldicsekedjék a kalandjával.</p>
            <p>Már látta is a házukat, még csak néhány lépés és biztonságban lesz! Ide csak nem
               fogja követni üldözője!</p>
            <p>Végre befordult a kapun s kettőt-hármat is ugrott egyszerre, csakhogy minél előbb
               elérje a lépcsőt.</p>
            <p>De Uram Isten, a fiatalember épp oly gyorsan szaladt, már ott is állt mellette s
               zsebkendőjével törülgette a sietéstől kipirult, megizzadt arcát.</p>
            <p>- Mondhatom, önkéntes korom óta nem szaladtam ennyit! - kiáltott nevetve. - Ugyancsak
               megfuttatott a kisasszony!</p>
            <p>- Hogy mer utánam jönni! - kiáltott Cilike felháborodva, de titokban igen meghatva
               ettől a kitartó hódolattól. - Miféle tolakodás ez!</p>
            <p>A hangos beszédre előbukkant a házmesterné is s két-három ember is megállott, akik
               éppen a lépcsőn jöttek le.</p>
            <p>- Kérem, kérem, én... - szólt a fiatalember, de Cilike még jobban nekibátorodott s
               nemes méltósággal készült visszautasitani minden közeledést.</p>
            <p>- Távozzék kérem azonnal, - kiáltott hangosan, - kikérek magamnak minden
               tolakodást.</p>
            <p>A fiatalember elnevette magát.</p>
            <p>- Eszem ágában sincs tolakodni, - szólt nevetve, - csak a pénztárcáját akartam
               visszaadni a kisasszonynak, meg a kis noteszét, amiket kihullatott a táskájából a
               kirakat előtt.</p>
            <p>Cilike megrettenve kapott a táskájához, melyet kezében tartott. Bizony annak a zárja
               nyitva volt s egészen üres!... Mindent kihullatott belőle, mialatt ott a kirakat
               előtt álldogált. Ha véletlenül nem ez az udvarias fiatalember látja meg, hanem
               valami csirkefogó, hát a Cilike egész zsebpénze oda van!</p>
            <p>A fiatalember udvarias mozdulattal nyujtotta át Cilikének a holmikat, aztán megemelte
               a kalapját és távozott.</p>
            <p>Cilike meg igen vegyes érzelmekkel eltelve állott ott a lépcsőn. A házmesterné
               nevetett, az összesereglett nézők is nevettek és tovább mentek s Cilike nem tudta,
               hogy most tulajdonképpen örüljön-e, hogy megkerült a pénztárcája vagy restelje a
               fölsülést?</p>
            <p>Kárbaveszett a hősies magatartása, hóditásról szó sem volt, semmi szükség sem volt
               nemes méltósággal visszautasitani a tolakodást, - hanem ellenkezőleg, meg kellett
               köszönni a figyelmet, hogy három-négy utcán keresztül futott utána egy ismeretlen
               ur, hogy visszaadja az elveszitett pénztárcáját.</p>
            <p>Igen ám, megköszönni, - de kinek!</p>
            <p>Nyoma sem volt már sehol a fiatalembernek s Cilike nagyon csendesen ballagott fel a
               lépcsőn.</p>
            <p>- Ha jól láttam, nem is volt fiatalember, hanem egy idősebb ur, - mondta később
               magában, mikor erre a kalandra visszagondolt.</p>
            
         </div>
         <div type="chapter">
            <head>
              XXII. A múzsa.
            </head>
            <p>Csöngettek az előszoba ajtaján s Cilike maga szaladt ajtót nyitni. Egy hordár lépett
               be, kezében gyönyörü rózsabokrétát tartott és egy levelet.</p>
            <p>- Ilosvay Cecilia őnagyságának, - mondta tisztelettudóan leemelve piros sapkáját,
               átadta a bokrétát Cilikének, köszönt és ismét elment.</p>
            <p>- Én vagyok, köszönöm, - rebegte Cilike zavartan s egy pillanatig nem tudta, mit
               csináljon. Azután jutott eszébe, hogy ugyan mit is köszönt ő meg a hordárnak, inkább
               borravalót kellett volna adnia, annak jobban megörült volna, mint az ő
               köszönetének.</p>
            <p>Diadalmas örömmel vitte be a bokrétát a szobába s boldogan kiáltott már az
               ajtóban:</p>
            <p>- Nézz ide, Ella, mit kaptam!</p>
            <p>- Beh gyönyörü rózsák! - kiáltott Ella összecsapva a kezét. - Ezek bizonyára
               margitszigeti rózsák! Ki küldte? Laci, ugy-e bár?</p>
            <p>Cilike kissé lebiggyesztette az ajkát.</p>
            <p>- Laci? Oh, Laci még egyetlen egyszer sem küldött nekem virágot! Különben is, hiszen
               tudod, hogy ő valahol Genfben vagy Zürichben kószál! Fogadni mernék, nem is gondol
               reám. Van már két hete, hogy egy sort sem irt. Nem, ezeket a rózsákat tudod ki
               küldte? Nézd!</p>
            <p>Cilike büszkén vette ki a boritékból a benne levő névjegyet s hangosan olvasta:</p>
            <p>- Bodfalvai Bodolay Zoltán!</p>
            <p>- Az a majom! - nevette el magát önkénytelenül is Ella.</p>
            <p>- No már kérlek, hogy mondhatsz ilyet, - szólt sértődve Cilike. - Nézd, még cimere is
               van a névjegyén: két kivont kard és egy sárkányfej és valami latin felirás. Gyönyörü!
               Lacinak nincs cimere.</p>
            <p>- Mert nem használja. Annál sokkal okosabb ember Laci, semhogy az ilyesminek valami
               jelentőséget tulajdonitson. De hát tulajdonképpen hogy jutsz te hozzá, hogy Bodfalvai
               Bodolay Zoltán neked rózsákat küldjön?</p>
            <p>- Hát az ugy történt, hogy egy fogadást nyertem meg. Tegnap Berényi Miciéknél nagy
               irodalmi vitatkozásba elegyedtünk s ő azt mondta, hogy ez a három sor:</p>
            <p>„Késő, habár láttam virágát,</p>
            <p> Biztatnom a kidőlt fa ágát:</p>
            <p> Virágozzék megint.”</p>
            <p>Vörösmarty egyik költeményében fordult elő. Én pedig egész határozottan mondtam, hogy
               azt Arany János irta A dalnok búja cimü versében. Fogadtunk s a fogadást
               természetesen én nyertem meg!</p>
            <p>- Ugyan, ugyan, - nevetett Ella, - hát Bodolay, a nagy költő és irodalombarát még azt
               sem tudta, amit minden iskolásleány tud! Vagy ő csak a saját költeményeit szokta
               olvasni?</p>
            <p>- Kérlek, - felelte Cilike kissé sértődve - Bodolay gyönyörü verseket ir;
               nyomtatásban is megjelentek a Vármezei Tárogatóban. Én láttam, megmutatta, -
               véletlenül éppen nála volt egy példány. Különben azt mondta: csak azért fogadott
               velem, hogy én megnyerjem a fogadást!</p>
            <p>- Vagy úgy! - nevetett ujra Ella. - Az már más! Hát csak tedd vizbe a rózsáidat
               Cilike és fizess elő a Vármezei Tárogatóra, amelyből egy példány - véletlenül -
               mindig Bodolaynál van!</p>
            <p>Cilike egy kissé duzzogott, hogy Ella igy kinevette az ő udvarlóját s magában
               gondolta, hát ha Ella tudná, hogy ez milyen komoly dolog, bizony nem nevetne!</p>
            <p>Igen, Cilike egészen komolyan foglalkozott azzal a gondolattal, hogy neki Bodolay
               Zoltán jobban tetszik, mint Kőváry Laci. Közelebbről ugyan nem ismerte, mert hiszen
               éppen csak néhányszor találkozott vele társaságban, de el volt ragadtatva tőle.</p>
            <p>Hogyne, mikor Bodolay megismerkedésük első öt percében már kijelentette, hogy Cilike
               éppen olyan, mint amilyennek ő az ő múzsáját elképzelte s hogy Cilike fogja őt
               ezentul megihletni, hogy a világ legszebb költeményeit megirja...</p>
            <p>Bezzeg Laci sohasem irt költeményeket, sem ilyen mélabús, ábrándozó szemekkel nem
               nézett reá... Most meg éppenséggel ez a gyönyörü rózsabokréta... Istenem, hát mi kell
               egyéb egy érző Cilike szivnek!...</p>
            <p>Elhatározta, hogy Lacival szakitani fog s ezt egy költői, szépen megfogalmazott
               levélben értésére is adja. Még azon este meg is irta a levelet. Igazán szép volt. Szó
               volt abban a levélben egymást kölcsönösen megértő szivről, a múzsáról, amelynek
               kötelességei vannak a költővel szemben s a lemondásról, amelynek nagysága és
               nemeslelküsége visszaadja a feldult sziv nyugalmát...</p>
            <p>Cilike egészen elérzékenyedett, miközben ezt a levelet megirta. Szépen le is
               tisztázta, boritékba tette s elhatározta, hogy majd másnap postára adja.</p>
            <p>Másnap azonban egyéb dolga akadt.</p>
            <p>Délután ugyanis Ellával s az Ella férjével kirándultak a Margitszigetre s délelőtt
               Cilike kivasalta a fehér ruháját, mert különös gonddal akart öltözködni. Szeretett
               volna szép, nagyon szép lenni, mint az egy igazi múzsához illik. Hogyne, hiszen
               Bodolay is ott lesz a Margitszigeten... Megigérte...</p>
            <p>Ezen a ragyogó, nyári napfényben tündöklő juniusi délután azonban egy keserves
               csalódás érte Cilikét.</p>
            <p>Amint ott sétálgattak a smaragdszinü gyeppel és ezerféle szinben pompázó virágokkal
               szegélyezett utakon s Cilike nézett, nézdegélt jobbra-balra, hogy hol jön már eléjök
               Bodolay, hát egyszer egy ut kanyarulatánál csakugyan szemközt is találkoznak.</p>
            <p>Azonban Bodolay nem volt egyedül. Egy nagyon csunya, de nagyon izlésesen és
               választékosan öltözött vöröshaju fiatal leányt kisért, s nyomukban haladt az épp
               oly csunya, de épp oly gazdagon és izlésesen öltözködött, vöröshaju anya és apa. Az
               apa kabátján még egy érdemrend is diszlett és az arcán látszott, hogy erre szerfölött
               büszke s örül, hogy vasárnap délután föltüzheti ezt az érdemrendet.</p>
            <p>Amint elhaladtak Cilikéék mellett, valamennyien nagyon udvariasan köszöntek nekik, az
               érdemrendes öreg ur Ellának még kétszer is mondta: - kezét csókolom - Bodolay pedig
               olyan mélyen megemelte kalapját Cilike előtt, mintha ezzel is bizonyitani akarná
               mélységes hódolatát.</p>
            <p>- Ugy látszik, Bodolay ujra nem fizetett néhány részletet, mert ujra udvarol a
               múzsájának, - nevetett Jani, az Ella férje, amint tovább haladtak.</p>
            <p>- Hogy érted ezt, Jani sógor? - kérdezte Cilike, aki egészen le volt sujtva ettől a
               találkozástól.</p>
            <p>- Ez a magasabb politika, kislány, - nevetett tovább Jani, - ezt te még nem érted. Az
               az érdemrendes öreg ur egy igen kiváló szabó, nagyon gazdag és nagyon jóravaló,
               derék iparos, csak egy kicsit hiu. Hiuságból szerezte azt a török vagy tatár
               érdemrendet is s a leányát meg szörnyen szeretné egy mágnáshoz vagy legalább egy
               dzsentri-fiuhoz feleségül adni. Bodolay állandóan a múzsájának nevezi a vöröshaju kis
               lányt s mikor egy-két hónapig nem tudja fizetni a számláját, mindig komolyan kezd
               udvarolni, hogy az öreg ur be ne perelje!...</p>
            <p>Cilike le volt törve. Egy szót sem szólt, de annyira bántotta ez a dolog, hogy még a
               fagylalt is alig izlett, amelyet a terraszon ülve, zeneszó mellett fogyasztottak el.
               Csak akkor vigasztalódott egy kissé, mikor Ella a második adag fagylaltot is
               megrendelte neki.</p>
            <p>- Eper és vanilia, ezt te nagyon szereted, Cilikém, - biztatta Ella vidáman. - Egyél
               és ne busulj. Hidd meg, ez többet ér a Vármezei Tárogató összes verseinél!</p>
            <p>Erre Cilike is elnevette magát s elhatározta, hogy mikor hazamennek, a rózsákat
               kidobja az ablakon, Lacinak pedig ir egy nagyon, nagyon kedves levelet.</p>
            <p>De egyszerre csak majdnem elkiáltotta magát. Szent Isten, hiszen ő tegnap már irt
               Lacinak egy lemondólevelet... Az asztalon felejtette s hogyha a szobaleány ma a
               postára vitte, hát akkor... akkor mindennek vége...</p>
            <p>Nem mert szólni se Ellának, se Janinak, de alig várta már, hogy hazamenjenek. Végre,
               mikor ugy nyolc óra felé hazakerültek, első dolga volt, hogy szaladt be a szobájába.
               Körülnézett az asztalon, a levél nem volt ott! Lázas sietséggel kezdte keresni,
               ide-oda dobált mindent, kiüresitette a fiókokat, az egész szekrényét, a levél nem
               volt sehol... Semmi kétség, valaki elvitte a postára!...</p>
            <p>És most, életében először, Cilike igazi, mélységes szivfájdalmat érzett. Valami
               névtelen, soha nem sejtett ijedtség, félelem, fájdalom ugy összeszoritotta a szivét,
               a torkát, hogy lélegzeni is alig birt. Egyszerre tisztába jött azzal, hogy minden
               eddig csak gyerekesség, csak tréfa, csak játék volt, s hogy az ő szivének csak
               egyetlen komoly, igaz érzése van, amely irányt fog szabni egész életének.</p>
            <p>És most ime, könnyelmüen, meggondolatlanul eljátszotta életének egész
               boldogságát...</p>
            <p>Hogyan fogja ezt valaha jóvátenni?...</p>
            <p>A könnyek csak ugy omlottak a szeméből s önkénytelenül is belenyult a zsebébe, hogy
               zsebkendőjét kivegye.</p>
            <p>Egyszerre csak egy nagyot kiáltott s a zsebkendője és néhány cukros mandula meg a
               gyüszüje mellől kihuzta a levelet.</p>
            <p>- Nini, egészen elfeledtem, hogy a zsebembe tettem volt! - kiáltott örvendezve s
               örömében háromszor körültáncolta a szobát.</p>
            
         </div>
         <div type="chapter">
            <head>
             XXIII. Kirándulás.
            </head>
            <p>Majdnem egy órája ült már Cilike a tükör előtt és - fésülködött. Igen, fésülködött.
               Nem csak ugy, közönségesen, mint azelőtt szokta, kétfelé választva a haját és egy
               csinos, egyszerü kontyba feltüzve, hanem amugy divatosan, toronymagas frizurával,
               idresen-bodrosan, olyan hatalmas sörénnyel, mint egy fiókoroszlán.</p>
            <p>Ugyanis egy nagy kirándulásra készültek ma és Cilike, aki már régóta restelte, hogy
               az összes ismerős lányok között egyedül ő fésülködik olyan falusiasan, régi módiasan,
               elhatározta, hogy ma ő is kitesz magáért s éppen ugy fog fésülködni, mint Berényi
               Mici.</p>
            <p>Igen ám, csakhogy erre a célra a saját haja nem volt elég. Vett tehát a megtakaritott
               zsebpénzéből egy éppen olyan drótbetétet, mint a Micié, tele apró, kacskaringós
               fürtökkel, amelyek éppen olyanok voltak, mint valami kis barna csigák.</p>
            <p>Roppant furcsának találta Cilike, de hát ilyen volt a Micié is, - megkérdezte, hogy
               hol vette, - s ámbár a pénzt szörnyen sajnálta érte, - az egész zsebpénze ráment, -
               mégis megvette, mert hát, gondolta magában, ami divat, az divat s ő igazán nem
               maradhat ugy hátra a többitől, mint egy falusi kis lány.</p>
            <p>Reggel aztán egy órával korábban kelt föl, mint rendesen.</p>
            <p>Kilenc órára volt kitüzve az indulás s ő már hét órakor ott ült a tükör előtt és
               fésülködött. Akasztgatta, tüzögette, bodoritotta a haját, ahogy csak birta, de az a
               drótalkotmány olyan veszedelmesen ingadozott a fejebubján, hogy mindegyre odakapott
               a kezével, vajjon nem esik-e le?</p>
            <p>Még vagy tiz hajtüvel megerősitette, aztán gyönyörködve nézegette a remekmüvet
               jobbról is, balról is.</p>
            <p>- Nagyon szép, - dicsérte magát, - csak egy kissé szokatlan. De hát ilyen a divat. A
               nagy leányok mind ilyent viselnek.</p>
            <p>Most kopogtattak az ajtón.</p>
            <p>- Cilike, készen vagy-e már? - hallatszott az Ella hangja. - Siess, jöjj reggelizni,
               mert elkésünk.</p>
            <p>- Igen, igen, már megyek, - felelte Cilike s gyorsan föltüzte a diszes alkotmány
               tetejére a kalapját, hogy Ella észre ne vegyen semmit. Tudta, ha meglátja, azonnal
               lebontatja vele az egészet, ráadásul meg a Jani sógora még ki is neveti.</p>
            <p>Szerencsére azonban Ella nem látott meg semmit, mert nagyon el volt foglalva a kis
               babával, meg a dadával, akik szintén résztvettek a mai kiránduláson. A dada valamiért
               duzzogott, azt ki kellett engesztelni, a baba meg erővel az édesapa vállán lovagolva
               akart ma sétálni menni, ami ellen apa persze nevetve tiltakozott.</p>
            <p>Végre elindultak s éppen idejében érkeztek is meg a hajóállomáshoz. Nagy társaság
               várt ott már reájuk, szülők, gyermekek, leányok, fiuk, mind csupa jó ismerősök.</p>
            <p>A hajón s a kirándulás egész ideje alatt Cilike végkép megfeledkezett az ő divatos
               frizurájáról.</p>
            <p>Nagyon vigan voltak, nagyon jól mulattak s divatról, frizuráról igazán nem esett szó.
               Az egyik fiatalember fényképezőgépet vitt magával s lefényképezte a leányokat a romok
               alatt, amint állottak, mindenik nagy mezei virágbokrétával a kezében.</p>
            <p>Egy másik fiunak, Berényi Pistának, a Mici öccsének, Flaubert-puskája volt s
               kijelentette, hogy az ebédhez nyulat, őzet vagy fenyvesmadarat fog lőni. Persze
               kinevették s kinevették azt a fiut is, Serédi Bandit, aki halászhorgot hozott magával
               s pisztrángot akart fogni az ebédhez.</p>
            <p>- Amióta Pista Flaubert-puskát kapott születése napjára, azóta nem lehet vele birni,
               - mondta Mici. - Valóságos oroszlánvadásznak képzeli magát s még a Dunapartra is,
               mikor sétálni megyünk, magával akarja vinni a puskáját.</p>
            <p>- Éppen mint Bandi a halászhorgot, - nevetett Klárika, a Bandi testvére. - Tudjátok,
               a multkor mit csinált? Felállott a gyermekszobában egy székre s a két kicsikének,
               Rózsikának meg Katusnak megparancsolta, hogy mászkáljanak négykézláb a földön, ők
               lesznek a halak. Persze a gyerekeknek tetszett a mulatság s vigan uszkáltak, Bandi
               meg halászhoroggal horgászott utánuk. Egyszerre csak rettenetes sivalkodást hallunk,
               rémülten szaladunk be valamennyien a gyermekszobába, hát képzeljétek csak, a
               halászhorog véletlenül beleakadt a Katus orrába! Bandi urfi ott állt a széken,
               sóbálvánnyá meredve, ilyen halat sem fogott még életében. Katus meg orditott, ahogy a
               torkán kifért. Alig tudtuk kiszabaditani a horogból. Bandinak pedig egy hétig nem
               volt szabad a halászhorgot a kezébe venni!</p>
            <p>Mindnyájan nevettek, Bandi pedig haragos pillantásokat vetve a nénjére,
               elsomfordált.</p>
            <p>Az egész társaság letelepedett egy gyönyörü tisztásra, egy kis patak közelében s mig
               a mamák az elemózsiás kosarakat rakták ki s rendezték el az ebédet, a fiatalság
               elszéledt az erdőben virágokat szedni, epret keresni.</p>
            <p>Egyszerre egy lövés hallatszott s mindnyájan a hang irányába szaladtak.</p>
            <p>Ott állt egy fa alatt Berényi Pista, kezében a puskával s diadalmasan kiáltott:</p>
            <p>- Megvan, megvan! Egy gyönyörü fenyvesmadarat lőttem. Láttam, mikor leesett. Keressük
               csak meg. Éppen jó lesz ebédre.</p>
            <p>Keresték is s csakhamar meg is találták egy bokor alatt. De nem fenyvesmadár volt,
               hanem egy jámbor kis varju. Persze, hogy kinevették Pistát, de legjobban nevetett
               rajta Cilike, akinek nagyon tetszett, hogy más is szokott felsülni, nemcsak ő.</p>
            <p>- Nohát én majd megmutatom, hogy különb legény vagyok, mint Pista, - mondta Bandi. -
               Addig nem jövök vissza, mig egy szép nagy halat nem fogok.</p>
            <p>- Hozzon egy cápát! - kiáltott utána ingerkedve Cilike.</p>
            <p>- Jó; és magának ajándékozom, Cilike, - felelt Bandi bosszusan s elszaladt a kis
               patak irányában, amelyen ma már egy párszor átugrottak a fiuk is, a lányok is széles
               jókedvükben. Különösen Cilike tünt ki ebben is; olyan ügyesen ugrott át mindannyiszor
               a kis patakon, hogy még a cipője hegye sem lett vizes.</p>
            <p>Bandi elment s a többiek visszamentek a tisztásra, ahol már a füben leteritett
               abroszon kitálalva várta őket az ebéd. Bizony nem sokat kérették magukat, ugy
               nekiláttak a jó hideg sültnek, csirkének, libának, hogy Berényiné alig tudott egy pár
               darabot megmenteni s félretenni fiának. Ebéd után labdáztak, játszottak, vagy a fübe
               leheveredve pihentek.</p>
            <p>Egyszerre csak Cilikének eszébe jutott Bandi.</p>
            <p>- Tudjátok mit, keressük meg, talán elő sem mer jönni hal nélkül!</p>
            <p>Hamarosan elindultak a leányok és fiatalemberek abban az irányban, amerre Bandi
               távozott.</p>
            <p>Alig negyedóra mulva rá is bukkantak. Ott ült a patak partján, amely itt valamivel
               szélesebb és mélyebb volt s csendesen, türelmesen horgászott.</p>
            <p>- No, hát megvan-e már a cápa? - kiáltott rá Cilike már messziről.</p>
            <p>Bandi bosszusan fordult arra.</p>
            <p>- Most mind elriasztják a halakat, - morgott - pedig éppen most láttam erre uszni egy
               nagy halat! Azt hiszem ponty volt!</p>
            <p>- Cápa volt az Bandi, - bosszantotta tovább Cilike. - No, huzza ki a horgot, hadd
               lássuk!</p>
            <p>Bandinak hirtelen felderült az arca. Ugy érezte e percben, mintha valami csakugyan
               megakadt volna a horogban. Hirtelen kirántotta s valamennyien nagyot kiáltva bámultak
               a horogra.</p>
            <p>Valami csüngött rajta, valami csodálatos, fekete szőrös szörnyeteghez hasonló valami.
               Bandi a partra dobta s csodálkozva állották körül.</p>
            <p>Mi lehet ez?</p>
            <p>Az egyik fiatalember fölemelte a pálcájával s aztán elnevette magát.</p>
            <p>- Hiszen ez egy paróka!</p>
            <p>- A cápának a parókája! - kiáltott Cilike fuldokolva a nevetéstől.</p>
            <p>Mici óvatosan a két ujja közé fogva nézegette.</p>
            <p>- Nini, nem is paróka, hanem a most divatos fürtös drótbetét! Vajjon ki veszitette
               el?...</p>
            <p>Cilike egyszerre nagyot kiáltott s a fejéhez kapott.</p>
            <p>Szent Isten, a nagy gonddal, fáradsággal fölépitett alkotmány ziláltan csüngött le a
               nyakába és a fürtök, a drága pénzen vásárolt fürtök, vizesen, összeázva, összetapadva
               ott hevertek a földön, hova Mici visszadobta.</p>
            <p>És nem elég, hogy elveszitette, hanem most még igy el is árulta magát!</p>
            <p>Mindnyájan nevettek, Bandi pedig, a gonosz Bandi hirtelen fölragadta Cilike fürteit s
               féltérdre ereszkedve előtte, kajánul kiáltotta:</p>
            <p>- Cilike, az igért cápa helyett fogadja el ezt a drága kincset hódolatom jeléül!</p>
            
         </div>
         <div type="chapter">
            <head>
               XXIV. Elveszett ajándék.
            </head>
            <p>- Ella, - szólt egy napon Cilike titokzatos arccal nővéréhez, - szeretnék veled
               valamit komolyan megbeszélni!</p>
            <p>- Halljuk, hugocskám, - felelt Ella mosolyogva.</p>
            <p>- De ne nevess, kérlek, ez igazán komoly dolog. Jövő héten lesz Lacinak a születése
               napja. Ugy hiszem... ugy illenék... nagyon szeretnék neki valamit küldeni... valami
               emléket. Mit gondolsz, édes Ella, megtehetem-e?</p>
            <p>- Megteheted, édes hugocskám, Laci megérdemli ezt a figyelmet tőled, - csakhogy
               hamarább kellett volna, hogy eszedbe jusson.</p>
            <p>- Hamarább? Hiszen még csak öt nap mulva lesz a Laci születése napja. Ha ma megveszem
               és mindjárt postára teszem, akkor is egy nappal hamarább van ott Londonban, ahol Laci
               még két hónapig marad.</p>
            <p>- Ugy van hugocskám, de hát nem kedvesebb lett volna, hogyha valami szép kézimunkát
               készitesz neki?</p>
            <p>Cilike pirulva sütötte le a szemét.</p>
            <p>- Igaz, Ella, de lásd, hiszen nem volt időm hozzá, - meg aztán - én valami egyébre
               gondoltam. A fényképem, melyet most csináltattunk, nagyon jól sikerült, ahhoz vennék
               egy szép keretet... és... azt hiszem, annak Laci jobban örülne, mint egy himzett
               szivartárcának vagy névjegytartónak.</p>
            <p>Ella mosolyogva nézte hugocskája arcát.</p>
            <p>- Ami azt illeti, van valamelyes igazad, - mondta. - Csak az a baj, hogy én ma nem
               mehetek veled. Amint tudod, nagymosás van, meg aztán az igazat megvallva, ilyen esős,
               hüvös időben, mint a mai nap, nem is igen szeretek kimenni.</p>
            <p>- Nem tesz semmit, édes Ellám, - buzgólkodott Cilike, - egyedül is elmehetek. Hiszen
               már nagyon jól kiösmerem magam Budapesten. Egyuttal vehetnék szalagot meg csipkét a
               kis baba ruhájához s gombokat meg kapcsokat is.</p>
            <p>Ella szivesen beleegyezett s Cilike csakhamar kabáttal és esernyővel felfegyverkezve,
               utra készen állott. Még egy nehány apróbb bevásárlást is bizott reá Ella s az
               arcképét gondosan becsomagolva vitte magával, hogy teljesen hozzáillő keretet
               vegyen.</p>
            <p>A dolgot azonban könnyebbnek képzelte Cilike, mint amilyen volt. Azt hitte, a legelső
               boltba bemegy s ott megvesz mindent, amire szüksége van.</p>
            <p>Azonban nem ugy történt.</p>
            <p>Először az olcsóbb üzleteket kereste föl, mivel nem sok pénze volt, ott azonban olyan
               izléstelen kereteket tettek eléje, hogy egyiket sem volt kedve megvenni.</p>
            <p>Azután a belvárosi előkelőbb üzletekbe ment. Ott már volt kedvére való elég, de
               mindegyik olyan drága volt, hogy nem futotta ki a pénzéből.</p>
            <p>Egészen elcsüggedve szaladgált Cilike egyik boltból a másikba és sóhajtva gondolt
               arra, milyen jó volna, ha most Ella mellette lenne és segitene kiválasztani.</p>
            <p>A sok szaladgálásban ugy kimelegedett, hogy még a kabátját is levetette s a karján
               vitte, pedig csak ugy szakadt az eső.</p>
            <p>Egyszerre mentő gondolata támadt.</p>
            <p>Vesz majd egy egyszerü, sima juharfarámát s azt még ma délután szépen kifesti és
               kiégeti, - hiszen milyen jól értett hozzá - és az bizonyára kedvesebb lesz Lacinak a
               legdiszesebb bronz- vagy aranykeretnél!</p>
            <p>Örömében szeretett volna egy nagyot ugrani s ha nincs az utcán, bizonyára meg is
               teszi. Igy csak egyet perditett az esernyőjén, ugy, hogy majd kiütötte a mögötte jövő
               öreg bácsi szemét s aztán sietett, - dehogy - rohant abba a boltba, ahol a
               fafestéshez való kellékeket árulták. Öt perc alatt megvolt a vásár. Vett egy nagyon
               szép, egyszerü, izléses juharfakeretet s gondolatban már ki is tervezte a mintát,
               amelyet rá fog festeni.</p>
            <p>Örömtől ragyogó arccal sietett aztán a többi üzletbe, hogy megvásárolja még a reá
               bizott dolgokat, ami szintén nem volt csekélység, mert legalább tizfélét kellett még
               vennie, tizféle boltban.</p>
            <p>Végre együtt volt minden s csomagokkal megrakodva indult hazafelé Cilike. Bizony már
               jó későre járt az idő, nem is tudta, hány óra lehet; de hála Istennek, csakhogy
               együtt volt már minden.</p>
            <p>- Az Istenért, hol maradtál ilyen sokáig, - fogadta Ella aggódó arccal, - mi már meg
               is ebédeltünk, mert tudod, Janinak pontosan vissza kell menni a hivatalába. Már oly
               nyugtalan voltam miattad, hogy megint valami baleset ért!</p>
            <p>- Nincs semmi baj, - nevetett Cilike ragyogó arccal, - az rég volt, kislány koromban,
               mikor engem mindenféle baleset ért! Most már nem vagyok többé olyan szeleburdi. Nézd,
               milyen szépen és jól - és olcsón vásároltam mindent.</p>
            <p>Vidáman kezdte kibontogatni a csomagokat, dehogy ebédelt volna meg addig, amig
               mindent meg nem mutatott s közben dicsekedve beszélte el, hogy milyen jó gondolata
               támadt utközben az arcképkeretet illetőleg.</p>
            <p>Ella megdicsérte érte.</p>
            <p>- De hát hol van a keret, mutasd már, - mondotta. - És hol van a kabátod Cilike?
               Hiszen kabáttal indultál el hazulról.</p>
            <p>- Utközben levetettem, mert nagyon melegem volt, - hebegte Cilike elsápadva és
               idegesen dobálta ide-oda a csomagokat. - De hát hol van a keret... Istenem... hol van
               a keret?...</p>
            <p>- És hol van a kabátod? - ismételte Ella ijedten.</p>
            <p>Cilike megsemmisülten rogyott le egy székre.</p>
            <p>- Elvesztettem... - rebegte magánkivül. - Elvesztettem... és a képkeretet is...
               Istenem a keretet is!...</p>
            <p>Ella összecsapta a kezét.</p>
            <p>- De hát hogy történhetett ez!... Oh te szeleburdi lány!... Nem hagytad talán
               valamelyik boltban el?</p>
            <p>- Lehetséges! - tördelte Cilike. - Mindenütt letettem magam mellé a székre... És
               annyi csomagom volt! Valahol ott felejtettem...</p>
            <p>- És nem tudsz visszaemlékezni, hogy hol hagytad el?</p>
            <p>- Dehogy. Hiszen legalább tizenöt boltban voltam.</p>
            <p>- Nincs más hátra, mint hogy azonnal felöltözünk és végigjárjuk az összes boltokat,
               ahol ma megfordultál. Nagyon kétes ugyan, hogy megtaláljuk, mert hiszen elvihette
               azóta akárki, de hát ennyit mégis meg kell tennünk. Hanem előbb ebédelj.</p>
            <p>Dehogy kellett Cilikének ebéd. A könnyei csak ugy omlottak s még Ellának kellett őt
               vigasztalni.</p>
            <p>Utnak indultak tehát, szakadó esőben s mentek, vándoroltak, egyik boltból a másikba.
               Hát az bizony nem volt valami kellemes. A legtöbb helyen nagyon kellemetlenül
               fogadták őket s a főnök indignálódva tiltakozott ellene, hogy az ő boltjában
               elvesszen valakinek a kabátja. Nála csak uri vevők fordulnak meg s a segédei is mind
               megbizható, becsületes emberek.</p>
            <p>Máshol ismét alig álltak szóba velök, mikor megtudták, hogy nem akarnak venni semmit,
               csak keresnek valamit; ismét máshol vállvonogatva fordultak félre: - lehetséges,
               kérem, mi nem vállalhatunk felelősséget. Tessék mindenkinek ügyelni a maga
               holmijára!</p>
            <p>Szédülő fejjel, étlen, szomjan, csüggedten vándorolt Cilike tovább az Ella karjába
               kapaszkodva. Már nem volt semmi reménysége, hogy megtalálja s jóformán nem is
               emlékezett már, hogy hol, melyik boltban járt délelőtt.</p>
            <p>- Azt hiszem, már haza is mehetünk, - mondta Ella, látva, hogy hiábavaló minden
               keresés.</p>
            <p>- Oh Istenem, de hát mi lesz, ha a keretet nem találjuk meg?... A fényképem is benne
               volt. Mit küldök el Lacinak? Csak az az egy volt!...</p>
            <p>- Baj, baj, - sóhajtott Ella. - Hát még a szép, uj tavaszi kabátod! Nincs más hátra,
               mint megirjuk anyuskának is, Lacinak is ezt a legujabb balesetedet...</p>
            <p>- Oh csak azt nem, csak azt nem!... - kiáltott Cilike s majdhogy sirva nem fakadt az
               utcán. - Istenem, hát mit tegyünk? Tanácsolj valamit, Ella!</p>
            <p>- Megpróbálhatjuk még hirdetést közzétenni az ujságban, hátha az utcán veszitetted
               el, vagy a villamoson s a becsületes megtaláló illő jutalom fejében hazahozza.</p>
            <p>- De addig eltelik az idő, a keretet nem tudom megfesteni s Laci nem kapja meg
               idejében a születésnapi ajándékot!...</p>
            <p>- Hát ez bizony elég bünhödés lesz a szelességedért, hugocskám, - felelt Ella. - De
               hát ne busulj annyira, majd csak valamit kieszelünk. A kabátodat bizony jobban
               sajnálom. De most menjünk haza, már nagyon fáradt vagyok.</p>
            <p>- Próbáljunk még itt szerencsét, - mondta Cilike halkan s megállott egy bolt előtt, -
               ugy emlékszem, itt vettem a kisbaba ruhájára a csipkét.</p>
            <p>- Jól van, próbáljuk meg, - felelt Ella, - de ez az utolsó kisérlet. Éppen eleget
               kellemetlenkedtek velünk ma a boltokban!</p>
            <p>Beléptek s amint előadták, hogy mi járatban vannak, az egyik segéd azonnal elősietett
               s nyájasan mosolygó arccal szólt:</p>
            <p>- Azonnal megismertem őnagyságát! Én voltam oly szerencsés, hogy kiszolgálhattam.
               Igenis... Itt tetszett felejteni a kabátot és egy csomagot. Én tettem el, gondoltam,
               hogy érte tetszik jönni. Itt van kérem minden.</p>
            <p>Azzal átadta a kabátot s a kis csomagot Cilikének, aki majdnem hogy a nyakába ugrott
               örömében. Előkerült a főnök is, aki szintén mosolyogva, hajlongva mondta:</p>
            <p>- Az én üzletemben egy gombostünek sem szabad elveszni, kérem. Nálam ilyen példás
               rend van!</p>
            <p>Ella nyájasan köszönte meg nekik s megigérte, hogy ezentul mindent itt fog vásárolni
               s aztán Cilike után sietett, aki tánclépésben lejtett előre.</p>
            <p>Bezzeg nem volt most már se csüggedt, se fáradt, se rosszkedvü és még arra is csak
               nevetett, mikor Ella azt mondta:</p>
            <p>- Hanem Lacinak mégis csak meg fogjuk irni, miért késett meg az ő születésnapi
               ajándéka!</p>
            
         </div>
         <div type="chapter">
            <head>
            XXV. Aki nagyon szórakozott.
            </head>
            <p>Cilike pár hét óta ismét otthon volt, s egy délelőtt éppen gyümölcsbefőzéssel
               foglalkozott, mikor a postás levelet hozott neki. Ella irt:</p>
            <p>- Kedves hugocskám! Az uram jövő héten Bécsbe készül; ott fogja befejezni nagy
               munkáját, melyen most dolgozik, csak néhány fontos adatra volna majd szüksége a bécsi
               levéltárból, de nem tudja még, hogyan fogja beszerezni, mert nincs senki ismerőse
               ott. Eszembe jutott, hogy az öreg Wettstein bárónénak, a Kalotay Irma nagynénjének a
               férje a kabinetirodában előkelő, befolyásos állást tölt be, s hogy te az öreg
               bárónénak - Pepi fiacskája révén, - milyen kedveltje vagy! Jó volna talán ha irnál a
               bárónénak s megkérnéd, ajánlja a férjének figyelmébe Janit. Azt mondja az uram, hogy
               ilyen módon nagyon könnyen hozzájuthatna olyan adatokhoz és fontos okmányokhoz,
               amelyekhez máskülönben sohasem férhetne hozzá. Beszéld meg anyuskával s ha ő is jónak
               látja, hát irj az öreg bárónénak egy kedves, ügyes levelet.</p>
            <p>Cilike elfintoritotta az orrát. Levelet irni nem tartozott éppen a legkedvesebb
               foglalkozásai közé, főleg nem olyan szertartásos, hivatalos levelet, mint az öreg
               bárónénak kellett minden évben kettőt-hármat irnia, ujévre, születésnapra,
               névnapra.</p>
            <p>De hát a báróné csodálatosképpen kegyeibe fogadta Cilikét magyarországi látogatásai
               alkalmával, s gyakran kitüntette őt valami kedves figyelemmel, amelyet illett
               megköszönni. Ilyenkor Cilike mindig összerágott egy-egy tollszárat és alaposan
               megizzadt, amig nagynehezen kinyögött egy ugynevezett kedves levelet.</p>
            <p>Most természetesen nem is gondolhatott arra, hogy Ella kérését ne teljesitse. Sőt mi
               tagadás, egy kissé büszke is volt reá, hogy ő fogja a sógorát „pártfogolni”.</p>
            <p>Anyuska is helyeselte Ella eszméjét és meghagyta Cilikének, hogy még ma irja meg a
               levelet.</p>
            <p>Cilike egy nagyot fohászkodott, s miközben a befőttet kavargatta, folyton azon
               tünődött, miképpen is kezdje el? Elhatározta, hogy ebéd után azonnal hozzáfog a nagy
               munkához.</p>
            <p>Ebéd után azonban átjött Kende Ilus, akivel annyi fontos megbeszélnivalójuk volt,
               hogy nem csoda, ha elfelejtette Cilike a levélirást.</p>
            <p>Mikor meg Ilus elment, a szekrényében akadt valami rendeznivalója, ugyhogy mikor
               anyus megkérdezte:</p>
            <p>- Készen vagy-e a levéllel, Cilike?</p>
            <p>Cilike ijedten csapott a homlokára.</p>
            <p>- Szent Isten, arról egészen megfeledkeztem!</p>
            <p>- Pedig azt a levelet ma el is kell küldeni, - mondta anyuska. - Ha valami
               szivességet kérnek tőled, édes lányom, azt azonnal teljesiteni kell, ha meg akarod
               tenni, s nem elodázgatni, mint valami kellemetlen dolgot.</p>
            <p>Cilike elszégyelte magát, bement a szobájába s rövid gondolkozás után megirta a
               levelet. Nem is ment olyan nehezen, mert hiszen arra gondolt, hogy Ellának és Jani
               sógorának tesz egy csekély szivességet, akik olyan jók és kedvesek voltak hozzá s
               annyira szerették őt.</p>
            <p>Megmutatta anyuskának is, ő is helyesnek találta s akkor Cilike hamarosan irt még
               Ellának is egy pár sort.</p>
            <p>„Kedves Ellám, - irta - sietve tudatlak, hogy mai leveled folytán azonnal irtam az
               öreg máminak Bécsbe, olyan szivreható, szép levelet, hogy Pepi urfi biztosan sirva
               fakad örömében, ha elolvassa. Végtelenül örülnék, ha Jani sógor hasznát vehetné
               annak, hogy én egykor - réges-régen - szeles kislány koromban, az ablakból -
               emlékszel-e - az öreg mámi tollas kalapjára ugrottam, s evvel ugy megnyertem az ő és
               a Pepi urfi tetszését, hogy azt hiszem, valami különös fajta madárnak tartanak!
               Milyen jó, hogy most már nem történik velem ilyesmi! Nem is történhetik, mert hiszen
               most már igazán megkomolyodott a te szerető Cilikéd.”</p>
            <p>Ezzel, mint aki dolgát jól elvégezte, boritékba tette mind a két levelet, megcimezte,
               s aztán megkérte anyuskát, engedje meg, hogy ő vigye el a postára.</p>
            
            <p>Pár nap mulva Cilike ismét levelet kapott Ellától.</p>
            <p>„Köszönöm édesem, - szólt a levél - hogy oly szives voltál és azonnal irtál a Jani
               dolgában a bárónénak. Igazán ügyes, helyes, okos levél volt, csak azon csodálkoztam,
               miért küldted el nekem a másolatot, egyetlen kisérő szó nélkül. Hiszen én ugyis
               elhittem volna, hogy tudsz ügyes levelet irni. Jövő héten utazik Bécsbe Jani, s
               hiszem, hogy jó hasznát veszi majd a te ajánlatodnak.”</p>
            <p>Cilike csodálkozva forgatta a levelet ide-oda.</p>
            <p>- Nem értem, - mondta, - nem értem! Hiszen én semmiféle másolatot nem küldtem
               Ellának! Miket ir itt összevissza?</p>
            <p>- Te, - szólt anyja gyanakvólag, - vajjon nem cserélted-e te el a két levelet?</p>
            <p>- Dehogy, - felelt Cilike hüledezve, - hiszen én magam vittem el a postára.</p>
            <p>- Oh te kis csacsi, - nevetett anyja, - nem is ugy értem, hanem mikor a boritékba
               tetted, talán nagy szelesen összecserélted a két levelet?</p>
            <p>Cilikének egyszerre nagyon melege lett és megtörölte izzadó homlokát. Eszébe jutott,
               miket irt az Ella levelében, hogyan titulálta a bárónét öreg máminak, s mily
               kicsinylőleg nyilatkozott az ő drága Pepi fiáról... Szent Isten, ha ez a levél a
               kezébe került volna!...</p>
            <p>- Nem, nem, - rebegte, - az lehetetlen. Ki van zárva! Ekkora ügyetlenséget mégsem
               követhettem el!...</p>
            <p>Pedig hát mégis elkövette!</p>
            <p>Két nap mulva megérkezett Bécsből a válasz. Cilike reszketve bontotta föl a
               boritékot. Az ő levele hullott ki belőle, amelyet Ellának irt, s mellette néhány
               kisérő sor, egy kis cédulán.</p>
            <p>„Tisztelt kisasszony! Sem az öreg mámi, sem a Pepi fia nem fakadtak sirva eme levél
               olvasásakor, amelyet itt küldök vissza azon megjegyzéssel, hogy máskor tessék
               óvatosabb lenni!</p>
            <p>Wettstein báróné.”</p>
            <p>Cilike megsemmisülve roskadt le egy székre. Egyszerre tisztában volt azzal, hogy ez a
               szelessége, ügyetlensége nemcsak egy idős urnőnek okozott bosszuságot, aki hozzá
               mindig kedves és jó volt, hanem Ellának és Jani sógorának is határtalan
               kellemetlenséget okozott, mert ezek után természetesen nem mehetett el a báróékhoz,
               hogy valami szivességre kérje őt.</p>
            <p>Oly keserves sirásra fakadt, hogy édesanyja alig tudta lecsendesiteni.</p>
            <p>- Most már nincs egyéb hátra, - mondta - minthogy egy bünbánó és bocsánatkérő levelet
               irj a bárónénak és mindent megmagyarázol neki: lehet, hogy amilyen jólelkü, kedves
               öreg asszony, nevetni fog az egészen, mikor bosszusága elmulik, s meg fog bocsátani.
               De az is lehetséges, hogy haragot tart majd egész életén keresztül s mindenkinek
               elmeséli, milyen neveletlen és szeles leányka vagy te!</p>
            <p>Cilike sóhajtva hajtotta le a fejét s egyetlen szó ellenmondás nélkül, omló könnyek
               között kezdett hozzá a penitenciás levél megirásához.</p>
            <p>Ezt a büntetést, érezte, hogy megérdemelte.</p>
            
         </div>
         <div type="chapter">
            <head>
           XXVI. Kalodában.
            </head>
            <p>Valami nagyon kedves, kellemes munkával foglalkozott ma délután Cilike. Rendezte és
               olvasgatta a képeslevelezőlapokat, melyeket Kőváry Laci hat hónap alatt, mióta
               külföldön volt, küldött neki.</p>
            <p>Szép gyüjtemény volt valóban, Laci nem felejtkezett meg egyetlen alkalommal sem róla,
               s a legszebb, legérdekesebb lapokat küldte minden városból, ahol csak megfordult.</p>
            <p>Néha Cilikének is szabad volt válaszolnia, s ilyenkor felkutatta az összes boltokat
               szép levelezőlapokért, vagy pedig maga rajzolt és festett egy-egy csinos virágágat
               egy fehér kartonlapra.</p>
            <p>Most is éppen elkészült eggyel; egy csomó mezei virág, oly friss, üde, mint maga az a
               kis bokréta, amelyről lefestette Cilike. Elégedetten nézegette a müvét, s aztán egy
               uj tollat véve elő, a legszebb irásával ráirta:</p>
            <p>- Anyuskával együtt sokszor üdvözöljük a messze távolban.</p>
            <p> Cilike.</p>
            <p>E percben lépett anyuska a szobába. Egy levelet tartott a kezében s kissé izgatottnak
               látszott.</p>
            <p>- Gyorsan öltözz fel, édes lányom, - mondta. - Eredj a cukrászboltba és hozz tiz
               darab süteményt.</p>
            <p>Ez már Cilike kedvére való megbizás volt s kész örömmel szedte elő kalapját,
               keztyüjét.</p>
            <p>- Miért? - kérdezte öltözés közben.</p>
            <p>- Levelet kaptam Domokos bácsitól, a Laci édesapjától, amelyben értesit, hogy Mari
               nénivel, a feleségével együtt átutazóban kiszállanak nálunk egy órára, a legközelebbi
               vonat indulásáig. Berlinbe utaznak, Lacit meglátogatni. A levél valahol megkésett,
               mert csak most kaptam meg, s egy félóra mulva már itt is lesznek.</p>
            <p>Hej, milyen izgatott lett erre Cilike is. Siettében forditva vette föl a kalapját s
               nem találta sehol a keztyüjét, amelyet a kezében tartott.</p>
            <p>- Ha idejében tudom, jó uzsonnával vártuk volna őket, - mondta anyja, miközben
               megigazitotta a Cilike kalapját - igy éppen véletlenül nincs semmi itthon, azért
               kell hoznod cukrászsüteményt. Igen, egy kalácsot is hozz a kávé mellé. De siess
               vissza, mert még az asztalt is meg kell teritened, mig eljönnek. Én addig megfőzöm a
               kávét.</p>
            <p>Cilike nemcsak sietett, hanem repült, de azért nem feledte el a levelezőlapot is
               magával vinni, hogy utközben bedobja egy levélszekrénybe.</p>
            <p>A cukrászboltban hamar végzett. Kiválasztotta a legjobb, legfinomabb süteményeket,
               egy jó friss kalácsot is, s aztán sietve indult hazafelé. De utközben egy kis kerülőt
               kellett tennie, mert levélszekrény csak a tulsó utca sarkán volt.</p>
            <p>Könnyü, vidám léptekkel haladt át az utcán Cilike. A szive dobogott egy kissé, amint
               elgondolta, hogy ime, a leendő apósa és anyósa meglátogatják őt ma délután... Ki
               meri mondani, hogy ő még kisleány? Mily hamar eltünt az az idő, Istenem, a
               kislány-kor, a balesetek, a viszontagságok, a felsülések kora... Idestova hivatalos
               menyasszony is lesz már, hisz ime, kezében a levél, amelyet leendő vőlegényének irt,
               édesanyja beleegyezésével...</p>
            <p>Elgondolkozva, teljesen elmerülve kedves, kellemes gondolataiba, csusztatta be Cilike
               a levelezőlapot a piros postaszekrénybe. De a lap egy csücske még kilátszott a
               nyilásból, alkalmasint valami megakadályozta, hogy egészen lecsusszon. Cilike
               hamarosan bedugta kezét a keskeny nyiláson, hogy jól betaszitsa a levelezőlapot,
               nehogy valaki még kihuzhassa. Megelégedetten hallotta, amint a szekrény fenekén
               egyet koppant, biztos jeléül annak, hogy most már egészen lent van, s azzal sietve
               akart tovább menni.</p>
            <p>Igen ám, - akart, de nem tudott. A keze beszorult a levélszekrény keskeny nyilásába,
               s nem tudta kihuzni.</p>
            <p>Eleinte csak nevetett Cilike, s nevetve igyekezett kihuzni a kezét, de aztán, mikor
               látta, hogy csak nem sikerül, komolyan megszeppent. Szent Isten, mi lesz most?...</p>
            <p>Kétségbeesve kezdte ráncigálni, huzni, rázni a kezét, hiába - a levélszekrény erősen
               fogva tartotta, s az apró kis pléhfogak a nyilásban ugy zörögtek, csattogtak minden
               mozdulatra, mint valami rabbilincs.</p>
            <p>Cilike érezte, hogy a keze már egészen össze van horzsolva, a keztyüje elszakadt s
               most már a könnyek gyültek a szemébe.</p>
            <p>Három iskolásfiu haladt arra, s meglátva Cilikét és megértve helyzetét, hangosan
               kezdtek nevetni. Nemsokára egész csomó utcagyerek sereglett össze körülötte, s a kis
               betyárok nem átallották nevetni és gunyolódni, ahelyett, hogy segitettek volna.</p>
            <p>Cilike könnyekkel a szemében, mindenáron szabadulni akart s kétségbeesetten rázta,
               rángatta a levélszekrényt. A másik kezével is segiteni akart, de abban tartotta a
               süteményt és kalácsot. Hamarosan ráhelyezett mindent a levélszekrény tetejére, s most
               a másik kezével próbálgatta kiszabaditani a fogoly kezét.</p>
            <p>A kisérlet nem sikerült, ellenben a kalács és sütemény leesett a földre, a gyermekek
               fölkapdosták s eliramodtak vele a szélrózsa minden irányában.</p>
            <p>Cilike kétségbeesetten sikoltott fel, s utánok akart futni. Persze nem tudott, a
               kezét azonban még jobban felhorzsolta, ugyhogy most már komolyan fájni kezdett.</p>
            <p>Most már vége volt minden hősiességének s Cilike hangosan zokogva borult a
               levélszekrényre. Mi lesz vele? Hogyan fog innen kiszabadulni?...</p>
            <p>A járókelők csodálkozva állottak meg a zokogó leány előtt, de senki sem tudta, hogy
               tulajdonképpen mi baja?</p>
            <p>- Ellopták a pénzét, - mondta az egyik, aki látta messziről, mikor az utcagyerekek
               vad kiáltással elfutottak.</p>
            <p>- Rendőr! Rendőr! Soha nincs kéznél rendőr! - kiáltott buzgón egy másik.</p>
            <p>Cilike iszonyuan megijedve kiáltott fel. Szent Isten, mi lesz most vele?... Miért
               akarnak rendőrt hivni?...</p>
            <p>Könnyben uszó szemekkel nézett körül.</p>
            <p>- Én nem tehetek róla, - tördelte kétségbeesetten, - véletlenül történt...</p>
            <p>E percben megpillantotta az utca másik felén Halmi Sándort, a festőt, amint sietve
               közeledett arrafelé.</p>
            <p>- Jöjjön, jöjjön, - kiáltott Cilike felvidulva, hogy valaki ismerőst látott, - nézze
               mi történt velem!</p>
            <p>Halmi Sándor egy pillanat alatt mellette termett s meglátva Cilike könnytől ázott,
               ijedtségtől dult arcát s a sok embert körülötte, komolyan megijedt.</p>
            <p>- Mi történt, kis Cilike, - kiáltotta részvéttel, de a másik percben, amint
               megértette a helyzetet, nem tehetett róla, de hangosan fölnevetett.</p>
            <p>Nevetni kezdtek a körülállók is, s most már ketten-hárman is siettek Cilike
               segitségére.</p>
            <p>Nehezen ment ugyan, de végre mégis künn volt a fogságba szorult kéz! Összevérezve,
               összekarcolva, lehorzsolt bőrrel, összevissza szakadt keztyüvel, de hála Istennek,
               mégis künn volt!</p>
            <p>Nem bánt most már Cilike semmit, csakhogy megszabadult!</p>
            <p>Az emberek körülötte nevetve széledtek el s Halmi Sándor is, részvéttel ugyan, de
               azért mosolyogva bucsuzott el tőle. Cilike pedig zsebkendőjébe csavarva vérző kezét,
               sietve indult hazafelé.</p>
            <p>Otthon pedig éppen az ajtóban találkozott össze Domokos bácsival és Mari nénivel,
               akik már indulóban voltak, mert siettek ki a vonathoz.</p>
            <p>Anyja a legnagyobb nyugtalansággal várta; el nem tudta képzelni, mi történt
               Cilikével, s valamennyien ugyancsak megijedtek, mikor a kisirt szemü, vérző kezü
               kislány lihegve rontott be a szobába.</p>
            <p>És Cilike életének legkeservesebb pillanata az volt, mikor a leendő apósa és anyósa
               előtt el kellett mondania legujabb balesetét s Domokos bácsi és Mari néni harsogó
               kacajjal jelentették ki, hogy a kalácsot és süteményt ugyan sajnálják, valamint a
               Cilike felhorzsolt kezét is - de azért el fogják mesélni Lacinak, hogyan került
               Cilike kalodába!</p>
            
         </div>
         <div type="chapter">
            <head>
             XXVII. A rózsabokréta.
            </head>
            <p>Hihetetlen gyorsan szállt, repült az idő. Eltelt egy év és még egy félév; Cilike
               megnőtt, megerősödött és csodálatos módon megnőtt a ruhája is. Már majdnem egészen
               hosszu volt!</p>
            <p>Annál különösebbnek tetszett tehát, hogy ma, egy napsugaras vasárnap délelőtt a régi
               pajkos, szeles, kislányos módon polkázott körül az ebédlőben, kezében lobogtatva egy
               levelet, s majd feldöntötte anyuskáját, aki éppen e percben lépett be a szobába.</p>
            <p>- Oh, anyuskám! - kiáltotta nyakába borulva - milyen öröm! Milyen öröm! Már a jövő
               hónapban meglesz az esküvő, én leszek az egyik koszorusleány! Ugy-e rózsaszin ruhát
               kapok?... És addig meg is érkezik!... Te is velünk jössz, ugy-e anyuskám!... És ő
               lesz a vőfélyem!... És képzeld, Kázmérnak hivják! Milyen nagyszerü!... És báró is még
               hozzá!...</p>
            <p>- De Cilike, elment az eszed? - korholta az anyja. - Egy szót sem értek az egészből.
               Ne lelkendezz ugy, hanem beszéld el értelmesen: mi történt?</p>
            <p>Cilike elpirult, megcsókolta édesanyját s aztán szép csendesen folytatta:</p>
            <p>- Levelet kaptam Tóvári Ilonkától. Tudatja, hogy menyasszony: A vőlegénye báró
               Peterdy Kázmér, földbirtokos, unokaöccse annak a bizonyos Peterdy Tibornak, akivel
               nekünk Ilussal egyszer az a vasuti kalandunk volt, emlékszel anyuskám? A jövő
               hónapban lesz az esküvő, s engem meghivott koszorusleánynak. Oh, anyuskám, mennyire
               örülök! Azt irja Ilonka, hogy nagyon szereti a vőlegényét, igen derék, komoly ember!
               Ugy-e anyuskám, elengedsz az esküvőre?</p>
            <p>- Nagyon szivesen, édes lányom. Én is igen örülök az Ilonka boldogságának, kedves, jó
               leánynak ismertem őt meg, aki megérdemli, hogy igazán boldog legyen.</p>
            <p>- És még azt is irja Ilonka, - folytatta tovább Cilike egy kissé akadozva, - hogy...
               hogy... az én vőfélyem Laci lenne... ha addig megérkezik... De én nem tudom, vajjon
               itt lesz-e már akkor?</p>
            <p>- Ami azt illeti, - mosolygott anyus, - hát megirhatod Ilonkának, hogy minden
               valószinüség szerint Laci már akkor itthon lesz. Sőt...</p>
            <p>- Sőt? - kérdezte Cilike kiváncsian.</p>
            <p>- No, hiszen erről ráérünk majd később is beszélni, - mosolygott anyuska, - most
               egyelőre beszéljük meg azt, hogy milyen ruhát is csináltassunk az esküvőre?</p>
            <p>Cilike egészen meg volt hatva anyuskának ettől a szokatlan bőkezüségétől, s
               készséggel vállalkozott arra is, hogy majd ő maga fogja elkésziteni a ruhát.</p>
            <p>- Rózsaszin selymet választunk, - mondta anyuska, megsimogatva Cilike arcát. - Valami
               könnyü, habos, lenge rózsaszin selymet, s csinosan, ügyesen meg fogod varrni. Ugy,
               hogy majd... alkalmilag, később... talán karácsonykor... eljegyzésre is
               fölveheted...</p>
            <p>Cilike arca egyszerre olyan piros lett, mint a rózsa, zavartan, kérdőleg nézett az
               anyjára, aki könnyel szemében, mosolyogva nézett vissza reá. És amint Cilike meglátta
               azokat a könnyeket a mosolygó, édes anyai szemben, egyszerre elboritotta az ő szemét
               is a könny s hangosan zokogva borult oda az édesanyja vállára...</p>
            
            <p>Október tizenhetedikére volt kitüzve Tóvári Ilonka esküvője. Az ezredes ur kitett
               magáért. Olyan fényes lakodalmat csapott, hogy hét országra szólt a hire.</p>
            <p>- Egyetlen leányomat adom férjhez, - mondogatta, - nem akarom, hogy ugy vigyék el,
               mintha lopnák.</p>
            <p>Ott voltak az esküvőn valamennyien a mi régi, jó ismerőseink, Teréz néni, Miklós
               bácsi, a Cilike szülői, Ella és férje, Boronkay János, s mint koszorusleányok Kende
               Ilus, Gyárfás Gizike és Erzsi és természetesen Cilike.</p>
            <p>És a Cilike vőfélye ki lett volna más, mint Kőváry Laci, aki majdnem kétévi távollét
               után végre hazaérkezett, tetemesen meggyarapodott tudással és tapasztalatokkal s a
               régi, hüséges szeretettel szivében.</p>
            <p>Cilike, a magavarrta rózsaszin ruhájában, fején kis rózsakoszoruval, igazán nagyon
               csinos volt. Annál csinosabb, mert nem is tudott róla, nem is gondolt reá, csak ugy
               érezte magát, mintha álmodnék, valami nagyon kedveset, nagyon szépet.</p>
            <p>Lacitól, mint koszorus leány, egy hatalmas nagy rózsabokrétát kapott, csupa gyönyörü
               rózsaszin rózsákból. Olyan volt ez a bokréta Kende Ilus szerint, mint egy költemény s
               Cilike egészen elpirult örömében, mikor Laci a kezébe adta.</p>
            <p>Csak egy hátránya volt ennek a bokrétának: nagyon nehéz volt. Cilike alig birta
               tartani, de azért a világért le nem tette volna egy pillanatra sem.</p>
            <p>A kocsiban még megjárta, mert azalatt az ölében tartotta, de amint leszálltak, azt
               hitte, leszakad a karja. De azért nem szólt egy szót sem, csak ment vitézül,
               hallgatva, meghatottan előre a Laci karján.</p>
            <p>A kis falusi templom gyönyörüen fel volt diszitve virágokkal és zöldnövényekkel,
               nagy, magas viaszgyertyák égtek az oltáron s a kis, vékonyhangu orgona ünnepiesen
               bugott.</p>
            <p>A násznép félkörben állt az oltár előtt, a koszorusleányok és vőfélyek közvetlen a
               menyasszony és vőlegény mellett s a fehérfátyolos, mirtuskoszorus menyasszony, az
               örökké vidám, pajkos, jókedvü Ilonka, fejét lehajtva, komolyan és meghatottan térdelt
               az oltár lépcsőjén vőlegénye mellett.</p>
            <p>Most kijött a sekrestyéből az öreg tisztelendő ur, ünnepélyes arccal állt meg a
               mátkapár előtt s kezdetét vette a szertartás.</p>
            <p>A kis templomban olyan csend volt, hogy még a légy zümmögését is meg lehetett volna
               hallani. A vőlegény erős, csengő hangon, Ilonka halkan, de szintén határozottan
               mondta a tisztelendő ur után az esküt:</p>
            <p>- Holtomiglan, holtáiglan, Isten engem ugy segéljen!...</p>
            <p>A tisztelendő ur fölemelte két kezét, megáldotta őket s aztán torkát köszörülve egy
               hosszu, kenetteljes beszédbe akart kezdeni.</p>
            <p>E pillanatban - zsuppsz - hatalmas zuhanással esett le egy rengeteg nagy rózsabokréta
               az oltár elé, éppen a tisztelendő ur lábára, annak is a legkedvesebb
               tyukszemére...</p>
            <p>Szegény öreg tisztelendő ur sziszegve huzta föl a lábát, első pillanatban szörnyen
               megijedt, mert azt hitte, legalább egy tégla szakadt le a boltozatról. De mikor
               látta, hogy csak egy rózsabokréta, megnyugodva hajolt le, hogy fölvegye.</p>
            <p>De ugyanabban a percben már odaugrott Cilike is, Laci is s a vőlegény is. Mind a
               négyen éppen egyszerre hajoltak le, hogy fölvegyék a bokrétát s természetesen ugy
               összeütötték a fejöket, hogy csak ugy koppant. Cilikének még a kontya is
               félrecsuszott.</p>
            <p>Mindez gyorsabban történt, mint egy szempillantás. Ilonka, a meghatott menyasszony,
               hangosan elnevette magát, s nevetés moraja futott végig a násznép között is. Csak
               Cilike nem nevetett, szegény Cilike, akinek fáradt kezéből éppen a legrosszabb
               pillanatban pottyant ki a bokréta. Ő irult-pirult ugy, ahogy tán soha életében és
               legjobban szeretett volna, mikép hajdan, apró balesetei fénykorában, a föld alá
               süllyedni...</p>
            <p>Végre Laci fölragadta a bokrétát, de nem is engedte ki többé a kezéből s mosolyogva
               sugta oda Cilikének:</p>
            <p>- Hát miért nem adta ide nekem, ha olyan nehéz volt?</p>
            <p>Az öreg tisztelendő ur a váratlan esettől megzavarva, teljesen kijött a teksztusból,
               nem tudta tovább folytatni a beszédet s néhány szóval hamarosan befejezte
               mondókáját.</p>
            <p>Cilike pedig annyira szégyelte magát s annyira restelte az egész dolgot, hogy
               zavarában még arról is megfeledkezett, hogy a szertartás befejezése után a
               menyasszony lábára lépjen. Már pedig minden leány ismeri azt a kis leánybabonát, hogy
               amelyik koszorusleány az oltár előtt a menyasszony lábára lép, az még abban az évben
               férjhez megy...</p>
            <p>Cilike pedig ezt elmulasztotta s lehorgasztott fejjel ment ki a templomból,
               megadással gondolva arra, hogy ugy látszik, az ő balesetei sohasem fognak véget
               érni!...</p>
            
         </div>
         <div type="chapter">
            <head>
             XXVIII. Az eljegyzés.
            </head>
            <p>Hajnalodott. Cilike felült az ágyában s egy nagyot csipett a karján. Szüksége volt
               erre azért, hogy meggyőződjék róla: ébren van-e, vagy álmodik?</p>
            <p>Nem, nem álmodott. Amit maga előtt látott, az valóság volt, édes, ragyogó, szép
               valóság.</p>
            <p>Hirtelen kiugrott az ágyból, magárakapta a szoknyáját s aztán összekulcsolt kézzel,
               majdnem áhitatosan hajolt az éjjeliszekrény fölé.</p>
            <p>A sima márványlapon, egy piros bársonytokban két karikagyürü fénylett, ragyogott,
               szorosan egymás mellett.</p>
            <p>Tehát igaz!</p>
            <p>Ime, itt van a bizonyiték! Cilikének ma lesz a hivatalos, nyilvános, igazi eljegyzése
               Kőváry Lacival!</p>
            <p>Alighogy hazatért volt Laci külföldi utazásából, megismételte két évvel ezelőtt tett
               kérését. Apának, anyának most már az a kifogása sem lehetett, hogy Cilike gyermek
               még, mert hiszen már tizennyolc éves volt s a ruhája egészen hosszu...</p>
            <p>Beleegyeztek tehát, hogy az eljegyzést is megtartsák. Az esküvőről majd ráérnek
               beszélni azután.</p>
            <p>Mára volt kitüzve az eljegyzés. Tegnap este elhozta Laci a gyürüket megmutatni és
               fölpróbálni. Cilikének nagyszerüen illett az ujjára s annyira megtetszett neki, hogy
               megkérte Lacit, hagyja itt nála, hadd gyönyörködjék benne s nézegesse addig is, amig
               ma délután hivatalosan, az összes rokonok és vendégek jelenlétében az ujjára fogja
               huzni a vőlegénye. Hogyne teljesitette volna Laci szivesen a kislánynak ezt a naiv,
               kedves kivánságát.</p>
            <p>Igy került hát a két gyürü a Cilike éjjeliszekrényére s ugyan jó, hogy ott volt, mert
               Cilike azt álmodta az éjjel, hogy Gyuszi és Palkó levágták a ruháját egészen rövidre
               s neki ismét az iskolába kellett járni, mint rövidruhás kisleánynak és tizórai
               uzsonnára olyan óriási kiflit vett magának, hogy nem fért a táskájába, hanem a
               vállára vetve kellett végigvinnie a piacon és mindenki szembe jött vele, az összes
               fiatalemberek, Laci is, és mindenki nevetett rajta és ő ugy szégyelte magát, a nagy
               kiflivel a vállán, hogy majd elsüllyedt...</p>
            <p>Egészen beleizzadt ebbe a rossz álomba! Oh, milyen jó, hogy csak álom volt s
               felébredvén, ott látta maga előtt a két karikagyürüt! Ez a valóság, az édes, boldog
               valóság...</p>
            <p>Fel is próbálta mindjárt a maga gyürüjét és kedvtelve nézegette, milyen szépen
               csillog az ujján. Milyen boldogság is ez, Istenem, milyen boldogság! Menyasszony
               lesz, annak a menyasszonya, akit gyermekkora óta, öntudatlanul is mindig szeretett,
               aki őt is mindig szerette; menyasszonya lesz és aztán férjhez megy, anélkül, hogy még
               eddigelé az életben bármi csalódás, bánat vagy szenvedés érte volna.</p>
            <p>Hány leány van, aki tizennyolc éves koráig a szenvedések egész kálváriáját végigjárta
               már, aki csalódik a szerelmében, akinek küzdenie kell a mindennapi kenyérért, akinek
               nincsenek szülei, testvérei, s magányosan, szomoruan kell végigvándorolnia talán az
               egész életen át, mindig egyedül...</p>
            <p>Milyen jó hozzá az Isten, hogy oly gazdagon megajándékozta a földi élet minden
               javával, s távoltartott tőle minden rosszat, minden megpróbáltatást.</p>
            <p>Önkénytelenül is imára kulcsolta össze kezét, hálaadó imára a jó Istenhez, eljegyzése
               reggelén...</p>
            <p>- Cilike, Cilike, - hallatszott e percben édesanyja hangja az ajtón kivül, - kelj
               fel, kislányom, ma nagyon sok dolgunk van, tudod!</p>
            <p>- Tudom, édes anyuskám, - kiáltott Cilike fölriadva álmodozásából és sietve kezdett
               öltözködni.</p>
            <p>Ebédre is, uzsonnára is sok vendégük lesz, eljönnek mindazok, akik Cilikét szerették,
               akikhez fiatal életének annyi kedves emléke füzte, hogy tanui legyenek az ő
               boldogságának.</p>
            <p>És Cilike ki akart tenni magáért ezen a napon. Meg akarta mutatni, hogy ő már nem a
               régi szeleburdi kisleány többé, hanem valódi jó gazdasszony s ezért megkérte
               anyuskát, engedje meg, hogy még a kalácsot is ő dagassza a mai uzsonnához.</p>
            <p>Anyuska megengedte, - mit nem engedett volna meg a mai napon az ő kislányának, - s
               Cilike szaladt ki a konyhába, hogy a kalácsdagasztáshoz hozzákezdjen.</p>
            <p>Serény kézzel látott a munkához. Erős, acélos kis keze alatt csak ugy dagadt, nőtt a
               fehér tészta, arca kipirult, szeme ragyogott, bizony, bizony olyan szép volt most
               Cilike, mint talán még soha!</p>
            <p>Aztán, mikor ezzel készen volt, a szobák takaritásához és diszitéséhez kezdett. Tele
               volt virággal az egész lakás, azt csinosan, izlésesen el kellett rendezni. Azután meg
               az ebédfőzésnél is kellett segiteni, az öreg Kati szakácsné bizony nem győzött volna
               egyedül elkésziteni annyi embernek egy jó ebédet.</p>
            <p>Elröpült az idő ugy, hogy Cilike még lélekzethez is alig jutott. Észre sem vette s
               már délután volt, fel kellett vennie azt a szép rózsaszin ruhát, amelyet az Ilonka
               esküvőjére készitett s fogadni a vendégeket, akik jöttek az eljegyzésére.</p>
            <p>A szalonba gyültek össze valamennyien, vidáman, jókedvüen, egy kissé meghatottan
               attól a gondolattól, hogy Cilike, a pajkos, szeles, bohó kis lány ime menyasszony
               lesz...</p>
            <p>- Cilike, - sugta Laci a fülébe, mikor már mind együtt voltak a vendégek, - hozza ki
               a gyürüket!</p>
            <p>Cilike nem is futott, hanem röpült be a szobájába, fölkapta a kis piros bársony
               ékszertokot az éjjeliszekrényről, s aztán futott vele vissza Lacihoz. Utközben
               mégegyszer kinyitotta a dobozt, hogy gyönyörködjék a két gyürüben.</p>
            <p>Egyszerre egy nagyot sikoltott s majd összeesett abban a helyben, ahol állott.</p>
            <p>Laci gyorsan odaugrott melléje.</p>
            <p>- Mi baja, Cilike? - kérdezte ijedten.</p>
            <p>- A gyürü... a gyürü... - rebegte Cilike sápadtan, s odanyujtotta Lacinak az
               ékszertokot, amelyben csak a nagyobbik gyürü volt benne.</p>
            <p>- Hát hol a maga gyürüje? - kérdezte Laci csodálkozva.</p>
            <p>- Én... én... nem tudom, - tördelte Cilike egészen magánkivül.</p>
            <p>Ekkor már a vendégek is mind ott voltak körülöttük s nagy volt a csodálkozás és
               megdöbbenés, hogy hová lett a gyürü?</p>
            <p>- Ej no, ne ijedjetek meg! - kiáltott Teréz néni harsány hangon, - bizonyosan kiesett
               a dobozból, mikor szaladt vele Cilike. Nincs semmi baj. Meg kell keresni!</p>
            <p>Nosza nekiindultak valamennyien a gyürüt keresni. Ki egyik szobában, ki a másikban,
               ágy alatt, asztal alatt, divány alatt, főleg Tercsi, Jankó és Duci, a Teréz néni
               gyerekei élvezettel bujtak be minden sarokba, fölszedtek minden szőnyeget,
               félrehuztak minden butort, egy félóra alatt felforgatták ugy az egész lakást, mintha
               tatárjárás vonult volna végig rajta. De a gyürü nem volt sehol.</p>
            <p>- Tudjátok mit? - szólt édesanya, fáradtan roskadva le egy székre s szomoruan
               tekintve végig a felforditott, rendetlen szobákon, - hagyjuk most abba a keresést. A
               gyürü itt van valahol, az bizonyos, de most nem tudjuk megtalálni. Holnap majd
               alaposan megkeressük.</p>
            <p>- De anyuskám, - zokogott Cilike, - most mi lesz az eljegyzésemmel?</p>
            <p>- Megtartjuk gyürü nélkül, - vigasztalta édesanyja, - hiszen utóvégre is, a gyürü
               csak egy szimbólum.</p>
            <p>- Igazad van, - harsogta Teréz néni, - ne ijedjetek meg, azért meglesz az eljegyzés.
               Cilike és Laci ezennel vőlegény és menyasszony! A gyürüt majd megkeressük holnap.
               Punktum!</p>
            <p>Mindnyájan nevettek, csak Cilike csinált nagyon szomoru arcot. Ilyen eljegyzés,
               amelynek a legszebb, legünnepélyesebb része most elmarad!... Istenem, Istenem, hát
               nem üldözi-e őt a balsors még most is?</p>
            <p>- Tudod mit, Cilike, - harsogta Teréz néni, - hozz nekünk egy kis kávét! Az jó
               hatással lesz a felkavart kedélyekre, amig majd vacsorához ülünk.</p>
            <p>Cilike szolgálatkészen sietett ki a konyhába s a Kende Ilus és a szobalány
               segitségével behozták a jó habos kávét s a pompás, friss, foszlós kalácsot, amelyet
               Cilike maga dagasztott ma reggel s amely valóban igen jól sikerült.</p>
            <p>A vendégeknek nagyszerüen izlett minden, dicsérték az ügyes kis gazdasszonyt, s a
               hangulat csakugyan kezdett nagyon vidám és derült lenni. Egyszerre Teréz néni
               felszisszent s a szájához kapott.</p>
            <p>- Ne ijedjetek meg, - kiáltotta, - csak egy fogam törött ki, azt hiszem. Beleharaptam
               egy kőbe!</p>
            <p>- Ugyan hogy kerülne ebbe a jó kalácsba egy kő, - jegyezte meg Miklós bácsi
               bosszusan.</p>
            <p>Teréz néni közben kivette a fogai közül azt a bizonyos követ s aztán álmélkodva
               kiáltott fel:</p>
            <p>- Csakugyan nem kő ez, gyerekek, hanem egy gyürü! A Cilike jegygyürüje!</p>
            <p>Cilike felugrott, - miközben feldöntötte a kávéját - s hirtelenében nem tudta, hogy
               örüljön-e, vagy pedig zavarában a föld alá süllyedjen?</p>
            <p>Most már eszébe jutott, hogy ma reggel fölpróbálta a gyürüt, aztán az ujján
               felejtette, ugy ment ki a konyhába, kalácsot dagasztani és a gyürü bizonyosan
               lecsuszott az ujjáról, s ő beledagasztotta a kalácstésztába...</p>
            <p>Micsoda hahota, nevetés keletkezett, mikor minden igy rendre kiderült! Cilikének
               bizony el kellett szenvednie azt a sok tréfás megjegyzést, vidám mókát, amellyel a
               vendégek megtárgyalták ezt az esetet.</p>
            <p>Édesapa pedig fejét csóválva szólt:</p>
            <p>- Lássátok, és ez a gyerek akar férjhez menni! Hiszen ez még most is csak -
               Cilike!</p>
         </div>
         </body>
   </text>
</TEI>