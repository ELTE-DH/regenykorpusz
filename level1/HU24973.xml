<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU24973" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Mikor a kalász megérett</title>
            <author>
               <persName>
                  <surname>K. Hamar</surname>
                  <forename>Ilona</forename>
               </persName>
               <date from="1893" to="1952">1893-1952</date>
               <idno type="VIAF">165162125</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">33620</measure>
            <measure unit="pages">78</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Mikor a kalász megérett</title>
               <date>2023-10-02</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/24900/24973/"/>
               <respStmt>
                  <resp>Original Electronic Edition</resp>
                  <name>Molnár Éva</name>
               </respStmt>
            <bibl type="printSource">
               <title>Mikor a kalász megérett</title>
               <author>K. Hamar Ilona</author>
               <pubPlace>Sepsiszentgyörgy</pubPlace>
               <publisher>Jókai Nyomda</publisher>
               <date>1944</date>
               <ref target="https://mek.oszk.hu/24900/24973/"/>
            </bibl>
            <bibl type="firstEdition">
               <title>Mikor a kalász megérett</title>
               <author>K. Hamar Ilona</author>
               <date>1944</date>
            </bibl>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="F"/>
           <ns1:size key="short"/>
           <ns1:canonicity key="high"/>
           <ns1:timeSlot key="T6"/>
        </ns1:eltec>
     </xenoData>
     <revisionDesc>
        <change when="2025-01-11"/>
     </revisionDesc>
  </teiHeader>
  <text>
      <body>
         <div type="chapter">
            <head>
               Előszó.
            </head>
            <p>Mikor ez az írás életrekelt, - a Mindenható jóvoltából, - akkor már ismét magyar
               honvédek álltak őrt Észak-Erdély határain s a hófedte bércek ormán újból magyar
               zászlót lengetett az őszi szél, mint ezer esztendővel előbb.</p>
            <p>Óh, hányszor imádkoztak el az Olajfák hegyén vérrel verejtékező Krisztussal:</p>
            <p>Atyám, ha lehet, muljék el tőlünk e pohár... És a Pohár, mely már színűltig volt a
               székelyek keserű könnyeivel, - elvétetett.</p>
            <p>Áldassék az Úrnak szent neve érte!</p>
            <p>Az az érzésem, hogy akadnak majd, akik lemosolyogják s kemény kritikus szemmel
               birálják meg írásomat s éppen azért bevallom, hogy magam is szorongó szívvel engedem
               útnak szerény, de való igaz megfigyeléseimet, melyek szóról-szóra megtörtént
               eseményei a multnak, hogy látva-lássák azok is, akik a huszonkétesztendős rabságnak
               nem voltak részesei és így nem lehettek részesei a felszabadulás igaz örömének
               sem.</p>
            <p>Kérem a Mindenhatót, adjon teljes megbékülést a szívekbe s őrizze meg minden székely
               ember lelkében Magyar hazája iránt érzett, azt a fáklyaként lobogó szent tüzet, mely
               nem szünt meg világítani a huszonkétesztendős rabságának ijesztően sötét, magányos
               útvesztőiben sem.</p>
            <p>- Irásomat testvér-öcsémnek ajánlom, ki a hozzá intézett sürű beszámoló levelezésem
               hatása alatt biztatott ennek megírására.</p>
            <p>Sepsiszentgyörgy, 1940. december hava.</p>
            <p>K. Hamar Ilona</p>
         </div>
         <div type="group">
            <head>
               I. RÉSZ.
            </head>
            <div type="chapter">
               <head>I.</head>
               <p>Február fanyar, hideg csípős szele - dacára a fényes napsütésnek -, markoslag
                  kapta le az üvegfénnyel szikrázó havat a háztetőkről s a zegzugos sikátorokban
                  megforgatva, halomra hordta össze, majd újból felkapta s megforgatta a
                  levegőben.</p>
               <p>Mariora fázósan húzta össze télikabátjának prémgallérját s mélyen lehajtott
                  fejjel, hogy karimátlan diáksapkája is kissé felfogja az arcába vágódó havat,
                  összehúzódzkodva, kipirult arccal, lihegve küzködött az erős széllel, mely
                  törékeny, lenge kis alakját már majdnem fel­döntötte. A kiszámíthatatlanul
                  szeszélyes „Nemere” hol szembe, hol hátba kapta s utóbbinak még örült is, mert az
                  tolta, segítette az előrejutásban, ez pedig neki most mindennél fontosabb volt,
                  hogy idejében szállására jusson s nehogy lekésse a vonatot, amely most hosszú
                  szabadságra fogja hazavinni az egyetemi városból az édesanyjához, akinek boldogan
                  viszi az örömhírt, záró szigorlatának eredményét.</p>
               <p>Milyen jó lesz örömet szerezni Neki! - sóhajtotta s melegség öntötte el szívét és
                  könny buggyant a szemébe, mikor édesanyja eszébe jutott. Ragyogó ifjúságának
                  minden szépségét odaadta volna érte, ha ezzel levehette volna a súlyos keresztet
                  anyja válláról, amit az mélyen magába temetve hordott s amiről soha senkinek - még
                  neki sem panaszkodott -, de amit Mariora világos megfigyelése mégis tisztán
                  látott.</p>
               <p>Anyjának örömtelen élete mélyen ráfeküdt fiatal lelkére. Azért vette körül olyan
                  mérhetetlen rajongással, olyan túlzott gyermeki szeretettel és annyi gyöngédséggel
                  anyját, akit gyermeki szemei mindig a martírok koszorújával látott övezve.</p>
               <p>Diákszállására érve tanácstalanul nézett körül a rideg, fűtetlen szobában és
                  összedidergett. Ma nem fűtöttek be egyáltalán a szobában, mert már reggel
                  bejelentette háziasszonyának, hogy ha indexét kikapja az egyetemen, még ma
                  elutazik.</p>
               <p>Loholva kapkodja össze könyveit, ruháit és ami éppen kezeügyébe esik s
                  belegyömöszöli egy diákosan megviselt kofferbe, amelyet apja még ludovikás korában
                  vett s amely azóta végigjárta a világháború harctereit s világvárosi hotelek
                  reklámcimkéi helyett a háborús nyomorúság bélyegét viseli magán.</p>
               <p>Rátérdel a kofferre, hogy könnyebben becsukhassa. Nem fontos - gondolja -, hogy
                  mindenét magával vigye; ami nem, fér bele, az itt marad, ősszel úgyis vissza fog
                  jönni ledoktorálni. Úgy futtában bekiált háziasszonyának:</p>
               <p>- Viszontlátásra Lenke néni, sietnem kell, mert lekésem a vonatot.</p>
               <p>- Szerencsés utat, Marióka, csak siessen lelkem, majd én becsukom a
                  szekrényajtókat - s aprókat lépegetve betipeg az albérletbe adott szobába, hogy
                  hosszú időre rendet teremtsen a felforgatott kis szobában.</p>
               <p>Mariora cipeli a nehéz csomagot. Térdei rogyadoznak alatta és fujtat, míg egy
                  bérkocsihoz ér. Csak most látja ügyetlenségét, hogy ok nélkül cipekedik, holott
                  rendelhette volna a kocsit a lakása elé is, hiszen így is pontosan annyit kell
                  majd fizetnie s legalább nem fárasztotta volna ennyire ki magát. - No de most már
                  hiába meditál ezen - gondolja - fontos csak az, hogy idejébe kiérjen a vasúthoz s
                  le ne késse a vonatot. Elzsibbadt karjait megnyomkodva bebugyolálta térdeit
                  kabátja szárnyaival s fázósan bedugta kezeit kabátja ujjába.</p>
               <p>Sürgeti a kocsist, hajtson gyorsabban - jaj, le ne késsek! - S bár pattog az ostor
                  a szegény gebe hátán, az annyira hozzá van szokva, hogy fel sem veszi s
                  egyenletes, megszokott ütemben csattognak patái tovább az utca kövezetén. A
                  kocsis, mintegy mentegetődzve fordul hátra s pa­naszolja, hogy a másik lovát
                  elvitték „katonának”, ez is csak most került haza, azért látsza­nak úgy ki a
                  bordái, - de mindez Mariorát nem érdekli, oda sem figyel a kocsis szavaira.
                  Gondolatai az egyetem falai körül csapongnak s fáradt mosoly fut át arcán. Azt
                  szeretné tudni, vajjon „Neki” sikerültek-e a vizsgái, akit még csak látásból
                  ismer, de aki mégis annyira foglalkoztatja gondolatait, a szép barna székely fiú.
                  Annyit tud csak róla, hogy magyar és székelyföldi.</p>
               <p>Vajjon fognak-e ősszel újból találkozni? - ábrándozik tovább s még mélyebbre
                  húzódik a kocsi ülésén.</p>
               <p>Jegy váltására nincsen már ideje. Az még csak eszébe sem jut, hogy a következő
                  vonattal is elmehetne. Nehezen áttöri magát a kifelé özönlők sűrű forgatagán. A
                  gyors benn áll és méltóságteljesen pöfékel. Élesen sípol a vonatkísérő sípja.
                  Meglóbálja mégegyszer lámpáját a szürkületben, jelezve vele az indulást. Az utasok
                  búcsúzkodnak, integetnek kísérőjüknek. Egyik kocsi ablakából sürgető női hang
                  hordárjának számát visítja, aki eltűnt csomagjaival. Nagy az izgalom.</p>
               <p>Mariora nagy lendületet vesz, hogy valahogyan felléphessen a kocsi magas, jeges
                  lépcsőjén, de nehéz kofferje ebben mindannyiszor megakadályozza.</p>
               <p>- Indulás!... - kiáltja elnyújtva a vonatkísérő.</p>
               <p>A mozdony erősen pöfékel s a kocsisor nehézkesen megrándul.</p>
               <p>Egy férfi, aki eddig elgondolkozva eregette cigarettája füstjét ki az ablakon,
                  felrántja a kocsi ajtaját s elkapva őt is az utasok izgalma, készségesen nyújtja
                  le kezét s felhúzza a csomaggal és magas lépcsővel küzködő leányt.</p>
               <p>Mariora zihálva megköszöni a segítséget s a gyenge világításban csak most ismernek
                  egy­másra. Összemosolyognak, mint régi ismerősök s mindketten mélyen elpirulnak.
                  Nem volt még alkalmuk a kölcsönös bemutatkozásra, de az egyetemi előadások alatt
                  szemük sokszor találkozott. Percekig zavartan hallgatnak s csak néznek egymásra,
                  míg elhangzik a hivatalos bemutatkozás:</p>
               <p>- Orbán András.</p>
               <p>- Popa Mariora.</p>
               <p>A fiú zavarát palástolva, már viszi is a nehéz koffert udvariaskodva, hogy
                  elhelyezze a fülkében. Készségesen ajánlja fel ülőhelyét a leánynak, amit az
                  hálásan el is fogad s András a fülke ajtajából érdeklődik Mariora útjának végcélja
                  felől. Mindkettőjüket boldog izgalom járja át, hogy végre egymásra találtak
                  anélkül, hogy fiatalos gőgjükből egyik is engedett volna az ismerkedés keresésével
                  s most csaknem nyolc órát fognak együtt utazni.</p>
               <p>A fülkében hihetetlen meleg van s erős áporodott parfőmillat keveredik a csípős
                  izzadság-szaggal. András a fülke ajtaját egészen hátratolja, hogy Mariora friss
                  levegőhöz jusson, de meg azért is, hogy ő, legalább az ajtónyílásba
                  beállhasson.</p>
               <p>Az ajtó melletti sarokülésen hangosan szuszogva megmozdul valaki, - akinek eddig
                  csak vastag lábszárai látszottak. Kibugyolálja fejét a prémmel bélelt bundából,
                  mely a feje felett függ. Álmos, bedagadt szemekkel mérgesen körülnéz,
                  értelmetlenül dohog s mintha csak merényletet követtek volna el ellene, dühösen
                  rántja be a fülke ajtaját s mozdulataiban benne van, hogy fázik s mérhetetlenül
                  sértve érzi magát, hogy szendergésében zavarják.</p>
               <p>András - nagy fájdalmára - kint reked a folyosón és pokolba kívánja a szuszogó
                  prémbundás urat.</p>
               <p>Csak most jut eszébe Mariorának, hogy szétnézzen útitársai között a fülkében.</p>
               <p>Kívüle még öten ültek. Egy elfolytbájú, bizonytalan korú mama. Arca téglaszínűre
                  mázolva, amit tükör nélkül követhetett el, mert nem volt egyenletesen elkenve,
                  csak mintegy odacsapva két oldalra. Szemöldöke leborotvált s szénnel ferde
                  vonalban, kékes árnyalatban kihúzva a szeme felett. Haja platina szőke és úgy ki
                  van göndörgetve, mint a ma született birkának a szőre. Nyűgösködő kisfiával
                  bíbelődik, aki 4-5 évesnek látszik. A kisfiú nagyon nyugtalan. Minden állomáson
                  megkérdezi: „mámá ez már Bukurest?” - s mivel nem kap kielégítő felele­tet,
                  nagyokat köp a jégvirágos ablakokra s kis öklével elmaszatolja, hogy jobban
                  kilásson az esti sötétbe s dühös, hogy semmit sem lát. Egyre kérdez, anyja nem
                  győz felelgetni a lehetet­lenebbnél-lehetetlenebb kérdésekre. Izog-mozog. Lábai
                  alatt az ujságpapír, amit a mokett ülésre tettek, hogy be ne piszkítsa azt,
                  ronggyá szakadva darabokban hull le a kocsi padlójára.</p>
               <p>Vele szemben, az ablak másik sarkában, frissen borotvált, illatfelhőbe
                  burkolódzott, lakk­csizmás fiatal tiszt ült, ezredének gála uniformisában, melyet
                  sok bojt-rojt díszített, melyeket a kisfiú láthatólag nagyon szeretett volna
                  megfogni. A tiszt azonban kényeskedve húzogatta félre térdeit, hogy a gyermek be
                  ne piszkolja valahogy.</p>
               <p>A tiszt mellett, szélesre kitömött vállú úriember ült, nagy fekete csontkeretes
                  pápaszemmel ujságot olvasva és látszott rajta, hogy szerfelett zavarja őt a
                  gyermek állandó kérdezősködése, nyafogása, mert idegesen fészkelődött. s
                  változtatta helyét a szűk ülésen s hol egyik, hol másik lábát rugta át a szemben
                  levő ülés alá s nehézfüstű szivarjából akkorákat szippantott, hogy az már csaknem
                  lángragyúlt, annyira ízzott a mély szívástól.</p>
               <p>A kisfiú éhes, enni kér. Anyja nehezen mozdul s lustán elhelyezett tagjait alig
                  bírja össze­szedni s mozgásba hozni. - Előkerül egy jókora papírdoboz, belőle
                  csirkecombok, sütemény, narancs, amit mama és csemetéje hosszasan rágcsálva,
                  jóízűen elfogyasztanak.</p>
               <p>A tisztecske kétségbeesetten kíséri szemmel a gyermek minden mozdulatát.</p>
               <p>A démonnak maszkírozott nő a maradékot gondosan visszapakkolja a dobozba. A
                  csontokat, narancshéjat, zsíros papírokat leszórja a földre, az ülést lepallja a
                  morzsáktól, majd erélyesen rászól fiacskájára:</p>
               <p>- Puju, most aztán már aludj, mert én is álmos vagyok!</p>
               <p>A gyermek még nyafog néhány percig, de aztán tényleg elcsendesedik s csakhamar
                  elnyomja az álom.</p>
               <p>A vonat egyhangúlag zakatol tovább, a közbeeső állomásokon éleseket sípolva.</p>
               <p>Kalauz jön, kéri a biletokat. Nem sok dolga akad, mert csaknem mindenkinek
                  igazolványa van, egyedül a pápaszemesnek van rendes menetjegye, amit a kalauz a
                  leggondosabban meg­forgat, átvizsgál, lámpását szeméhez emelve kibetűzi a dátumot
                  - mert hát sok a csaló utas -, de látván, hogy itt hibát nem tud felfedezni,
                  átlyukasztja és visszanyújtja az utasnak.</p>
               <p>Mariora közben idegesen kapkod, kutat kis kézitáskájában s ijedten állapítja meg,
                  hogy nagy sietségében még az arcképes igazolványát sem vette magához. Zavartan néz
                  fel, de mentő­ötlete támad. Előveszi pénztárcáját, mire a kalauz vésztjósló arca
                  megenyhül, ahogy a marká­ban érzi a 40 lejt. Halkan megköszöni, szalutál, megy
                  tovább lámpásával és lyukasztójával, keresni tovább a „csaló” - utasokat.</p>
               <p>A folyosón még megáll, kikotorja a zsebeit, megszámolja, hogy voltaképpen mennyit
                  is keresett ezen az úton.</p>
               <p>Tövisnél leszáll a prémbundás haragos úr.</p>
               <p>Hely ürül s végre Orbán András is bejöhet a hideg folyosóról. Helyet foglal
                  Mariorával szemben. Egészséges barna-piros arcát elönti a 25 évesek derűje.
                  Hátrasímít szénfekete haján, cigarettára gyújt, Mariorát is megkínálja vele s
                  diákos félszegséggel beszélgetésbe kezdenek, ami azonban nehezen indul meg.</p>
               <p>- Emlékszik-e Mariora?... - kezdi András, de Mariora közbevág:</p>
               <p>- Nem, nem emlékszem semmire sem, ha nem Marikának szólít, mert nekem csak
                  hivatalosan Mariora a nevem.</p>
               <p>András belezavarodik s készséggel kijavítja a megszólítást „Marikára”, annál is
                  inkább, mert így neki is kellemesebb és közvetlenebb a további társalgás, de
                  közben kiesik fejéből, hogy mit is akart kérdezni.</p>
               <p>Elhallgatnak. András kutat emlékezetében s szeretne nagyon kedves, nagyon elmés,
                  nagyon szellemes lenni. Irígyel most magában minden szeladont, aki ilyen
                  alkalmakkor kezeügyében tudja tartani eszét és feltalálja magát, mint például
                  Budis Gazsi, aki neki évtársa és aki órákon át tud mesélni hódításairól s azonnali
                  sikereitől. Neki azonban semmi sem jut most eszébe, semmi ötletes, pont most nem,
                  amikor végre szemben ül azzal a leánnyal, kinek megismerése legtitkosabb vágya
                  volt. Lehúzott kabátujjával - kitöltve a pauzát - zavartan keféli a ruhájára
                  lehullott cigarettahamut. Kínlódik.</p>
               <p>Marika egyszerűen, kedvesen megmenti a kínos helyzetet.</p>
               <p>- Mondja csak András, mi volt az, amikor magát a rektor maga elé citálta s a fiúk
                  úgy hahotáztak rajta?</p>
               <p>András mohón belefogódzik a beszéd fonalába s nagy bőbeszédűséggel mondja el, még
                  most is mulatva saját ötletén, hogy az egyetemi menzán, ahol ő étkezik, egy
                  alkalommal sváb­bogarat talált a levesben s ezt ő a panaszkönyvbe úgy írta be,
                  hogy „Goangát” talált, amitől nagyon megundorodott, - tudvalevő, hogy a goanga
                  bogarat jelent magyarul. Ezért citálta a rettegett Stefanescu Goanga maga elé és
                  istenigazában lehordta, hogy nem szégyenli magát kisebbségi létére személyeskedni
                  a fellebbvalójával.</p>
               <p>Jóízűen kacagtak most is rajta mind a ketten.</p>
               <p>Marika is elmond egy hasonló históriát, mely ugyancsak Goangával történt meg. A
                  kémiai laboratórium melletti folyosón a professzor felakasztotta drága coboly
                  bundáját a fogasra s „valaki” sósavval végigöntötte a hátát a bundának, amely
                  hosszú csíkban kiégette azt, mire nagy „cirkusz” lett, de a tettes sohasem került
                  elő.</p>
               <p>András teljesen magához tért zavarából s most aztán se vége, se hossza nem volt a
                  hasonló diákcsínyek kölcsönös elmondásának s Marikából csak úgy gyöngyözött a
                  kacagás.</p>
               <p>A fülkében kívülök már mindenki aludt, csak a sarokban ülő tisztecske volt még
                  ébren, sőt nagyon éberen. Könyvet tartott szemei előtt, mintha olvasna, de egyet
                  sem lapozott s időnkint fel-felnézett s lesujtó pillantásokkal mérte végig
                  Marikát, aztán tovább imitálta az olvasást.</p>
               <p>A vonat ütemesen robogott velük tovább, nyelte a kilométereket s itt-ott nagyokat
                  zökkent a meglazult síneken. Az idő múlt, de ők észre sem vették, az sem
                  bosszantotta, ha némelyik állomáson félórákig is elácsorgott. Azt sem tudták, hol,
                  milyen tájon járnak.</p>
               <p>Kiskapusnál fujtatva megáll a vonat. A kalauz leszáll s elnyújtva kiáltja:
                  „Kopsamika!” - A tisztecske hirtelen összerezzen, szedelődzködik s fogja csinos
                  kis neszeszerét, hangtalanul sapkájához érinti kezét, mentében mégegyszer
                  végigméri Marikát és kivonul a fülkéből.</p>
               <p>Andrásban felülkerekedik a féltékenység, amit hangos szóval alá is támaszt.</p>
               <p>- Mit nézi magát úgy ez a mafla? Talán ismeri, mert igen szemügyre vette?!</p>
               <p>- Lehet, hogy tetszem neki, - mondja édeskacéran Marika és jólesőleg könyveli el
                  András látszólagos féltékenységét, de aztán magyarázólag hozzáfűzi:</p>
               <p>- Biztosan ő ismer engem, vagy legalább is tudja ki vagyok, de én nem emlékszem,
                  hogy valaha is láttam volna s többet nem tudok felőle, mint maga - és jókedvűen
                  diskurálnak tovább.</p>
               <p>Még csak néhány rövid óra van hátra, míg Brassóba érnek s ott útjaik szétválnak,
                  mert Andrásnak Háromszék felé kell átszállania. - Nem beszélnek erről, de ki nem
                  mondott gondolataikban mindketten fájlalják, hogy ilyen gyorsan megérkeznek.</p>
               
            </div>
            <div type="chapter">
               <head>II.</head>
               <p>A kisvárosi bérház emeleti lakásához sötét, zeg-zugos lépcsőház vezet fel, ahol az
                  ódon kőlépcsők fokai annyira elvannak kopva már az évszázados használattól, hogy
                  valóságos teknő alakot vettek fel.</p>
               <p>Nikoláj, a tisztiszolga, egy fájdalmasan jajgató moldovai dalt fütyürészve halad a
                  lépcsőkön felfelé. Kezében bőrszíjjal összefűzött, kékzománcos, kosztos-csészéket
                  visz, melyeket hanyag nemtörődömséggel vígan locsogtat ide-oda. Az utolsó
                  pihenőnél megáll, leteszi a csészéket, zsebeiben kotorász s mivel nem talál arra
                  alkalmatos zsebkendőt, tenyerével körbesímítja az edényeket s a kezén maradt
                  kilocsogott levest, főzeléket a falhoz vágja, megigazítja a fedőül szolgáló
                  tányérban az uborkákat, majd beletörüli kezeit kincstári nadrágjába s tovább
                  halad, hogy betálalja gazdáinak az ebédet, melyet előbb még petróleum-lámpán
                  megmelegít. - Őt különösebben nem érdekli, mert a kaszárnyában már elfogyasztotta
                  a magáét, amit a katona-szakács a csajkájába loccsantott és tudja, hogy ebből,
                  amit hoz, úgy sem jut neki semmi, mert az egész egy és fél adag, amihez négyen
                  vannak.</p>
               <p>A Boldogasszony templomának harangja már egy órával előbb elharangozta a
                  delet.</p>
               <p>A magas, barnaszínű cserépkályhában, mely az ebédlőt és szalont közösen fűti, a
                  tűz annyira kialudt, hogy már nem lehetett feléleszteni.</p>
               <p>Marika a kályha előtt guggol s egy nagy konyhakéssel igyekszik egy deszkadarabot
                  apró szilánkokra vágni, hogy újból befűthessen.</p>
               <p>A lakásban barátságtalan ridegséget lehelnek az antik, politúros bútorok. A
                  háztartás rendje és melege rég felbomlott s már csak a megszokás és társadalmi
                  rend tartja össze a széthullástól.</p>
               <p>Az ebédnél nem sok szó esik, csupán Marika élénk. Segít Nikolájnak a betálalásnál,
                  jóindu­latúlag figyelmezteti ügyetlenségeire. - Klárának, Marika anyjának minden
                  mindegy. Észre sem veszi, hogy az edényt zsírosan teszi az asztalra a legény s az
                  abroszon kerek, tányéralakú, kormos zsírfolt marad. - Neki az étkezés is csak
                  annyiban fontos, hogy élni kell.</p>
               <p>Miron, a családfő kevés beszédű, befelé élő ember. Az ebéd végén egykedvűen,
                  mintegy bejelentve mondja, hogy új kolléga jött a városra, aki bejelentette magát
                  ma délutánra, hogy bemutató látogatóba jön feleségével együtt, tehát legyenek
                  itthon. Neki ugyan most el kell mennie, de addigra ő is hazajön.</p>
               <p>Klára asszony idegesen kapja fel fejét s kitör belőle a méltatlankodás.</p>
               <p>- Már megint? Nem hagyják élni az embert!</p>
               <p>Duzzogva megy át a szalonba s lefekszik megszokott ebédutáni pihenőjére, de álom
                  nem jön a szemére. Megpróbál olvasni, hogy bosszúságát levezesse, de az sem megy,
                  majd szótlanul bámul fektében a mennyezet gipszfiguráira.</p>
               <p>Marika aggódva figyeli anyja mozdulatait, az ócska zongorához ül s vidámságot
                  erőltetve mondja:</p>
               <p>- Anyám, hallgasd meg ezt a legújabb tangót, ezt dúdolja ma az egész egyetem.
                  Úgy-e szép? - és halkan dudolja hozzá a dal szövegét s ábrándosan fűzi hozzá, hogy
                  milyen jó volna erre egyet tangózni s szeme a hargitaalji kis falu irányába téved
                  s harmatos kék szemeit belefúrja a messzeségbe, ahol Orbán András most bizonyosan
                  a székely leányokat szórakoztatja.</p>
               <p>Végigsuhan gondolatain apja, anyja házasélete, a faji különbség örökösen felszínen
                  lebegő kérdése és az ilyen házasságból született gyermekek sorsa, saját tépelődő
                  élete, - mert volta­kép­pen ő maga sem tudja, hogy nyugodt lélekkel hová sorozza
                  magát, magyarnak, románnak?!</p>
               <p>Apja, bár románnak vallja magát, ő a leánya mégis csak magyar, mert az első szó is
                  magyar volt, amire sokat szenvedett anyja tanította és az első csepp tejbe is,
                  amit magába szívott, emiatt vegyült anyja keserű könnye. - És vallása is
                  református, mert hiszen reverzális hiányában a leánygyermek anyja vallását követi
                  a különböző felekezetű szülők házasságában, tehát ő csak magyar lehet, mint
                  András, - de azért titkos mély seb égeti lelkét. Mi lesz vele, hová vezet az
                  András iránt érzett vonzalma? Meggyötörten hajtja le szép szőke fejét az elnémult
                  zongorára, hogy anyja ne lássa előtörő könnyeit.</p>
               <p>Anyja szelíd érintésére rezzen fel.</p>
               <p>- Gyere Marika, szedjük össze a lakást, nemsokára jöhetnek apád vendégei.</p>
               <p>Ablakot nyitnak, szellőztetnek. Az asszony felpuhogatja az összegyűrt
                  díványpárnákat, majd rendelkezik Marikának: ürítse ki a hamutartókat, seperje
                  össze a kályha előtti szemetet, amit a tűzrakással csinált. - Maga elrendezi az
                  asztalon heverő ujságokat, kiválogatja közülük a magyar lapokat, szépirodalmi
                  füzeteket s azokat gonddal félreteszi szem elől, majd rak még a tűzre s
                  rosszkedvűen figyel az előszoba felé, nem érkeztek-e már meg a bejelentett
                  vendégek.</p>
               <p>- Itt van a kredenc kulcsa is, Marika: ha jönnek, vegyél ki poharakat, a
                  likőrösüveg is a helyén van, van még néhány száraz sütemény is és aztán mondd majd
                  meg nekik, hogy sajnálom, de beteg vagyok, fekszem s nem jöhetek ki.</p>
               <p>Ezzel bevonult hálószobájába.</p>
               <p>Ott leül a kályha melletti kis székre, aminek segítségével férje a csizmáit szokta
                  lehúzni. Fáradtan símít végig őszülő haján, majd könyökére támasztva fejét a
                  semmibe bámul, míg sírás nélkül patakokban ömlenek végig könnyei az arcán. - Most
                  hullhatnak - gondolja -, Marika nem látja, nem látja férje sem, akit mindig
                  felbőszít, ha sírni látja. Sokáig ül így moz­dulatlanul, könyökére támasztott
                  fejjel. Gondolatai nagyon messze futnak az időben. Nehéz sóhaj szakad fel
                  szívéből. - Hová lett az ifjúság s mire volt jó neki az a huszonnégy esztendő,
                  amit férje mellett eltöltött! Ha Marika nem volna és a kicsi fia..., aki az
                  öregség kapujában, csak véletlenségből jött a világra s aki még csak
                  hatesztendős!</p>
               <p>Tétován áll fel, a szekrényhez lép, keres-kutat benne, lassan eszmél rá, hogy nem
                  is ide tette, hanem a szúette háromfiókos sublódba, amit még az anyai háztól
                  hozott el ezelőtt huszonnégy évvel. S lelki szemei előtt elsuhan az otthoni árván
                  maradt falusi udvarház a rendetlenül heverő szántó-vető ekékkel, boronákkal. Látja
                  a gémeskutat a nagy udvar közepén az itató kővályúkkal. Látja parancsoláshoz
                  szokott, keményszavú apját, amint a sok bérest dirigálja s kiadja nekik egész
                  hétrevaló parancsait, mert ő néha napokig elmarad hazulról s olyankor ők, a
                  felszabadult gyermekek, csak azt látják, hogy anyjuk szeme gyakran ki van sírva,
                  édesapjuk pedig minden ilyen kirándulás után, nagyon vidáman tér haza s gyakran
                  megesett az is, hogy cigánybanda kísérte, akiket még napokig nem eresztett el
                  magától s amit ők, a gyermekek nagyon mulatságosnak tartottak s gyermeki eszük nem
                  bírta felfogni, hogy halkszavú anyjuk ilyenkor miért lesz még hallgatagabb.</p>
               <p>És látta az öreg eperfa árnyékában a nagy malomkőasztalt, ahol a napszámosok
                  szoktak vacsorázni és eszébe jutott az is, hogy ennek az eperfának a tetejéből ő
                  egyszer úgy került le a nagy kőasztalra, hogy utána körülbelül hat hétig
                  gipszcsizmában volt a lába s hogy az nagyon, nagyon fájt akkor.</p>
               <p>Aztán feltűnik lelki szemei előtt a díszes érckoporsó a sok virággal, ami ott
                  feküdt a nagy ebédlőben s nekik gyermekeknek lábújhegyen kellett járniok, mert
                  édesanyjuk nem akart belőle felkelni, pedig a legkisebb testvérke, aki még csak
                  kétnapos volt, úgy bömbölt a bölcsőben, hogy ő, Klára, hiába ringatta, nem tudta
                  elhallgattatni.</p>
               <p>Aztán alig mult el néhány év, apja ugyanígy feküdt, ilyen makacsul a nagy
                  ebédlőben és akkor már nem cigány húzta a nótáit, hanem az egyházi dalárda énekelt
                  nagyon komoran.</p>
               <p>Majd látja az utána következő évek sötét gondjait, amelyek 17 éves ifjúságában
                  reászakadtak, mert ő volt a legnagyobb a hét árva között.</p>
               <p>Lassan kihúzza az öreg kommód legalsó fiókját, ahová évek óta be sem nézett.
                  Kivesz belőle egy dobozt, felnyitja, forgatja kezében az elsárgult mirtuszágakat s
                  kiveszi belőle a féltve­őrzött honvéd főhadnagyi uniformist, amelyen a magyar
                  csillagok már rég elvesztették fényüket, ragyogásukat.</p>
               <p>Szeretettel símogatja meg a csukaszürke zubbonyt s eszébe jut az a kíváncsi
                  sorfal, amely között huszonnégy évvel előbb kijöttek a kis falu református
                  templomából s látja hófehér menyasszonyi ruhájának lengő fodrait.</p>
               <p>De mi ez? Döbben a szívébe, amint észreveszi, hogy csupa apró lyuk a zubbony s
                  ijedten állapítja meg, hogy nem ért semmit a dobozba berakott dohánylevél, mert
                  mégis moly került bele s azok csinálták ezt a nagy pusztítást. Vádolja önmagát, de
                  egyben mentséget is talál, mert hiszen nem rakhatta ki szellőztetni azóta soha,
                  mióta az idegen hatalom betette ide a lábát.</p>
               <p>Gyors mozdulattal szól ki a konyhában foglalatoskodó ordonáncnak s inkább kezei
                  mozdula­taival magyaráz:</p>
               <p>- Hai katona, dute la patika s hozzál naftalin! - Pénzt ad a legény markába, aki
                  bárgyú szemek­kel nézi asszonyát, meglátszik rajta, hogy nem érti honnan és mit
                  kellene hoznia. Klára papírdarabkára írja a szót „naftalin” s gyógyszeres üveget
                  mutat, mire a legény megérti, hogy hová kell mennie, de biztonság okából
                  visszakérdezi:</p>
               <p>- Farmacia?</p>
               <p>- Az, az, siess, - repede! - mondja Klára.</p>
               <p>Élesen berreg az előszoba csengője. Klára befigyel. Gyors mozdulattal összehajtja
                  az egészet s zavartan visszasüllyeszti a fiókba s mint aki titkos dolgot rejteget,
                  védőleg támaszkodik a zárnak s figyel, ki jöhetett.</p>
               <p>Hangokat hall, a férje hangját is és gyors, csiripoló beszédet, melyet nehéz
                  lépések sarkantyú­pengése kísér. Hallja Marika kedves csengő hangját, amint
                  tessékeli beljebb az érkezetteket. A további beszéd a harmadik szobában folyik,
                  Klára ezt már nem hallja, de nem is érdekli.</p>
               <p>Újra csend veszi körül, újra menekülhet a multba. Hosszú, hosszú óráknak tetsző
                  percek telnek így el, míg kinyílik az ajtó s Marika szalad feléje vidám kacagással
                  és bekiált:</p>
               <p>- Anyám, jöhetsz már, végre elmentek a vendégek s szélesen kitárja az ajtót anyja
                  felé és tréfásan mondja:</p>
               <p>- Poftic Doamna, meg tetszett gyógyulni? - s gyöngéden öleli át anyja vállát.</p>
               <p>Klára fellélekzik. Ezen túlesett, de nem esett még túl férje megszokott
                  szemrehányásain. Érzi, tudja már megszokásból, hogy ez még hátra van. Mindig így
                  volt, miért maradna el éppen most? S igyekszik felvértezni magát férje
                  támadásaival szemben.</p>
               <p>Ablakot nyit, kiengedi a terjengő cigarettafüstöt és az émelyítő parfőmillatot,
                  amit a vendégek hagytak hátra. Leszedi a poharakat az asztalról, azután tétován
                  tesz-vesz.</p>
               <p>Vár.</p>
               <p>Férje hátratett kezekkel, hangtalanul, nagy lépésekkel méri a szobát oda és
                  vissza. Csizmái tompán puffannak a puha szőnyegen. Nem látszik dühösnek, de arcán
                  mély ráncok és szomo­rúság omlik szét. Küzd magával. Cigarettát vesz elő, egyiket
                  a másik tüzénél gyújtja meg s keze remeg. Látszik egész lényén, hogy idegesen
                  gondolkozik, szavakat keres.</p>
               <p>Maga sem tudja hol kezdje, hogy kezdje, mi újat, mi meggyőzőt mondhatna, amit még
                  nem mondott az asszonynak. Milyen hangot üssön meg, hogy ne legyen belőle családi
                  perpatvar, mint eddig mindig, - hiszen csak most jött haza Marika is és ne érezze,
                  legalább ő ne, a kettejük között folyó örökös harcot, ami már elviselhetetlen
                  mindkettőjük számára. Ez az állandó ütköző pont közös életükben.</p>
               <p>Megáll az asszony előtt. Nyugalmat erőltetve, fegyelmezi magát s lefokozott
                  idegekkel csendesen és nagyon szomorúan beszélni kezd:</p>
               <p>- Nézd Klára, - meg kell végre értened. Ez az állapot tarthatatlan mi közöttünk.
                  Én amúgy is erdélyi ember vagyok s tudod, már maga ez is bűn a feletteseim előtt.
                  Azonkívül feleségem magyar nő, aki annyi idő alatt sem tanulta meg az ország
                  nyelvét. Hogy reméljek én előlépte­tést, ha benned egy szikrányi jóindulat sincs
                  és ilyen magatartást tanusítasz még velem szem­ben is?</p>
               <p>- Mondd, miért vagy ilyen konok?! Miért gyűlölöd úgy a fajtámat, hogy még azt a
                  fáradtságot sem veszed magadnak, hogy nyelvét megpróbálnád megtanulni? Mindjobban
                  elveszítve ön­uralmát, felemelt hangon folytatja:</p>
               <p>- Hiába reménykedel, hiába biztatnak a testvéreid, mert a ti álmotok valóra soha
                  sem válik! Az állam erős; megingathatatlanok a határai! - A férfinak tüzesen
                  villognak tágra nyitott szemei.</p>
               <p>Mély lélegzetet vesz, visszarángatja hangját, mert tudja, hogy ezen az úton hiába
                  próbálkozik, eredményt úgy sem fog elérni. Szelídebbre fogja s kérlelve
                  folytatja:</p>
               <p>- Mondd, miért nem tanulsz hát meg románul? Nem érzed a helyzetünk fonákságát? Le
                  kell tagadjalak, ha valaki a házunkba jön. Nem tudunk egy vendéget fogadni, nem
                  tudunk ezred­tár­saimnak illően egy vizitet visszaadni. Jól tudod, hogy régen
                  lemondtam a vendégeske­désről, de vannak dolgok, melyek kötelezőek s mi még ennek
                  sem tudunk eleget tenni a te makacsságod miatt. Végkép tönkre akarod tenni
                  karrieremet?! - csattan fel a hangja újból s már-már a legfelsőbb c-én remeg.</p>
               <p>Klára összeszorított fogakkal sokáig hallgat s látszik rajta, hogy ő is szorosan
                  fogja indulatait. Küzködik könnyeivel, zsebkendőjét gyűrögeti, csavarja, majd
                  bugyborékolva ömlik ki belőle a felgyülemlett keserűség.</p>
               <p>- Váljunk el, Miron. Ez az egyetlen megoldás, hogy sokat emlegetett karriered ne
                  szenvedjen csorbát én miattam - s zokogva szorítja zsebkendőjét arcára.</p>
               <p>Szepegve, fuldokolva mondja tovább:</p>
               <p>- Ne legyek én a kerékkötőd, elválok, de lehetetlent ne kívánj tőlem. Képtelen
                  vagyok a nyelvetekre, mert ha valamikor volt is bennem erre jószándék, azt már rég
                  kiölte belőlem fajtád magyargyűlölete.</p>
               <p>Testvéreimet koldusbotra juttatták. Földjeiket elvették, amit az én apám és
                  nagyapám szerzett. Különböző ürügyek alatt állásukból kiebrudalták s mint üldözött
                  vadakat, még most sem hagyják őket élni. Gyermekeik nem ejthetik ki a magyar szót
                  büntetlenül, hiszen csak a múlt héten kaptam hírt hazulról, hogy egyik testvérem
                  hétéves kicsi fiának - aki a tízperces szünetben magyarul beszélt - a tanító
                  tintát öntött a szájába.</p>
               <p>Az asszony mindjobban belegurulva saját fájdalmába, artikulátlan hangon kiáltja
                  tovább:</p>
               <p>- Nem tanulok! Te sem kellesz, érted? Te sem kellesz! El akarok válni!</p>
               <p>Miron megdöbbenve hallgat. Nem ismer az ő csendes nyugodt feleségére.</p>
               <p>Leül a dívány sarkába, feje mélyen lecsuklik.</p>
               <p>- Hát így vagyunk - sóhajtja. Marikára néz, aki kétségbeesve áll a kályha mellett
                  s kerekrenyitott szemekkel hallgatja apja-anyja küzdelmét, a robbanó és
                  jóvátehetetlen szava­kat, tőle vár segítséget: mit csináljon ő ezzel az
                  asszonnyal? De Marika nem vesz részt a vitában, halkan kimegy a szobából.</p>
               <p>Az asszony is észretér, kiadta, ami benne volt s hangos sírással borul a
                  díványpárnák közé. Sokáig csak csukló zokogása hallatszik.</p>
               <p>Miron kábult, mint akit halálos döfés ért s percekig nem tud szólni.</p>
               <p>Melléje ül, békítőleg fogja meg az asszony kezét s csendesen mondja:</p>
               <p>- Klára, nem értettél meg most sem, mint annyiszor máskor. Belátom, nem egészen
                  benned van a hiba, hanem a korban, melyben élünk s melybe neked is bele kellene
                  illeszkedned. Nem akarsz megérteni. Gyermekeink vannak, szép nagy leányunk, már
                  eladó sorban s hatéves kisfiúnk - és melegség járja át szívét s hálásan néz
                  felesége kisírt arcába, aki hosszú évek után fiúval ajándékozta meg őt, ami
                  életének legtitkosabb vágya volt. Mindig bánat rágta a lelkét, hogy büszke katonai
                  pályájának nem lesz örököse.</p>
               <p>Mikor a kis Miron megszületett, olyan mérhetetlenül nagy volt a boldogsága, hogy
                  azt hitte, most már csak derű lesz a további életük.</p>
               <p>Nagyon melegen mondja:</p>
               <p>- Klára, mi már nem válhatunk el. Megöregedtünk, nincs mit kezdeni a
                  szabadságunkkal.</p>
               <p>És kedveskedve, békítőleg kérdi:</p>
               <p>- No mondd, mit kezdenél már te is őszülő fejjel nélkülem? - és végigsímít az
                  asszony ezüstös haján és megadással folytatja:</p>
               <p>- Beismerem, hogy én vagyok a hibás, mikor annakidején nem hallgattam rád és itt
                  maradtunk. De jól tudod miért. Itt voltak öreg, gyámoltalan szüleim, akiket nem
                  lehetett volna már kitelepíteni. Itt éltek úgy az én, mint a te testvéreid s
                  összes atyjafiaink, nehéz lett volna elszakadni tőlük. Nehéz lett volna itthagyni
                  a földet, hol születtünk. Meg aztán, te sem tudtad volna itthagyni szüleid
                  örökségét. Igaz-e? Nem volt más megoldás, emlékezz csak vissza, hány hosszú
                  éjszakát beszélgettünk akkor át álmatlanul tépelődve s magunk sem tudtuk, mitévők
                  legyünk.</p>
               <p>Te akkor vállaltad velem a jövőt, - igaz ugyan, hogy az, akkor szebbnek ígérkezett
                  - de akkor még én sem tudhattam azt, hogy különbség van regáti és erdélyi,
                  görögkeleti és görög­kato­likus román között. S most nem akarsz beleilleszkedni az
                  életembe s nem akarod könnyebbé tenni a sorsomat. Ez a hiba Klára, érts meg hát
                  végre!</p>
               <p>No ne sírjál. ígérd meg nekem, hogy tanulni fogsz. Könnyű az, menni fog, csak egy
                  kis jóakarat legyen benned és egy kis megértés.</p>
               <p>Veszünk egy tanítót - hízelkedi tovább - s mint kislány korodban, írsz, olvasol,
                  szavakat tanulsz s felelni fogsz. Én vizsgáztatlak majd le, én leszek a
                  tanfelügyelő. Még jegyet is adok, osztályzatot, csupa tízesed lesz s aztán még
                  jutalomkönyvet is kapsz, ha szorgalmas leszel. No, kis öreg, ígérd meg nekem!</p>
               <p>Klárát nem hatják meg a jóságos, szelíd szavak, csak hallgat makacsul, nem tud
                  ígéretet tenni.</p>
               <p>- Jutalomkönyv helyett mit kívánsz, mondd, megveszem, akármit kívánsz is. Úgy-e
                  hát megpróbáljuk megint? Én is segítek - s kérlelve szeretettel símogatja az
                  asszony kezét.</p>
               <p>Klára lassan felenged. Ravaszkás kis mosoly fut arcára. Régi vágya egy szép új
                  zongora, amit leányának szeretett volna venni, hogy a rossz, bérelt zongorát
                  visszaadhassa a zsidónak, de hiába hozta szóba eddig, Miron ezer kifogást talált
                  és sohasem volt erre lehetőség.</p>
               <p>Most küzködve önmagával, kiböki:</p>
               <p>- Jó, tanulni fogok, de ennek az ára egy új Bösendorfer és nem a végén, hanem
                  most, azonnal.</p>
               <p>Megbékélten ülnek le a vacsorához.</p>
               
            </div>
            <div type="chapter">
               <head>III.</head>
               <p>A magas, galambbugos székelykapu sarkából kitárva ásít bele a falu unalmába. A sok
                  nyito­ga­tástól elromlott a rozsdás sarok, bizony férfierő kellene ahhoz, hogy
                  mindig helyére illesszék, de a legényfiakat, ki tudja merre kommandírozzák ebben a
                  furcsa világban s így napjában csak egyszer, reggel nyitják ki nagy üggyel-bajjal
                  s csak este csukják be újból.</p>
               <p>Az udvar tele van szórva szalmaszállal és olyanforma képet mutat, mintha egy nagy
                  gazdasá­got ölelne, pedig csak két tehénke, meg a kicsi borjú szomorkodik az
                  istállóban.</p>
               <p>Bözsi, hiába vigyáz, csak nem tudja a szekeret úgy megrakni a két tehénke után,
                  hogy az el ne hulljon s csak kárba megy fele az úton, amíg a mezőről hazaér velük,
                  pedig édesanyja váltig mondogatja, hogy ne rakjon olyan sokat fel egyszerre,
                  hozzon csak egy szekérderékkal, de Bözsi sajnálja a tehénkéket minden nap befogni
                  s így mindig hozzálop a kaszalyból még egy-két villával, hiszen a bátyjai
                  emeletmagasra rakták a szekeret s mégsem hullott szét, pedig ők a lovakkal
                  gyorsabban is haladtak.</p>
               <p>Ma azonban nem maradhat az udvar ilyen rendetlenül, ilyen özvegyasszonyi módra,
                  mert ma kedves vendég érkezik. Fogja a hosszúnyelű vesszőseprűt - a tyúkok vad
                  kotkodácsolással rebbennek szét útjából - s nagyjából összesepri az elhullott
                  szalmahulladékot, felmarkolja s bedobja azt is a sütőkemencébe, ahol már vígan
                  lobog s pattogva ég az ágfa.</p>
               <p>Feje pirosbabos kendővel hátra van kötve s kipirultan szól be a konyhában
                  foglalatoskodó édesanyjához:</p>
               <p>- Anyám lelkem, nézze már meg, jól van-e a hevítés, vethetem-e már bé a
                  kenyeret?</p>
               <p>Anyja feddőleg néz leányára s nem állja meg szó nélkül:</p>
               <p>- Ugyanbiza Bözsi fiam, már esmént elfelejtetted, mikor elég tüzes a kemence? -
                  kotord széjjel az azsaggal a szenet, vedd a peheteget, üsd belé a vízbe, hogy a
                  szalmacsutak tüzet ne fogjon rajta, seperd ki vele a kemence fenekét s dobjál bé
                  egy marék lisztet a meghóttaknak s ha a liszt lángra kap, akkor jól van s vetheted
                  bé a tésztát.</p>
               <p>- No, ízibe próbáld ki s ne kérdezősködjél már annyit - sürgeti tovább Orbánné -,
                  hiszen minden pillanatban megérkezhetik Andráska s még a káposzta sincs
                  odavetve.</p>
               <p>András az öt fiú között a legkisebb, akiből „úr” lesz s akinek majd nem kell az
                  időjárással törődnie, lesz-e termés, nem-e s büszke könnyek fénylenek az
                  öregasszony anyai szemében.</p>
               <p>Repeső szívvel várja most haza legkisebbik fiát, aki levizsgázott az
                  egyetemen.</p>
               <p>Hálával gondol a nagyvárosra, amit egyszer életében, tizenhatban - a meneküléskor
                  - ő is látott, de akkor sok gondja-baja miatt nem vehette jól szemügyre azt az
                  emeletes palotát, ahogy képzeletében él az Egyetem fogalma, mert hiszen emiatt
                  kapott az ő András fia is tanul­mányi szabadságot s ezért nem kellett még neki is
                  hadimunkára bevonulnia, mint a többi négy fiának.</p>
               <p>Nagyot sóhajt. Istenem, mi lesz már azokkal is? Meddig tart még a
                  „koncsentrálás?”...</p>
               <p>Búsan gondol rá, hogy a föld még máig is szántatlan, csak gaz terem benne. Az
                  ősszel sem volt ki vessen, nem lesz a nyáron sem aratás... és mi lesz az adóval?
                  Honnan fogja majd előteremteni, amit a jegyző úr egyre sürget s már a végrehajtót
                  sem tudja tovább borravalózni, hogy adjon még egy kis haladékot, hogy a bornyúcska
                  nőjjön még egy kicsit, amíg eladhassa.</p>
               <p>Ha legalább a két lovat meghagyták volna! Latolgatja fájdalmasan, de azokat is
                  elvitték s ráadásul még az új hámokat is, pedig négyezer lejt adott volt az ősszel
                  értük s most még csak cédulát sem adának sem a lovakért, sem a hámokért.</p>
               <p>Még ezer szerencse - gondolja -, hogy a múltakban, mikor a lovakat sorozták, hogy
                  meg nem adák az ígért „huszonötöt” öreg csontjaira.</p>
               <p>Belássa igaz, hogy egy kicsit eleresztette vala a száját s megmondta akkurátusan a
                  magáét a sorozó uraknak, de hát mégis csak csúfság lett volna a falu szeme előtt,
                  ha lekenik neki akkor azt a megígért huszonötöt - s tenyerével végigsímít hátul,
                  szőttes rokolyája ráncain.</p>
               <p>Meg kell adni, - állapítja meg - jó ember volt az a kapitány úr, hogy leintette az
                  őrmestert, aki már suhogtatta vala a gummibotját s megúszá azzal, hogy elküldték,
                  de nagyon mérgesen valahová Budapestre panasztételre s valami igen cifrát
                  jelenthetett, amit még feléje kiabáltak a törvényes urak, mert akik ott körülötte
                  hallották és megértették, igen-igen kacagtak rajta.</p>
               <p>Dehát ő nem sértődött meg a világért sem, mert ő nem értett az egészből egy árva
                  szót sem s még boldog, hogy nem jára úgy, mint tavaly márciusban a négy nagy
                  legényfia, akik - hogy mindenfelé azt hallották, hogy jőnek a magyarok -
                  nekibátorodának s levágták - uram bocsá... - a ménkő magas rúdról a kötelet,
                  amivel a zászlót fel szokták húzni a rúd tetejébe s odadobták a tanító úrnak,
                  mondván, hogy akassza fel vele magát. De az nem értette meg s nem tudta mire
                  magyarázni ezt a hallatlan bátorságot, hogy levágák s a szót még kevésbbé.</p>
               <p>Aztán elvitték a tanító urat a korcsmába. Iddogáltak s énekelték felállva a régi
                  Himnuszt, amire felrángatták ültő helyzetéből a tanító urat is és csúful reja
                  ordítoztak:</p>
               <p>- Állj fel, ha van Istened, eleget állítottatok tü es münköt, amikor rományul
                  fúttátok az Isten áldd meg a magyart!</p>
               <p>Az öreg asszony még most is keresztet vet magára remegő kezével, amint
                  végiggondolja ezeket a szörnyűségeket.</p>
               <p>...ezután nem úgy fújjuk, értetted-e? - ordították a legények a tanító úr fülébe s
                  egyáltalában nem mü táncolunk már tovább a tü nótátokra, hanem tü a mienkre! -
                  Úgy, ahogy mondjuk! - erősítgették a legények s a hüledező tanító úrnak, hogy
                  jobban elhigyje, még le es kenének egy-két pofot s csúf szavakkal erősen
                  megmocskolák.</p>
               <p>De aztán iddogáltak tovább s megbékéltek. Annyira meg, hogy úgy belejött az ivásba
                  a tanító úr is, hogy már ő sürgette a koccintásokat s tele tüdővel ordította, hogy
                  „eksz” - s a bor locsogott még a pádimentumon is.</p>
               <p>...Hát azt tudod-e, te nyavalyás, hogy „Horthy Miklós katonája vagyok, legszebb
                  katonája!...” s nem nyughatának, míg meg nem tanították erre a nótára a tanító
                  urat es hibátlanul énekelni s még le es fordították neki rományul, hogy megértse s
                  ez aztán annak erősen megtetszett, különösen ott, hogy „...legszebb katonája...”,
                  mert a „legszebb” szóra a tanító úr a mejjit kidüllesztve, akkorákat csapott a
                  kujakjával az asztalra, hogy az üvegek is felborultak s torkaszakadtából üvöltötte
                  hozzá mély meggyőződéssel, hogy ilyen nóta nincs több a világon!</p>
               <p>De aztán próbált sunyin egyezkedni, hogy: jó, jó, szép-szép, de nem lehetne-e úgy
                  fújni, hogy „Károly” király katonája vagyok?... - de a székely legények nem
                  alkudtak, legszebb katonája csak Horthy Miklósnak lehet s ebből aztán esmént
                  összevesztek s esmént elcsattant egy-egy pofon. De aztán esmént megbékéltek. Igy
                  cifrázták reggelig az éccakát s nagy felbuzdu­lásukban úgy leitták magukat s le a
                  tanító úr is, hogy reggelfelé már ő kérte a legényeket, hogy maradjanak: s no még
                  csak egyszer azt, hogy „...legszebb katonája...” - nem bánja ő, ha a Horthy
                  Miklósé is, de úgy érezte, hogy ezt a szöveget pontosan reá írta a szerző s aztán
                  összeölelkezve kivilágos-virradatkor lődörögtek az utcán hazafelé s a tanító úr is
                  nagy önérzettel felváltva énekelt és csuklott hazáig.</p>
               <p>Otthon, mint egy zsup, esett ruhástól az ágyára, de még álmában is mondogatta,
                  „váj frumosz melodi!” - s csurgott a nyála.</p>
               <p>No még aznap leve is nagy ribillió belőle. - Nem győzték a csöndérek essze
                  fogdosni a legé­nyeket a faluban, akik, mikor kijózanodának, azt sem tudták, hol
                  vannak s hogy kerültek oda.</p>
               <p>Pontosan tizenhatot vivének bé ecceribe az őrsre s ott olyan akkurátusan
                  kivallatták őket, hogy nem maradt emberi ábrázatja egyiknek sem.</p>
               <p>A szemük ki s bedagadt, a fülük keményen megvastagodott s kék véraláfutások
                  éktelenkedtek a képükön. Legtöbbje meg is sántult s még a jó zekeujjosuk is le
                  vala szaggatva róluk, pedig a vasárnapi gúnyájukban voltak.</p>
               <p>Mikor vitték őket párosával összekötözve bé Brassóba a hadbíróság elé, még a
                  szülőanyjuk sem ismerte fel, melyik az ő kedves fia, úgy elváltozának s úgy
                  meghitvánkoztak egy nap alatt.</p>
               <p>Aztán ott tartották őket vagy három hónapig s fúrton-furt vallatták, de úgy, hogy
                  már a hetedik bőrt is leszedték róluk.</p>
               <p>Nem győzték izengetni haza, hogy mindent adjanak el, amit csak lehet, de hamar és
                  siessenek a pénzt béhozni, mert már nem bírják tovább a vallatást s nincs is már
                  semmi mondani­valójuk, mert már mindent bévallottak.</p>
               <p>Mikor a gazdák eladhatták marhájukat, téli tüzelőjüket s pénzt csinálhattak
                  mindenből, amiből csak lehetett s bévivék Brassóba, - a pénz láttán - a hadbíró
                  urak szíve is megesett, mert hát ők is csak emberek s bennük is van lélek és
                  kirugták a legényeket az oda becsődített sok rabló­gyilkos közül, akik még
                  maradtak az árvák, mert nem volt mégcsak kecskéjük sem, amit eladhattak volna,
                  hogy váltságdíjat fizethessenek a törvényes uraknak.</p>
               <p>Aztán, meg sem melegedhetének a szülői ház ölén, máris békoncsentrálták őket s
                  most valahol Bukovéniában ássák a sáncot.</p>
               <p>...Vajjon milyen falu lehet az a Bukovénia - tusakodik tovább öreg Orbán Móziné -,
                  ahol annyi sáncot kell ásni, hogy a falu összes legényeit oda vitték; - és ha sánc
                  eddig nem volt, így tavasszal hol folyt le az a töméntelen sok hólé?</p>
               <p>Aztán fájószívvel jut eszébe, hogy egyiknek sem volt meleg gúnyája, mikor elvitték
                  őket s szegény Dénesnek, még a lábujja is ki volt esve a lábbelijéből.</p>
               <p>Elgondolkozik. De honnan vegyen neki másikat, mikor nincs már mit eladni, mert
                  amit lehetett, azt már eladta az - énekszóért. Amit pedig Bözsivel a télen
                  szőttek-fontak, abból Andrást kellett elindítani az egyetemre.</p>
               <p>Tovább tünődik, mi lesz Bözsivel is? Most volt csak gyermek s már időtöltött kezd
                  lenni ő is. Aratáskor tölti bé a huszonhét esztendejit s már egy kicsit megütődött
                  a sok, neki nem való nehéz munkától s idestova vén leány lett. Pedig takaros,
                  jódolgú a lelkem s még sincs aki elvegye, mert a gazdalegények csak úgy
                  házasodhatnak ma meg, ha a fehérnéppel legalább egy pár ökröt s egy-két pászma
                  földet is kapnak, mert mind nyakig vannak eladósodva.</p>
               <p>Az őrmester, - az elvenné, mert eleget nyüszkölődik utána s váltig mondogatja,
                  hogy „draguca, jöjjön utánam feleség...” - Jó ruhája van, eleget ágál, jó fizetése
                  is lehet neki, mert csak két esztendeje, hogy a faluba jött s már is szép kőházat
                  épített itt, holott ők még csak egy néhány új zsendelyt sem bírtak a gazdaság
                  mellett venni, hogy legalább itt-ott bédugdoshatták volna a lyukakat a háztetőn,
                  hogy a hijuban bé ne ázna a tapasz s a gerendák mellett éppen ne a szobába
                  csurogna bé az eső, mert annyi cserépedény sincs feleslegben, amit
                  szétrakhatná­nak, hogy a vizet felfogja.</p>
               <p>Jó párti volna - gondolja -, de hát - s itt mély ráncba fut két öreg szeme - ennél
                  többet egy szót sem tud magyarul s aztán ő, a nagyanyó, hogy beszélgetne majd az
                  unokáival?</p>
               <p>Unoka! S le kellett ülnie erre a gondolatra. Neki még egy sincsen, pedig már
                  hetvenedik életévét tapossa. Gondoktól gyötört, álmatlan éjszakáin pedig hányszor
                  gügyög képzeletben az unokákkal s már a nevüköt is szétosztotta. És hogy vágyik
                  már öreg szíve, hogy valaki őt „nagyanyámnak” szólíthassa.</p>
               <p>De még remény sincs rá. És - még sem lehet. Nem, nem, hajtogatja magában. Bözsiből
                  nem lehet „doamna”, ő csak székely asszony lehet, amilyen az anyja is volt.
                  Szegény ura sírjában is megfordulna, ha megtudná, hogy egyetlen leányát odaadta
                  egy ilyen jött-mentnek - s pedig maholnap számot kell neki adjon arról, hogy
                  hogyan sáfárkodott az életben egyedül és hogyan viselte gondját korán itthagyott
                  gyermekeinek.</p>
               <p>Büszkén siklik át gondolata Andrásra, az ő kicsi fiára, akiről majd boldogan fog
                  számot adni meghót urának, mert azt „úr”-nak nevelte, ügyvédnek! Mert az lesz, ha
                  az Isten is megsegíti - s nyomban kiderült sok gondtól barázdált arca. - Azt már
                  régen elfelejtette, hogy mennyit nélkülözött miatta.</p>
               <p>De megérte, mert Andráska ügyvéd lesz! - s éppen olyan okos, mint Kovács doktor
                  úr, sőt, okosabb. Jobb tanácsokat fog ő adni a bajbajutott embereknek, mint a
                  híres Kovács úr, aki, mikor bajba juta szegény Áron sógor a „revizió” szóért, amit
                  a korcsmában kimonda, azt a tanácsot adta neki, hogy a törvény előtt, a
                  tárgyaláson mondja azt nyugodtan, hogy ő nem „reviziót”, hanem „konverziót”, -
                  vagy mi a sújt mondott.</p>
               <p>Igy is leve, ő jó nyugodtan bémondta a konverziót.</p>
               <p>Szegény Áron sógor hát hogyne fogadta volna meg a jó szót?! De mikor ott a
                  tárgyaláson az urak megkérdezték, hogy: no öreg, ha azt mondta, akkor hát mondja
                  meg most, mit jelent az a szó, hogy konverzió? - úgy belezavarodott a jámbor, hogy
                  nagyfrissen kivágta, hogy hát ő hogyne tudná?!... Hát azt, mikor jőnek a
                  magyarok.</p>
               <p>Szentül hitte, hogy jól felelt, mert nagyot serített bajuszán s alatta
                  elpisolyodott s meg volt magával elégedve. Az urak sem kérdezének tőle egyebet,
                  semmit, csak igen komolyan essze­néztek. Áron sógor nem győzte harcsabajuszát
                  igyengetni még kijövet sem s igen-igen büszke volt rá, hogy ő, hogy túljárta az
                  urak eszit. De osztán egy hét múlva kihirdették az ítéletet s Áron sógor még es
                  egy esztendőt kapa a „konverzió” szóért s még a házacskája is reja ment vala.</p>
               <p>No hát, azt ő tudja bizonyosan, hogy az ő fia, az ő Andráskája ilyen furfangos
                  tanácsokat majd nem fog adni senkinek, amibe így bele lehet zavarodni.</p>
               <p>Ijedten pillant a kakukkos órára, melyről még tizennégyben beadta volt a
                  rézsúlyokat a jegyző úrnak, hogy öntsenek belőle ágyút s azóta csak kő
                  helyettesíti azokat. Az óra ugyan jól jár, csak az jár rosszul, aki utána
                  igazodik. Csak most vasárnap is lekése a litániáról miánna, mivel a harangszót sem
                  hallotta meg, mert hát egy kicsit már nagyot is hall.</p>
               <p>De nem baj - gondolja -, ha egy kis pénze akad, rendes súlyokat tetet az öreg
                  órára, csupa rézből s a követ kidobja. Majd amikor András kész lesz, kész ügyvéd s
                  irodája is lesz, sőt talán még kisasszonya is, aki majd masinán fog írni s nem
                  pennával. Akkor majd egy ép csíkifazakat is fog venni, esetleg udvarhelyit, valódi
                  korondit káposzta főzni, mert ezt a meg­levőt még a penefernumjában hozta volt és
                  már jó húsz esztendeje, hogy megcsorbásodott s az egyik füle is hiányzik neki. Ezt
                  már nem lehet jó alkalmatosan felrázni, mikor a káposzta fő benne.</p>
               <p>Pedig most kellene, hogy a legjobban főjjön, mert a gyöngyös is benne van, amit a
                  disznóölés óta tartogat kedvenc fia számára, aki azt szereti legjobban a
                  káposztában.</p>
               <p>Tovább tipeg-topog a tűzhely körül. Magában pusmog. Megfújja a széket, egyet törül
                  rajta kötényével s képzeletben már ott látja ülni András fiát, - a leendő ügyvédet
                  s nagy megtiszteltetéssel és szerető szavakkal mesélget neki a hazai
                  dolgokról.</p>
               
            </div>
            <div type="chapter">
               <head>IV.</head>
               <p>Katonás rövidséggel, írásbeli parancsot kap őrnagy Miron Popa:</p>
               <p>Jelentkezzék kihallgatásra az ezred irodájában!</p>
               <p>Szíve nagyot dobban az örömtől. No hála Istennek, végre talán sikerül az oly
                  régóta várt és esedékes előléptetés, ami miatt mindig a mellőzés keserű íze
                  fojtogatta torkát.</p>
               <p>A legutolsó számú hivatalos közlöny - igaz, hogy csak a napokban érkezett meg s
                  bár ő tüzetesen átböngészte az egészet, de saját nevét nem tudta benne felfedezni
                  az előléptetettek között, noha éppen tízet rángattak elő olyant, akik rang-sorban
                  utána következtek. De hátha őt most soronkívül léptették elő s nem várnak a
                  következő hivatalos lap megjelenéséig.</p>
               <p>Most, egészen biztosan csak ezirányban lesz a kihallgatás és az is meglehet, hogy
                  csak ezután a kihallgatás után fogják az előléptetésre felterjeszteni s az sincs
                  kizárva, hogy kárpótolni is fogják az eddigi mellőzésekért.</p>
               <p>Alig bír elaludni az izgalomtól s álmában már egy fokkal magasabb rangban
                  tetszeleg magának.</p>
               
               <p>Korán ébred s fürgén ugrik ki az ágyból.</p>
               <p>A keze remeg a borotválkozásnál s megvágja magát. Élénk piros vér serked ki arcán.
                  Bosszú­san nyomkodja meg timsóval. Különös gonddal öltözködik. Nikoláj forgolódik
                  körülötte s minden darabot kezébe ad. Nyújtja a csizmákat. Gazdája kikapja kezéből
                  s vésztjósló szemmel megforgatja.</p>
               <p>- Te állat! - ordítja. - Hol a szemed? Elég fényes ez neked? - s már repülnek is a
                  csizmák a Nikoláj megszeppent fejéhez.</p>
               <p>- Nézz jól körül, - parancsol tovább, add a púderos pamacsot. Vedd a kefét, keféld
                  le jól mégegyszer a ruhámat.</p>
               <p>Tükörbe néz, belemosolyog. Felteszi kerek tányérsapkáját, kesztyűket vesz,
                  megelégedve néz vissza még a tükörbe, aztán könnyű léptekkel halad a lépcsőkön
                  lefelé. Kettőt-hármat vesz egybe, hogy mielőbb az utcán lehessen.</p>
               <p>Kellemes, enyhe tavaszi szél fujdogál s ő még dudorászik is magában. Nagy
                  ugrásokkal halad előre, kerülve a gyalogjárón az elolvadt hó okozta pocsolyákat, -
                  mert hát, nem lehet sáros egy román királyi őrnagy csizmája.</p>
               <p>De miért is nem javítják az utcákat soha, hiszen az ország gazdag, juthatna erre
                  is pénz, ha - el nem lopnák - s óvatosan körülnéz nyomban, nehogy valaki
                  honfitársai közül belásson a gondolatai mögé és főleg nehogy egy kisebbségi
                  kiolvassa gondolatait. Mert, bár ő beismeri magában, hogy mindenki lop, aki csak
                  teheti, ki többet, ki kevesebbet, dehát mirevaló Erdély, a nagy hozomány, ha még
                  ennyi haszna sem volna belőle az utódoknak, hogy vagyonosod­janak kedvükre! Sőt,
                  egyenesen nemzeti érdek, hogy vagyonosodjanak. No meg aztán, ez színtiszta székely
                  vidék s ha annakidején a magyar állam nem akarta volna, hogy a székelyek nyakig
                  sárba járjanak, akkor miért nem gondoskodott az utcák kövezéséről. És igazán nem
                  érti meg, hogy arra sem gondoltak, hogy az utódok milyen kényesek a csizmájukra,
                  nem is beszélve a bocskorról, amibe éppenhogy belemegy a sár.</p>
               <p>Gyorsan megérkezik a kaszárnya elé. Karórájára néz, de még nincs kilenc óra,
                  túlkorán jött, várnia kell s türelmetlenül sétál előtte végig kétszer-háromszor
                  is.</p>
               <p>Végre kilenc óra. Bemegy. Boldogan kopog az ezredparancsnok ajtaján s feszes
                  vigyázzban, mosolyogva jelentkezik.</p>
               <p>A parancsnok azonban nem hajlandó barátkozni. Szigorú ridegségbe merevedik Miron
                  láttára. Bozontos szemöldökeit összehúzva, hideg udvariassággal hellyel kínálja
                  meg az előtte álló őrnagyot, de kezet nem nyújt neki. Mélyeket szippant finom
                  cigarettájából s csaknem hangosan fújja ki a füstöt és sűrűn hunyorgat a szemébe
                  áradt füsttől. Nagyokat hallgat. Keres valamit az íróasztalán összegyült
                  iratokból.</p>
               <p>- Ez az! - csap rá egy iratra.</p>
               <p>Arca kemény, hangja ágaskodik.</p>
               <p>- Őrnagy úr, ön, mint a román kir. hadsereg tisztje, nem szolgálja a nemzet
                  érdekeit, nem szolgálja a nemzeti eszméket!</p>
               <p>Pattog a szava s merőn néz az előtte álló alacsonyabb rangú tisztre, aki
                  halottfehér lesz a hallottakra.</p>
               <p>Csak némán bámul. Nem érti az egészet, nem tudja ködbeborult agya felfogni a vádat
                  s dermedten áll és vár.</p>
               <p>- Az ön leánya - folytatja a parancsnok - Kolozsvártól Brassóig utaztában
                  állandóan magyarul beszélgetett egy kisebbségi fiatalemberrel! - Itt a
                  feljelentés!</p>
               <p>Miron nem tud megszólalni. Megreked a szó a torkán.</p>
               <p>- Nem tudná őrnagy úr, hogy ez súlyos, nemzetellenes vétek? - majd nehéz
                  hangsúllyal folytatja:</p>
               <p>- Ezért önt a nagyvezérkar büntetésből áthelyezi Besszarábiába, ahol majd nem lesz
                  alkalma családjának magyarul beszélnie. Megértette? Elsején indul! - végeztem. -
                  És most ridegen kezet nyújtott Mironnak.</p>
               <p>A kihallgatásnak vége.</p>
               <p>Miron Popa szeretne valamit mondani, valamit kérdezni, hátha csak félreértésről
                  van szó, de a kihallgatás befejeződött, a parancsnok más ügybe feküdt bele, nem
                  lehet kérdezni semmit. Szédelegve tiszteleg.</p>
               <p>Arcából lefutott minden csepp vére s úgy érzi magát, mintha fejbevágták volna egy
                  dorong­gal. Összefut minden a szeme előtt és támolyogva megy ki a kaszárnyából.
                  Nem tudja gondo­latait rendezni.</p>
               <p>Értelmetlenül ismételgeti magában, - feljelentettek! - s csak most ötlik eszébe,
                  hogy éppen Marika miatt!</p>
               <p>Marika! Az ő büszkesége! Magyarul beszélt valahol!...</p>
               <p>Gondolkodik, maga is belátja, hogy ez bűn Marikától, súlyos bűn, forgatja fejében
                  a parancsnok szavait: nemzetellenes vétek!</p>
               <p>Nem is hiszi el Marikáról. Ez csak rosszindulatú feljelentés lehet ellene. És
                  kutat magában. Ki lehet neki ekkora ellensége?</p>
               <p>De elűzi magától ezt a gondolatot. Az nem lehet, hiszen neki nincs is személyes
                  ellensége, hiszen ő soha a légynek sem ártott és csak jót tett, aki hozzáfordult s
                  mégcsak irígye sem lehet, mert mit irígyelnének tőle? - hacsak azt nem, hogy évek
                  óta háttérbe van szorítva és nem tud haladni pályáján. És nem jut eszébe senki,
                  akiről feltehetne ekkora rosszindulatot.</p>
               <p>Elfelejti a szellemet, ami Nagyromániát uralja.</p>
               <p>Marika beszél franciául, németül, sőt angolul is s az még sohasem volt baj, pedig
                  apai büszkeségét legyezve ő maga is sokszor megszólaltatta leányát idegen
                  nyelven.</p>
               <p>Ellenben magyarul beszélni? Az tényleg vétek, ezt ő maga is belátja. Sőt, bűn
                  Marikától. Hiszen tudhatná - már nem gyermek -, hogy a magyarok legnagyobb
                  ellenségei Nagyromá­niának s mindig határ-reviziót sürgetnek s mindig izgatják a
                  kedélyeket s nyugtalanítanak az ilyen oktalan reviziós mozgalmakkal.</p>
               <p>Még az itt élők is állandóan konspirálnak. Nem tudnak már végre belenyugodni abba,
                  hogy Erdély a románoké s az is marad!</p>
               <p>Sőt, nem is igen titkolják aspirációjukat az egész Erdélyre, amit pedig ők ezer
                  évig csak bitoroltak!</p>
               <p>Ha legalább az itt élő székelyek csendesen viselkednének! De látszik a szemük
                  villanásából a határtalan és engesztelhetetlen gyűlölet s a jövőbe vetett reményük
                  hite.</p>
               <p>Ez nem feltevés. Ezt én látom a legjobban feleségem családjában - gondolja Miron
                  -, akik még előttem sem titkolják gyűlöletüket s állandóan szememre vetik minden
                  sérelmüket, mintha én egyedül alkottam volna meg Nagyromániát s annak minden
                  bűnéért egyedül én volnék felelős.</p>
               <p>És nem átallják, még előtte is, az ő fajtáját egyszerűen csak „oláhok”-nak
                  titulálni. Őket, a dicső rómaiak egyenes leszármazottait! - mernek vitatkozni
                  vele, a hadsereg tisztjével, hogy Románia csak 1859-ben alakult, amikor Oláhország
                  és Moldva közös fejedelem alatt egyesült és merik vitatni, hogy ez a föld az ők
                  ezeréves birtokuk.</p>
               <p>Hálátlanok, elfelejtik azt is, hogy ő, Miron, hányszor kimentette sógorait, mikor
                  azoknak a katonaságukkal bajuk volt.</p>
               <p>Utolsók! - állapítja meg vad dühvel.</p>
               <p>...És Marika még magyarul mer beszélni!</p>
               <p>Igaza van a parancsnoknak, mikor azt mondja, hogy ez vétek. - És az asszony! A
                  feleség! Még arra sem volt kapható annyi időn keresztül, hogy megtanulta volna új
                  hazájának ékes anyanyelvét. Csökönyös, mint az egész fajtája.</p>
               <p>Egy életen át szégyenkeznie kellett miatta még a puccerje előtt is. Nem elég neki
                  az, hogy annakidején meggondolatlan szülei - akik vállalták a gőgös magyar urak
                  jobbágykenyerét - őt, itt Erdélyben hozták világra s még ráadásul görögkatolikus
                  vallásra keresztelték s ezzel szégyen­bélyeget sütöttek az ő és kicsi fia életére,
                  jövőjére, aki a keresztségben apja vallását követte s leánykája pedig az anyjáét,
                  aki pedig pláne református.</p>
               <p>Csak szenvedés jutott osztályrészéül.</p>
               <p>Ifjú korában a magyar Ludovikán, majd későbben a magyar hadseregben enyhe
                  megvetéssel az „oláh” jelzővel különböztették meg, éppen vallása és neve miatt. -
                  Most a román hadse­regben, ugyancsak vallása és családja miatt csúf szóval
                  „boanghine” - magyarnak csúfolják.</p>
               <p>S most még ez is! Feljelentették, ahelyett, hogy előléptették volna, amit már
                  olyan szív­szakadva várt.</p>
               <p>Kegyetlenül vette üldözőbe a balsors.</p>
               <p>Hol itt az igazság!?</p>
               <p>Ez hát a jutalma annak, hogy itt maradt?</p>
               <p>Egész lelke egy lázongás a sorsa ellen s ha nem restelné, ott sírná el magát
                  fényes unifor­mi­sában, az utcán.</p>
               <p>Dühösen símít végig bajusza helyén. Közeledik lakása elé, de hirtelen meggondolja
                  magát s nagy kanyart vesz.</p>
               <p>Nem mehet még haza, szüksége van a magányra, hogy lelke háborgásait levezesse és
                  gondolatait rendezhesse, de különben is határoznia kell.</p>
               <p>Irígyen gondol Ionel Popescu kollégájára; annak is magyar nő a felesége, de az
                  tudott annyira erélyes lenni, hogy kiküszöbölte házából a magyar beszédet és
                  gyermekei még csak nem is tudnak ezen a nyelven s nem kompromittálhatják apjukat
                  úton-útfélen, mint az övéi. Magában és erélytelenségében keresi a hibát.</p>
               <p>Egyenesbe veszi az utat, már nem látja a szürke pocsolyákat, melyeket nagy
                  csuppanásokkal frecskel szét lábai alatt.</p>
               <p>Jó, elmegyek - határozza el. - Nem válok el ugyan az asszonytól, de itthagyom. Ne
                  szégye­nítse tovább az életemet. A kis Miront magammal viszem s beadom valami
                  intézetbe. Ott majd elfelejt magyarul beszélni s majd elfelejti azt is, hogy az
                  anyja valaha is magyar volt.</p>
               <p>S a leányka? - maradjon az anyjával!</p>
               <p>De majd kiszakad a szíve a fájdalomtól s lelkiismeretét próbálja megnyugtatni.</p>
               <p>Elvégre, ő mindent megtett érte, amit egy apa megtehet. Neveltette, taníttatta,
                  maholnap végez - és aztán sorsára bízza. Úgyis csak az anyja fajtájához húz, nem
                  hozzá.</p>
               <p>S mély lehangoltságban, célnélkül rójja tovább az utcákat, pedig már a delet régen
                  elharan­gozták.</p>
               
            </div>
            <div type="chapter">
               <head>V.</head>
               <p>Az egyesülés országos ünnepe „zecse máj” - május 10. - következik. Napokkal előbb
                  meg­indulnak a katonai fogatok a katonákkal, kezükben baltával s járják a székely
                  erdőket zöld lombért, hogy méltóképpen díszíthessék fel az ünnepi tribünöket s
                  koszorú füzéreket fonhassanak az állami épületek megkopott falaira.</p>
               <p>Ugyancsak napokkal előbb méteres falragaszok hirdetik, majd írásbeli rendeleteket
                  küldenek szét, hogy minden felekezet templomában hálaadó istentiszteleteket kell
                  tartani a boldog egyesülés ünneplésére. A házakat köteles mindenki díszesen
                  fellobogózni. Az erkélyekre „perzsa”-szőnyegeket kell kiteríteni, este pedig
                  minden ablakot ki kell világítani, mialatt - az ünnep befejezéseképpen -
                  fáklyásmenet fog felvonulni a város utcáin, élén a katonasággal és zenekarral.</p>
               <p>Az iskolák töméntelen növendékei már hetekkel előbb nem foglalkozhatnak mással,
                  mint tanulják a magyart gyalázó „hazafias” dalokat, szavalatokat és
                  díszmenetpróbákat rendeznek a felvonulásban való részvétel céljából.</p>
               <p>A városka szabályos négyszögletű főterét ellepi az ünneplők tarka sokasága, a
                  jövevények ijesztő tömege.</p>
               <p>Csaba népe, az őslakók - mély letargiába süllyedve - meghúzódnak otthonukban s aki
                  csak teheti, távol marad az ünnepségtől, noha az előkelőség díszesen nyomtatott
                  „Invitaciókat” kapott a tribünre.</p>
               <p>A főtéren gyűl az embersereg. Katonaság, „strezserek” országőr alakulatok
                  ficsurjai. Állami iskolák megszámlálhatatlan növendékeinek hosszú sora,
                  kieresztett ingű - fotás viseletükben.</p>
               <p>Kövérre hízott, villogó, szúrószemű, szakállas fekete orthodox pópák egész sora
                  vonul fel püspöklila, széles szalagokkal a reverendájukon, kezükben füstölgő
                  tömjénezővel, melyet szün­telenül lóbálnak a közönség felé; de mintha inkább saját
                  nagyságukat tömjéneznék és öntelt méltósággal foglalják el helyeiket a számukra
                  fenntartott emelvényen, ahonnan acsarkodó tüzes beszédekkel hintik a gyűlölet
                  magvát s buzdítják az egybegyülteket a nemzeti eszme fokozottabb
                  ébrentartására.</p>
               <p>Mindegyik szónok, a már szállóigévé vált „nici o brazde!” - egy barázdát sem!
                  jelszóval végzi be úszító beszédét, melyet gyilkos gesztusok kísérnek.</p>
               <p>A város visszhangzik a „hurrá”-tól s minden hurrá után tust húz a
                  katonazenekar.</p>
               <p>A főtér közepén kemény bükkfahasábokból felállított óriási máglyát petróleummal
                  leöntik és meggyújtják s a felcsapó, füstölgő lángot, sziu-indiánok módjára
                  üvöltve, kolonba összeölelkezve, órákon át táncolják körbe.</p>
               <p>Himnuszuk dalfoszlányai még a levegőben úsznak, mialatt 7-8 éveseknek látszó,
                  piros egyen­sapkás kis székely fiúk összeölelkezve szorosan, mint ahogyan azt a
                  felnőttektől látták, torkukszakadtából fújják a tér túlsófelén: „Árpádapánk ne
                  féltsd ősi nemzeted...” dallamára: „Károly király ne vess búzát a földbe, jön a
                  magyar, kitapossa belőle...”</p>
               <p>Botra támaszkodó öreg nyugdíjas kétségbeesetten fenyegeti meg a gyermekeket:</p>
               <p>- Hogy mertek ilyent énekelni? Ki tanított erre, hiszen ezért apátokat
                  becsukják!</p>
               <p>Az apró gyermekek, nem sejtik a veszélyt s öntudatosan visszakacagnak az öregre s
                  tovább szaladva - ha lehet - még hangosabban énekelik tovább a dalt.</p>
               
               <p>Mint minden helységnek meg van a maga „falubolondja”, úgy ennek a kis városnak is
                  meg van a maga „Kálmán”-ja, akin az idő nem fog s aki emlékezet óta egyformán,
                  változatlan külsővel, belsővel rendelkezik s furkósbotjával riasztja maga körül a
                  vele incselkedő utcagyerekeket, akik kacagva hergelik a szerencsétlen
                  féleszűt.</p>
               <p>Kálmán, rongyaiba burkolódzva, a hetykén sétáló kényes tiszt urak közé vegyül s
                  azokat szórakoztatja. Ő az általános érdeklődés középpontja. Szaporán hadarja,
                  majd dühösen kiabálja:</p>
               <p>- „Mindent vissza, mindent vissza!” - úgy, ahogyan ő ezt a tavasszal a Felvidék
                  vissza­foglalása idején a rádióból hallhatta és habzó szájjal küldi a tiszteket
                  oda, ahonnan jöttek s ugyanezt végnélkül ismételgeti.</p>
               <p>Mindenkit „Jóskának” nevez.</p>
               <p>A tisztek eleinte élvezik a félkegyelmű beszédét, később tudni szeretnék, hogy
                  miket mond olyan fáradhatatlanul és végnélkül s tolmácsot kerítenek. Aztán
                  módfelett felháborodnak, mikor a beszéd értelmét megtudják s parancsot adnak a
                  legközelebbi rendőrőrszemnek:</p>
               <p>- Azonnal vasraverni, bevinni a rendőrségre, kiszedni belőle, hol és ki tanította
                  ezekre a hallatlan merészségekre.</p>
               <p>Beviszik a szerencsétlent, lökdösik, rugdossák, majd a magyarul tudó rendőrfőnök
                  elé kerül, aki cigarettával kínálja meg s jóságosan, barátilag biztatja:</p>
               <p>- No, Kálmán fiam, ülj le ide a padra, szívd el ezt a cigarettát, aztán szépen
                  mondd el nekem, hogy ki tanított azokra, amiket te mondogatsz.</p>
               <p>Kálmán meghökken s mintha hiányzó féleszét visszanyerte volna, kiabálni kezdi:</p>
               <p>- Éppen te mondtad Jóska, éppen te mondtad, ne tagadd Jóska, éppen te mondtad s
                  felugorva erősen hadonászni kezd a rendőrfőnök orra előtt.</p>
               <p>A „séf” meghökken, hogy még ő kerülhet bajba ilyenformán s riadtan rendelkezik
                  legényei­nek, hogy pofozzák meg jól és dobják ki ezt a bolondot, mert még őt hozza
                  gyanuba.</p>
               <p>Szegény Kálmánnak minden mindegy, mert mihelyt az utcára kerül, habzó szájjal
                  újból csak kiabálja még dühösebben:</p>
               <p>- „Mindent vissza! Mindent vissza!”</p>
               <p>Igy vegyül néha derű is a borús napokba.</p>
               
            </div>
            <div type="chapter">
               <head>VI.</head>
               <p>Nyirkos, párás a levegő nagyon, lassan indul a nyár. Már június végefelé jár az
                  időkereke s még nem lehetett a szabadban fürödni, mert ha itt-ott volt is
                  napsütés, az éjszakák hűvösek s nem melegedhetett fel az Olt vize és az eső is
                  csaknem minden másodnap végigveri a földet.</p>
               <p>Még csak az elmult héten is be kellett fűteni a lakásban. Ma azonban, minden
                  átmenet nélkül gyönyörű idő van, tüzesen süt a nap. Úgy látszik az időjárás végre
                  megemberelte magát s beköszöntött a nyár végérvényesen. Forrón süt a nap a
                  búzatáblákra s dúsan érleli a székely kalászt. Az Olt felett a köd is eloszlott s
                  meleg pára száll a rétekre. Az udvaron levő rózsafák dúsan bontogatják friss
                  hajtásaikat, melyek eddig vérszegényen sárgultak, de most szemmel­láthatóan
                  élvezik a napsütést, az életet.</p>
               <p>Ágnes, - dr. Kovács felesége, aki csendes, halkszavú asszony, túl a negyvenen -
                  nagy szeretettel vizsgálgatja palántáit és saját kezeivel ültetett csemetefáit.
                  Bosszúsággal állapítja meg, hogy a kertész megint becsapta, mert az ősszel
                  ültetett fák közül egy sem hajtott ki, pedig az állami kertészetből való, nemesnek
                  mondott csemeték voltak. Ásót kerít elő, kiemel egyet a földből s meglepetve
                  fedezi fel a rozsdás vasszeget, mellyel a gyökér a tőhöz van szegezve.</p>
               <p>Nem érdemes bosszankodni, - gondolja - hiszen már régen hozzászokhatott ahhoz,
                  hogy senkiben sem bízhatik, ha az egyszer a többséghez tartozik és úgy sem volna
                  célja annak, hogy számon kérje.</p>
               <p>Felsóhajt. Vajjon mikor érem örömét már legalább a gyümölcsfáimnak, hiszen úgy is
                  oly kevés öröm adódik az életben.</p>
               <p>A sors adósa maradt a gyermekáldással, ami legfájdalmasabb pontja életének. Úgy
                  segít magán, hogy minden nyáron a vakációban kölcsön vesz magának egyet népes
                  familiájából, akik ideig-óráig felderítik napjait s felejtetik örökös, titkos
                  bánatát, amit a gyermektelenség gyötrelme okoz.</p>
               <p>Meleg szeretettel hívja magához őket. Tutujgatja, becézi, szórakozik velük, de
                  csakhamar ráun ezekre is és terhére válnak. Most Marikán van a sor, akihez szintén
                  rokoni szálak fűzik. A fél magyar, fél román leánykát magyar szíve viszi a rokon
                  magyar levegőjű házába, ahová apja nem szívesen engedi ugyan, de anya és leány
                  akarata győzedelmeskednek.</p>
               <p>A szomorú asszony azonban legtöbbször virággal és gyümölcsfákkal beültetett
                  kertjébe menekül s magát kritizálva megállapítja, hogy azért nem teremnek még a
                  fák, mert mindenből sokat ültetett s most, hogy elterebélyesedtek, olyan sűrűek,
                  hogy koronájuk egybeolvadt s nem bírnak gyümölcsöt hozni. Most azonban már nagyok
                  s nincs szíve hozzá, hogy egyet is kivágasson belőlük.</p>
               <p>Ellenben a diófa termett az ősszel hét szemet, - igaz, az is csak aprókat,
                  kócosokat - de mégis boldog örömmel szemléli, hogy az idén tele vannak az ágak
                  termő barkákkal s meghatottan áll a fa alatt, amit szintén saját kezével
                  ültetett.</p>
               <p>Most Marika hangját hallja, amint vídám csengéssel nevét kiabálja:</p>
               <p>- Ágnes néni, merre van? - s alig indul feléje Ágnes, a kislány már a nyakába
                  csimpaszkodik s hizelkedve bujik hozzá kérlelve, mennének el ma az Oltra
                  fürödni.</p>
               <p>- Igazán olyan gyönyörű napsütés van, az Olt vize is már meleg lehet s jó helyet
                  is tudok a malomnál, ahol nincsenek is többségiek - azok a nyilvános strandra
                  járnak - itt fizetni sem kellene - s minden érvet összehalmoz, ami számításba
                  jöhet és amivel gondolja, hogy nagy­nénjét megnyerheti tervének.</p>
               <p>- Jöjjön el édes Ágnes néni, - mondja kedvesen könyörgésre fogva a dolgot s mivel
                  Ágnes még mindig habozik, zavartan vallja be, hogy ott lesz Orbán András is,
                  akivel a délelőtt úgy futtában találkozott az utcán s akivel megegyeztek, hogy
                  kimennek délután fürödni. És addig nem tágít Ágnes mellől, amíg végre ígéretet nem
                  kap.</p>
               <p>Megsürgetik az ebédet, hogy korán kimehessenek.</p>
               <p>Marika boldogan rakja be a fürdőruhákat a magával hozott zipzáros piros
                  lakktáskába s nem győz nagynénjének eleget kedvében járni, nehogy az meggondolja
                  magát.</p>
               <p>Fűtötte kedvét Orbán András, aki csak a vele való találkozás miatt jött be egyik
                  közeli faluból egy alkalmi szekéren.</p>
               <p>Alig ülnek azonban le az asztalhoz, hirtelen elbújik a nap s gyors nyárizápor
                  paskolja végig a földet.</p>
               <p>Marika kétségbeesetten áll az ablak mellett s panaszosan nézi az utcán
                  bugyborékoló esőcseppeket, melyet gyorsan beszív a föld.</p>
               <p>A délutáni kirándulás kútbaesett, mert ha még ki is sütne a nap, vizes lett a rét,
                  amely az Olthoz vezet.</p>
               <p>Duzzogva vesz egy könyvet a kezébe, hogy búját valahogy levezesse, de gondolatai
                  máshol járnak. Új programmon töri a fejét.</p>
               <p>Mi lesz Andrással? Hogy fog vele mégis találkozhatni? S bár a 8-ik lapnál tart,
                  visszafordít az elsőre, mert észreveszi, hogy csak a szeme olvas, de agya eddig
                  még egy sort sem fogadott be s előlről kezdi az olvasást.</p>
               <p>Hirtelen ötlettel becsapja a könyvet s újból megszólal:</p>
               <p>- Ágnes néni! Ha már elromlott a délutáni fürdés, nem mehetnénk-e el ma a moziba?
                  - s kérő szemekkel néz nagynéniére.</p>
               <p>Ágnes a fejét csavargatja.</p>
               <p>- Nem Marika, én nem megyek. Nem értem meg a magyarázó szöveget s engem fáraszt a
                  képre is, a tolmácsra is figyelnem. S panaszosan mondja, hogy a világ bármelyik
                  nyelvén mehet a film is, csak éppen magyarul nem, még a mozifelirat sem s
                  elkeseredett harag bugyog szavaiban.</p>
               <p>- Isten mostoha gyermekei csak mi vagyunk Marika, a székelyek! S addig nem is
                  megyek soha többé moziba, míg a magyarázó szöveg magyarul is nem megy.</p>
               <p>Marika reménytelenül hajlik újra könyve fölé s mind a ketten elhallgatnak.</p>
               <p>Csak a fali óra ketyeg.</p>
               <p>Ágnes a rádió melletti fotöjben ül s ölbehullott kezekkel néz maga elé.</p>
               <p>Rápillant az órára s megszokott mozdulattal nyitja ki a kis Telefunkent s amíg az
                  bemeleg­szik, azon tünődik, mit kellene kieszelnie valami újat, amit még nem
                  hozott fel indoknak, hogy útlevelet kaphasson végre a sorozatos utasítások
                  után.</p>
               <p>Már halálos beteg is volt, de kérésére azt a tanácsot kapta a prefektustól, hogy
                  „itt is meg­halhat, azért nem kell elutaznia” s útlevelet akkor sem kapott.</p>
               <p>Bárki más kaphat - gondolja keserűen - csak éppen ő és férje „nem megbízható”,
                  amint a sziguráncia legutóbbi kérvényüket véleményezte.</p>
               <p>De akkor hát miért adnak más kisebbséginek? Hiszen más is csak ennyire megbízható,
                  mint ők. S egyesek mégis utazhatnak, ha kedvük tartja.</p>
               <p>Nem tudott belenyugodni.</p>
               <p>Vágyott kimenni, belebetegedett már s úgy érezte, mintha börtönfalak vennék körül.
                  Saját kényelmes otthonát is, fanyar humorral, csak, mint „családi sírboltunk”-at
                  emlegette.</p>
               <p>Nem talált megnyugvást. Nem foglalta le sem az ura, aki figyelmes jó ember volt,
                  sem a háztartása, sem a kisváros napi eseményei.</p>
               <p>Vágyott valami változatosság után. Kint élő testvérei vonzották? Anyja sírja? -
                  Voltaképpen maga sem tudta volna elfogadható indokát adni mérhetetlen
                  nyugtalanságának, lelki levertségének. - Úgy járkált napközben, mint az
                  alvajáró.</p>
               <p>Menni, csak menni akart, utazni valahová. El innen, akárhová, csak szabadon
                  lélegezhessen. - Menni, akár a világból is ki, - de nem lehetett, mert még arra is
                  prefektusi engedély kellett volna - és már öt éve, hogy rájuk sütötték, hogy nem
                  megbízhatók.</p>
               <p>A rádió sokáig búg, sistereg, fütyül.</p>
               <p>Aggódva nézi. Csak nem romlott el s ijedten igazgatja jobbra-balra, mert már itt
                  volna az ideje a híreknek.</p>
               <p>Végre megszólal a fülének oly kedves rádió-jelző, a Rákóczi-induló első ütemei s
                  utána a bemondó érces férfihang:</p>
               <p>- „Halló, itt rádió Budapest. 14 óra 30 perc az idő, kedves hallgatóim. Híreket
                  mondunk...”</p>
               <p>Ágnes magáhoztérve töprengéseiből, élénken figyelni kezd, reménykedve, hátha
                  valami jót is mond s nem kell újból megfenyegetni a hamutartóval, mint férje
                  szokta tenni.</p>
               <p>Dermedten hallgatja, arcából lefut minden vére, majd nekihevül újból, szíve a
                  torkában dobog s már nem tudja a végét bevárni. Izgalommal szalad át az udvaron
                  férje után az irodába s tragikus képet imitálva, szaggatott félmondatokban zihálva
                  ujságolja a legújabb rádióhírt, hogy: az oroszok megtámadták „szeretett hazánkat”
                  s már vonulnak is be Bukovinába. Repülői is már felette keringenek - s alig tudja
                  izgalmát leküzdeni.</p>
               <p>Nem gondol a veszélyre, amely ennek a nyomában jöhet, csupán azt érzi, hogy végre
                  a meg­bonthatatlannak hitt egység kezd megbomlani s a horizonton a bethlehemi
                  csillagot látja fényleni.</p>
               <p>Dr. Kovácsnak kiesik a toll a kezéből. Belesápad. Szemüvegét fejebúbjára tolja s
                  elmondatja kétszer-háromszor is magának a hírt s mint aki már nem tud hinni
                  semmiben sem, újra megkérdezi:</p>
               <p>- Biztosan jól hallotta-e Ágnes és a rádióból saját füleivel hallotta-e, vagy csak
                  a szomszéd fűszeres mondta magának megint a legújabb híreket?</p>
               <p>- Nem, nem. Én hallgattam, a saját két fülemmel, - bizonygatja Ágnes s még mindig
                  liheg a felindulástól és alig bír levegőt kapni.</p>
               <p>Egymásra néznek. Hallgatnak. Arcuk komoly. Látszik, mindketten arra gondolnak,
                  hogy mit hozhat a Holnap számukra. Életet, vagy halált? - de szemükben felcsillan
                  az első komoly reménység.</p>
               <p>Estére ismerősök jönnek.</p>
               <p>Lehalkított hangon, jól becsukott zsalugáterek mögött megtárgyalják az
                  eshetőségeket. Feszülten várják a rádió sorozatos híreit.</p>
               <p>A kialakult vélemény az, hogy: - most, vagy soha! - s visszafojtott lélekzettel
                  várják meg az éjféli híreket is.</p>
               <p>Másnap komoly ábrázattal járnak az utcán, lehetőleg elkerülve a többségi urakat,
                  nehogy alkalom adódjon politizálásra és könnyű csapdára.</p>
               <p>Aznap estére újból összejönnek egyik nagybajuszú kollégánál, Dálnokiéknál, akikkel
                  Kovácsék közkertesek.</p>
               <p>A kerítéshez innen is - túl is kis létrácskát állítanak, hogy könnyebb legyen a
                  kerteken át való közlekedés. Igy nem lesz feltűnő a gyakori látogatás - gondolják
                  - mert nem kell az utcára kerülniük.</p>
               <p>Dálnokiék háza jól bent van egy nagy udvar közepén, sűrű fákkal körülvéve, ahol
                  nyugodtan lehetett beszélgetni, anélkül, hogy szemük állandóan az ablakot
                  figyelné.</p>
               <p>Az egész házat a vidéki kúriák csendes, meghitt békéje jellemzi.</p>
               <p>Fázósan bújnak meg a nagy karosszékek öblein, csak szemük tüzel, mint égő fáklya s
                  szenvedélyesen tárgyalják az eshetőségeket.</p>
               <p>A kis társaságban Dálnoki a legtürelmetlenebb és egyúttal a legpesszimistább
                  is.</p>
               <p>- Meglátjátok, hogy a mieink megint eltaktikázzák a dolgot s most sem indulnak
                  meg. - Eltelt már egy egész nap, már itt kellene legyenek s még sehol, semmi
                  megmozdulás - és bosszúsan harapja le szivarjának végét, melyet messzire kiköp s
                  izgatottan járkál fel-le a szobában.</p>
               <p>Ilyen alkalom soha sem lesz többet - dörmögi s káromkodást fojt vissza magába.</p>
               <p>Dálnokiné, a hervadásában is szép asszony, finom mosollyal néz a kiköpött
                  szivarvég után s szerető szavakkal inti le férjét s nevetve mondja a társaságnak,
                  hogy huszonhétévi házasságuk alatt soha sem veszekedtek s most minden este
                  összevesznek a hírek bemondása után.</p>
               <p>A nagytudású, széleslátókörű Kristóffi Lukács, aki szintén közkertes másik oldalon
                  Dálnokiékkal, - mérsékeltebb. Józan okfejtéssel magyarázza s csendesíti barátját -
                  mondván -, hogy a történelem nem hazudtolja meg magát.</p>
               <p>- Okvetlen jönni fognak és hogy ez már nem csupán magyar érdek, tehát annál inkább
                  bíz­hatunk a jövetelükben, de ki kell várni az időt. Nem tehetnek ki minket -
                  magyarázza - tovább itt élő magyarokat, erőszakos egyéni kezdeményezésből annak,
                  hogy ezek mind egy szálig kiirtsanak bennünket. Mert ha így jönnének, erőszakkal,
                  - még hírmondó sem maradna a székelyekből, míg a mieink ideérnének, mert
                  fegyvereink nincsenek s csupasz ököllel nem lehet töltött fegyverek elé állni.</p>
               <p>Meg kell várni a békés reviziót, ami már nem késhet sokáig.</p>
               <p>Másnap, parancsszóra - 22 év óta először - nagy készséggel kiteszik házaikra a
                  nemzeti lobogót fekete gyásszal bevonva, jelképéül gyászuknak, amit Besszarábia és
                  Észak-Bukovina elvesztése felett éreznek. - A gyász három napig tart.</p>
               <p>Telnek a napok látszólag eseménytelenül. Külsőleg elcsendesedik minden s mintha
                  napirendre tért volna az idő is felette, hetekig nem történik semmi.</p>
               <p>A lelkek csalódottak, kétségbeesettek és tanácstalanok.</p>
               <p>Külföldi ujság nincs, a belföldiek cenzurázottak, tehát semmi sincs bennük. A
                  rádió pedig nem mond semmit, ami érdekelné.</p>
               <p>Az utcákon detektívek surrannak az ablakok alá.</p>
               <p>Megerősített katonai őrjárat cikázik.</p>
               <p>Semmi sem történik, - de még sincs kimondott nyugalom.</p>
               <p>Külföldi posta csak elvétve jön.</p>
               <p>Ágnes, Szegeden élő testvérétől párszavas levelezőlapot kap, amelyen csak annyi
                  áll, hogy „Nagymama beteg, operációra készül s mihelyt felgyógyul, azonnal lemegy
                  Hozzátok.” - Idegen írással pedig utána van írva, hogy „Nagymama meg fog
                  gyógyulni, de otthon marad! Cenzor.” - és vastagon alá van húzva a szó, hogy
                  „otthon marad”.</p>
               <p>Ágnesnek a lélekzete is eláll a meglepetéstől. Hát ennyire figyelnek? - s gyors
                  mozdulattal, ijedten tűzbe dobja a levelezőlapot.</p>
               <p>Izgatottan megy át a szokott kerti úton Dálnokiékhoz. Együtt megtárgyalják s
                  elhatározzák, hogy valamilyen formában le kellene tiltani kint élő rokonságukat,
                  hogy többet semmit se írjanak azonkívül, hogy élnek, mert úgylátszik semmi sem
                  kerüli el figyelmét a detektíveknek s könnyen a rettegett hadbíróság elé
                  kerülhetnek.</p>
               <p>Kisütik, hogy mit írjanak, amiből ott kint megérthetik a szót s nyomban postára is
                  adják.</p>
               
               <p>Egyik nap fehérharisnyás, őszes székely ember állít be fáradtan és porosan a
                  szomszéd faluból Kovácsékhoz. - Bakancsai madzagjuknál fogva összekötve a vállán
                  fityegnek, hogy ne sza­kad­jon a nyolckilométeres úton. Úgy gondolta, hogy a város
                  végén felhúzza a tisztesség kedvéért, de tépelődései közepette, azt is
                  elfelejtette és bocsánatot kér miatta.</p>
               <p>Megáll Kovács előtt s alázatosan gyűrögeti sapkáját s zavartan engedelmet kér,
                  hogy nem ügyvédi tanácsot akar kérni, de hát ő „bizalommal” jött a nagyságos
                  doktor úrhoz - s alátámassza a barátságot azzal, hogy hát egy faluban születtek s
                  együtt kezdték a betűvetést is tanulni az oskolában -, hiszen emlékezhetik a
                  doktor úr.</p>
               <p>- Igaz, igaz. Emlékszem. De mondja csak gyorsan öreg, hogy mit akar tudni, mert
                  sürgős dolgom van, el kell menjek - mondja az ügyvéd, mire nagy nekibátorodással
                  közelebb hajlik Mózibá s titokzatosan beszélni kezd.</p>
               <p>- ...instálom alássan, tessék nekem megmondani bizalmason, hogy mikor jőnek a
                  magyarok, mert a falu már nem bírja a sok éjjelezést. - Virradattól-vakulásig
                  húzzuk a kaszát a réten s akkor csak éppenhogy lemossuk a verejtéket magunkról,
                  falunk valamit s megyünk a szövet­ke­zetbe, ahol ingyen megengedték a rádigót
                  hallgatni. - Egy óra-kettő, mikor az ágyba kerülünk.</p>
               <p>Ezt már nem lehet sokáig kibírni - s haragos, bús nekikeseredéssel néz Kovácsra s
                  még hozzáfűzi szemrehányólag, hogy az urak mindent tudnak, csak éppenséggel nem
                  akarjak nekik megmondani az igazat, pedig ők tudnának hallgatni.</p>
               <p>Kovács megindultan nézi. Kezet nyújt az öregnek s szelíd jó szóval megmagyarázza,
                  hogy ő sem tud többet. Ne izgassák egymást ott kinn a faluban. Biztos, hogy
                  jönnek, de hogy meddig kell még várniuk, azt nem tudhatja senki. Dolgozzanak csak
                  nyugodtan s ne hallgassák annyit a rádiót, azzal úgy sem siettetik a dolgokat.</p>
               <p>...Hiszen, maguk tudják a legjobban, hogy a gabonát is csak akkor arathatják le,
                  mikor a kalász megérett.</p>
               <p>- A’ mán igaz, instálom, - látja be az öreg és elmosolyogva sűrűn bólogat az
                  ügyvéd úr jó szavaira.</p>
               <p>Szépen megköszöni a jóindulatú beszédet, de látszik rajta, hogy egészen nincs
                  megelégedve vele. Fejét vakargatja.</p>
               <p>Mentében visszafordul s mégegyszer nyomatékkal megkérdezi:</p>
               <p>- De hát instálom, az az egy biztos úgy-e, hogy jőnek? - mert mi a
                  gabonakereszteket addig nem hordjuk asztagba, amíg ezek itt vannak. Sokkal
                  nehezebb összeszedni a mezőn, mintha egy csukorékba kapják s ravaszul hunyorgat.
                  Cséplésre nem is gondolunk addig!</p>
               <p>- Azt ők ugyan nem viszik el! - emeli fel mutatóujját s most már jobb kedvvel megy
                  útjára.</p>
               <p>Alig teszi be maga után a kaput, helybeli kis nyugdíjtalan nyugdíjas jön. Bizalmas
                  pár szava volna az ügyvéd úrhoz.</p>
               <p>- No, mi volna a baj Z. úr? - kérdi.</p>
               <p>Füléhez hajlik az és suttogva elmondja, hogy összekuporgatott pénzecskéjét,
                  csaknem háromszázezer lejét kimentette - így mondta - „kimentette” Magyarországra.
                  Talált egy alkal­matosságot s 1 az 58-hoz, sikerült ott elhelyeznie.</p>
               <p>Most aztán egy kicsit nyugtalan s azt szeretné tudni, hogy miként vélekedik erről
                  az ügyvéd úr, vajjon jól tette-e?</p>
               <p>Kovács maga sem tudja, mit feleljen.</p>
               <p>- Ha már befejezett dologgal jön hozzám, hát bízza magát a sorsra, - mondja - s
                  nyugodjon meg. Az az egy biztos, hogy jó helyen van a pénze.</p>
               
               <p>Közben érkeznek - a most már orosz megszállt területekről - a behívott,
                  koncentrált hadimunkások. Rettentően le vannak rongyolódva, kiéhezve. Jönnek
                  olyanok is, különösen a többségiek közül, akik „lenge magyarban” maradtak, mert az
                  oroszok lehúzták róluk a lopott jó lengyel ruhát s anélkül eresztették őket
                  szélnek.</p>
               <p>A zavar nőttön-nő. Ellenőrizhetetlen hírek keringenek, melyeknek csaknem mindenki
                  hitelt ad.</p>
               <p>A mostanra behívottak egyszerűen nem vonulnak be. Ki itt, ki ott félre áll a
                  csendőrszuronyok elől s emiatt a katonai börtönökben már férőhely sincsen a
                  székely legények számára, de annál több lobogó reménység a szívekben.</p>
               <p>A politizálások, találgatások keményen folynak.</p>
               <p>A rádióban beolvasott minden lapközleményt készpénznek vesz a nép s mint
                  megtörténtet adják tovább szájról-szájra. Az izgalom napról-napra fokozódik s
                  emiatt is ezer veszély fenyegeti a szemfüles besugóktól.</p>
               <p>A gondolkozó emberek megdöbbenve állanak.</p>
               <p>Mi lesz ennek a vége? Hová jut a székelység? - s még az is jótéteménynek látszik
                  szerintük, ha a sokat emlegetett rádió-tilalom kijönne már, de minél hamarább.</p>
               <p>Az egyetlen, helyi magyar ujságocskában egy-egy fontosabb cikk után, napihírek
                  között, apróhirdetések mögött elszórva a következő figyelmeztetések bújnak meg a
                  sorok között:</p>
               <p>„Soha nem tudhatod, ki hallgat!”</p>
               <p>„Meggondolatlan beszéd, sok ember életébe került, vigyázz, hol és mit
                  beszélsz!”</p>
               <p>„Aki vigyáz a nyelvére, lelkét sok bajtól óvja, menti meg!”</p>
               <p>„Ritkán bánjuk meg, ha keveset beszélünk, de gyakran, ha sokat!”</p>
               <p>„Okos ember megtanul figyelni és hallgatni!”</p>
               <p>„A beszéd vetés, a hallgatás aratás!”</p>
               <p>„A természet, amely csak egyetlen beszélő szervet adott, avégre adott a hallásra
                  kettőt, hogy megtanítson: többet hallgassunk, mint beszéljünk!”</p>
               <p>„Hogy akarod, hogy más megőrizze titkodat, hogy ha te magad se tudod
                  megtenni!”</p>
               <p>Ezek az igazságok és figyelmeztető szavak azonban csak pusztába kiáltott szavak
                  maradnak. A türelmetlenség nőttön-nő, s mindenki tud valami újat.</p>
               <p>A napok múlnak. A rádió-hírek ismét szürkék, eseménytelenek.</p>
               <p>Letargikus hangulat lesz úrrá újból a békételen lelkeken.</p>
               <p>És nem megy semmi komoly munka sem a falun, sem a városon. Mindenki politizál, más
                  nem érdekli.</p>
               
            </div>
            <div type="chapter">
               <head>VII.</head>
               <p>Augusztus második felében megkezdődnek a turnuseverini magyar-román
                  tárgyalások.</p>
               <p>Az ujságok polemizálnak. A kedélyek újból ágaskodnak s lángrakapva izzanak.</p>
               <p>Felvetődik a népcsere gondolata. - Mély aggodalom rágja a szíveket.</p>
               <p>A székelyek oly mélyen gyökereznek az ezeréves földben, hogy hallani sem akarnak
                  az elköltözés gondolatáról.</p>
               <p>Fogadkoznak.</p>
               <p>- Nem! Mi e földet nem hagyjuk el, amíg élünk. Csaba-királyfi is azt mondta:
                  „...te pedig népem itt székelj” - s mi itt maradunk halálunkig! - Menjenek ők el,
                  ők a bitorlók - s körös-körül a Nagykőhavas, a bodoki havasok, a Hargita orma
                  bátorítva visszhangozza lelkük kétségbeesett sikolyát: „itt élned, halnod kell!” -
                  és a munkától kérges öklök nem győzik törülni a tehetetlenség könnyeit.</p>
               <p>Többségiek foghegyről, szemtelen kegyetlenkedéssel kérdezgetik a már bomlottagyú
                  kisebbség embereitől: itt marad-e, vagy hová költözik a népcsere folytán? - mert
                  szerintük az csak természetes, hogy akkor is csak ők maradnak továbbra is itt,
                  mert azt vallják, hogy „övék az ország, a hatalom, a dicsőség” - s „a magyarok, ha
                  igazságot akarnak, az csak egy lehet; vissza a Tiszáig! mert addig tart
                  Nagyrománia határa!”</p>
               <p>Ilyen s ehhez hasonló durva kijelentéseket ökölbeszorult kézzel némán hallgatniok
                  kell a székelyeknek s dermedt lélekkel morzsolni tovább a napokat.</p>
               <p>Az idegek tovább feszülnek.</p>
               <p>A többségiek ragaszkodnak minden talpalatnyi helyhez s ezt propagálva tüntető
                  felvonu­lásokat rendeznek városszerte a megszokott szólamokkal: „nici o brazde!” -
                  egy barázdát sem! - felkiáltásokkal. Felfegyverzik a falusi lakosságot „mumusnak”
                  s lőgyakorlatok ürügye alatt felvonultatják azokat is firhangosan, kieresztett
                  ingben, bocskorban - némelyiknek egyik kezében bot, amire támaszkodik, a másikban
                  puska - s „ijesztgetik” velük az őslakókat.</p>
               <p>Fenyegetőznek.</p>
               <p>A székelyek azonban nem igen ijedeznek, ők is fenik a kaszát, kapát, mert nekik
                  fegyverük nincs.</p>
               <p>Várnak.</p>
               <p>Amint azonban előrelátható volt, a turnuseverini tárgyalások megszakadnak.</p>
               <p>A szenvedélyek borotvaélen táncolnak mindkét részen.</p>
               <p>A székely lelkek őrlődnek a reménység malmában s a többségiek, mint nyakonöntött
                  ürgék, csoportokba verődve biztatják egymást, hogy ...nici o brazde!</p>
               
               <p>Jómódú, idős ügyvéd kolléga kerül be a városra. Boldogan ujságolja, hogy - ő
                  biztosította magát!</p>
               <p>- ?</p>
               <p>- Eladtam itt levő házamat és birtokomat - majd restelkedve teszi hozzá -, igaz
                  többségiek vették meg, mert csak azoknak van pénzük - s vettem helyette Aradon egy
                  nagy bérházat, amiből öregségemre meg tudjak élni, mert Arad biztosan visszakerül
                  Magyarországhoz - és bölcs filozófiával támasztja alá előrelátását, hogy mi nagyon
                  a „zsák-fenekén” vagyunk itt, a mi sorsunk bizonytalan. Arad közel van a határhoz
                  s ha csak valamit is visszaadnak, Arad okvetlen beleesik.</p>
               <p>S megelégedve önmagával és előrelátásával, boldogan dörzsöli össze kezeit.</p>
               <p>Biztosította magát!</p>
               
            </div>
            <div type="chapter">
               <head>VIII.</head>
               <p>Augusztus vége közeledik.</p>
               <p>A Székely Egyetemi és Főiskolai hallgatók lelkesen készülnek a szokásos nyári
                  táncmulat­ságukra. Fáradhatatlanul folynak az előkészületek.</p>
               <p>Nagy fáradtsággal és sok utánjárással kieszközlik hozzá az engedélyt. Meghívókat
                  nyo­matnak. A tiszteletjegyeket diákos ügybuzgalommal elhordozzák, hangsúlyozva
                  mindenütt a nemes célt: A tiszta jövedelem százszázalékban az arra szoruló
                  szegénysorsú diáktársak felsegélyezésére fordíttatik.</p>
               
               <p>Marika lázas izgalommal válogat ruhái között. Próbálgatja, melyik volna
                  előnyösebb, de aztán eszébe jut a kisebbségiek dísztelen tánchelyisége s kiválaszt
                  egy könnyű kis mosóruhát. - Ez lesz a legjobb - gondolja - úgy sincs „Neki” sem
                  feketéje s biztosan az egyetlen megszokott szürke zakójában lesz, amin a gombolás
                  már jobbról-balra megy. - Igy legalább jobban is fogunk egymáshoz illeni.</p>
               <p>Gondosan átvasalja a ruhát. Alig tud vacsorázni a boldog izgalomtól, már
                  öltözködni kezd.</p>
               <p>Kicsinosítja magát, még egy kis kölnit fujat a hajába, és sürgeti Ágnes nénjét,
                  hogy mennének már, mert éjfélkor úgyis záróra van, tehát rövid az idő, amit
                  Andrással tölthet.</p>
               <p>Mikor a terembe belépnek, Orbán András a cigányok előtt áll s merőn figyeli az
                  érkezetteket. Ma este ő a cigánybíró s mikor meglátja Marikáékat, a szeme
                  felcsillan, megvárja, míg elhelyezkednek s nyomban jelt ad a cigánynak - „nem ütik
                  a jogászt agyon” - kezdi a cigány s kedvesen üti össze a bokáját Marika előtt.</p>
               <p>A terem zsúfolásig megtelik párokkal s feledve a világ minden búját, tüzes
                  jókedvvel járják a csárdást végkimerülésig, mert az ifjúság - ifjúság marad még
                  akkor is, ha kisebbségi sorsba jut.</p>
               <p>Az ajtóban rendőr áll, akinek időközönkint egy-egy spriccert adnak az ifjú
                  gavallérok. - Az, nem is szól bele semmibe se, egykedvűen nézi a sűrű forgatagot,
                  de hogy hiba ne essék, a rendezőség gondoskodik róla, hogy a cigány minden órában
                  egy-egy hórát, vagy szirbát is muzsikáljon. Erre azonban senki sem áll fel táncra
                  s a tánctér üresen marad, úgy, hogy még a cigány is restelli a dolgot s gyorsan
                  behúzza.</p>
               <p>Andalító szép tangóba kezd. András szorosabban karolja át Marikát s meleg barna
                  szemeivel a leány tekintetét keresve, fülébe súgja:</p>
               <p>- Marika ne játsszon velem, hiszen maga is tudhatja, hogy minket egy világ választ
                  el; én magyar vagyok s nem remélhetem, hogy maga valamikor is az enyém lehessen. -
                  és mintegy magyarázó mentegetődzéssel hozzáteszi még - abba a maga apja sohasem
                  egyezne bele.</p>
               <p>Marika megérti és mélyen elpirulva dacosan néz a fiú szemébe, - mert még soha sem
                  mondotta senki ilyen nyiltan ki előtte, hogy őt Többséginek nézik s azt hitte,
                  hogy amit ő a szívében oly mély keserűséggel takargat, az csak az ő titka marad.
                  Szemei könnyesen fénylenek s elcsukló hangon, dacosan mondja a fiúnak:</p>
               <p>- No hát én megmutatom magának, hogy ahhoz megyek majd feleségül, akit én
                  választok magamnak s nem ahhoz, akit az apám kijelöl számomra.</p>
               <p>A hangulat elromlik s nincs kedve tovább táncolni. Mind a ketten látják, hogy egy
                  fokkal tovább mentek a kelleténél s a zenekar már hiába játssza tovább a
                  szívfájdító tangókat.</p>
               <p>András keresi a jóvátételt, de hiába magyarázza előbbi szavait, csak még jobban
                  bele­finyelődik a magyarázkodásba s akaratlanul még jobban megsérti a leányka
                  büszkeségét, önérzetét.</p>
               <p>- Hagyja András, mindent megértettem. Ne is beszéljen tovább. Maga a saját
                  gondolatait nyilvánította s nem az apám esetleges ellenkezését kutatja. Nyugodjon
                  meg, nem fogok az életébe tolakodni.</p>
               <p>Marika lelkében percek alatt ronggyá foszolva oszlik szét az illúziók szőtte fehér
                  álmok finom csipkéje, melyet úgy érez, már nem lehet megfoltozni s mint ravatali
                  lepel borítja maga alá alig huszonhároméves ifjúságát.</p>
               <p>Könnyeket nyel. Hiába marasztalja András, már csak egy vágya van, hazamenni
                  mielőbb. Egyedül maradni, hogy szabad folyást engedhessen könnyei tengerének s
                  örökre eltemethesse emlékei között Andrást, a magyarságára gőgös székely fiút.</p>
               
            </div>
            <div type="chapter">
               <head>IX.</head>
               <p>Augusztus 25-én futva megy vissza az irodába dr. Kovácsnak egyik jelöltje s
                  titokzatosan sugja oda, hogy T. bíró a törvényszéktől azt üzeni; hogy e percben
                  írta alá a házkutatást elrendelő végzést s vigyázzanak, mert minden percben ott
                  lehetnek már a sziguráncia emberei. - Tizenhat ilyen végzést írt alá, de azt nem
                  tudja, hogy milyen sorrendben kezdik meg a házkutatásokat. - Fegyvert és
                  kompromitáló iratokat keresnek.</p>
               <p>Villámgyorsan kerül elő búvóhelyéről a harctéri tiszti kard, bajonett,
                  Frommer-pisztoly. Ágnes segélytkérőleg néz férjére.</p>
               <p>- Hová tegyem, - kérdi vibráló idegekkel, tanácstalanul, - hol nem kaphatják
                  meg?</p>
               <p>Hirtelen elhatározással rohan a fásszínbe s bedugdossa a farakás alá. Férje nyomon
                  követi s elfojtott hangon mondja, hogy ott nem jó. Megtalálhatják. - Mindent újra
                  összekapkodnak.</p>
               <p>- Ide a szemétdomb alá!</p>
               <p>- Jaj, az sem jó. Meglátszik a friss turkálás nyoma!</p>
               <p>Újból kiszedik s tanácstalanul keresnek alkalmas rejtekhelyet, de már hallják,
                  hogy az utcakapu nagyot csapódik.</p>
               <p>Nincs idő tovább kunktálódni s gyorsan belökik a tiltott dolgokat egy
                  csalánbokorba.</p>
               <p>Kis idő múlva szalad feléjük a kis székely cselédleány s jelenti, hogy: valami
                  urak vannak itt, tessenek elé jönni.</p>
               <p>Öten voltak, a rettegett sziguráncia emberei, rendőrökkel a nyomukban.</p>
               <p>Előlép az egyik. Hivatalosan bemutatkozik, - mintha nem ismernék!</p>
               <p>- „Sunt Bujor” - és írást mutat fel, hogy a hatóság nevében megkezdhessék
                  munkájukat.</p>
               <p>Fegyver és kompromitáló iratok keresésére szól a házkutatási végzés.</p>
               <p>Kovács visszafojtott indulattal, sötéten mondja:</p>
               <p>- Tessék - és előre megy a lakásba, hová az urak követik. A rendőrök kint maradnak
                  az udvaron s mintegy megszállva tartják azt, hogy senki se be, se ki ne mehessen,
                  amíg küldetésüket be nem fejezik. A kis cselédleány részvéttel néz gazdájukra, de
                  nem tudja elképzelni, hogy milyen szörnyűséget követhettek el s elképedve nézi
                  hűséges szemeivel hol egyiket, hol másikat.</p>
               <p>Sorra veszik a szobákat. Ágnes fáradtan, egy köteg kulccsal előre megy és sorra
                  nyitogatja a szekrényeket, fiókokat.</p>
               <p>Kovács szürke karikákkal a szeme alatt, mozdulatlanul áll zsebretett kezekkel,
                  csak szemeivel kíséri a lelketlen munkát.</p>
               <p>Irgalmatlanul felforgatnak mindent és már ők is belefáradtak, de azért szívósan
                  folytatják a zsákmány reményében a kutatást.</p>
               <p>A könyvszekrényhez érnek, ami egy egész falat eltakar. Vakarják, csavargatják
                  fejüket, mint akinek ehhez sem ideje, sem kedve nincsen. Domnu Bujor hátralöki
                  fejebúbjára a meleg báránybőr kucsmát, letörli az izzadtságot homlokáról s neki
                  huzalkodik.</p>
               <p>Kapásból kihúz egy könyvet a sorból. Ágnes megretten s lélekzete is eláll, mert
                  kívülről megismeri, hogy az egy innen kitiltott könyv.</p>
               <p>A „séf” betűzi a könyv címét: „Zatony” Szekeli Mozes...” Végig pergeti a lapokat s
                  vissza­teszi a helyére. Utána még néhányat, látható undorral végigmustrál, de mint
                  aki belátja, hogy reménytelen munkát végez, legyint s becsapja a szekrény ajtaját
                  s kedveskedve fordul Ágnes felé:</p>
               <p>- Miért a sok könyv? Kell tűz csinálni vele!</p>
               <p>Ágnes fellélekzik s halvány mosollyal honorálja a barátkozást.</p>
               <p>Következik a konyha, kamra, pince, padlás.</p>
               <p>A padláson találnak egy rozsdás vívókardot, - Kovács ifjúságának egy emlékét.
                  Felhorkannak. Forgatják, nézegetik, egymás kezébe adják s jelentősen sugdosnak
                  egymásnak. Az asszony nem érti mit beszélnek, de látja, hogy azok nem tudják
                  elképzelni, hogy micsoda hegyes, gyilkos szerszám lehet és miért hajlik annak úgy
                  a pengéje?</p>
               <p>Tanakodnak, majd egyikük a hóna alá fogja s mint corpusdelictit viszik
                  magukkal.</p>
               <p>Átkutatják a fásszínt is, de nem találnak semmi mást. A csalánbokor hallgat.</p>
               <p>Egyetlen, amit elvihetnek, a vívókard, de azt viszik is, mint munkájuk
                  eredményét.</p>
               <p>Aláiratják a felvett jegyzőkönyvet és eltávoznak.</p>
               
               <p>Ágnes megkönnyebbülten siet a kerítéshez s még örül is, hogy már ezen is átestek.
                  - Átszól Dálnokinénak.</p>
               <p>- Van-e valamitek, amit rejteni kell, mert nálunk most fejezték be a házkutatást s
                  vigyázzatok, mert esetleg reátok kerül most a sor.</p>
               <p>Dálnokiné elsápad. Eszébe jut a molyette címeres zászló, férjének huszártiszti
                  uniformisa stb. - Kapkodja a lélekzetet s ártatlan kék szemeit elönti a könny,
                  amint sóhajtva kérdi:</p>
               <p>- Birod-e még Ágnes, mert én úgy érzem, hogy már minden erőm elhagyott.</p>
               
               <p>Aztán néhány napi nyugalom következik.</p>
               
            </div>
         </div>
         <div type="group">
            <head>
              II. RÉSZ.
            </head>
            <div type="chapter">
               <head>I.</head>
               <p>Figyelik a rádió minden egyes hírszolgálatát.</p>
               <p>A bemondó augusztus 28-án újból bombaszerű hírrel lepi meg őket:</p>
               <p>A nagyhatalmak Bécsbe hívták meg a magyar minisztereket és oda rendelték a
                  románokat is.</p>
               <p>Ribbentrop és Ciano gróf is elindultak oda repülőgépen.</p>
               <p>Aznap éjjel, a vármegyeházával szemben, a kockakövekkel kirakott járda közepére
                  felépített „Muresan”-szobor talapzatára, - amit a székelyek maguk között az
                  „útonálló”-nak neveztek, mert nagyban akadályozta a járás-kelést - valaki
                  ötletesen felírta, hogy: „Testvérek, amikor mentek, itt ne hagyjatok! s helyembe
                  állítsátok vissza ide az elbitangolt 48-as magyar szabadság-szobrot, amit
                  ledöntöttetek!”</p>
               
            </div>
            <div type="chapter">
               <head>II.</head>
               <p>Erős, átható cigarettafüst gomolyog a lakásban. Az ébren átvirrasztott éjszaka
                  sápadtságával arcukon keresik fel egymást újból az ismerősök, jó barátok.</p>
               <p>Suttognak.</p>
               <p>- Mit hallottatok?...</p>
               <p>- Mit mondottak be a külföldi rádióállomások? - és fájlalják, hogy most nem tudnak
                  a világ minden nyelvén, akkor valószínűleg gyorsabban kibogoznák a valóságot.</p>
               <p>Türelmetlenek.</p>
               <p>Lelki szemeik teregetik a térképet a bécsi asztalon. Látják Csákyt verejtékező
                  homlokkal, amint nem enged jogos követeléseinkből. - Látják Manoilescut habzó
                  szájjal, hazug ellen­érveivel.</p>
               <p>Úgy képzelik, most alkudoznak az ő bőrükre s egy percig sem gondolnak arra, hogy
                  ki is eshetnek a nagy egyezkedésből.</p>
               <p>Bizakodnak.</p>
               <p>Bomlottan várják a következő híreket, mely még csak arról ad hírt, hogy a bécsi
                  asztal körül hullámzik a helyzet. Forró imádságukkal ostromolják az Égi
                  hatalmakat, hogy segítse vissza őket ős hazájukhoz, Magyarországhoz.</p>
               
               <p>Fontos tárgyalások voltak mára kitűzve a törvényszéken. Az épület előtt,
                  aktatáskával a hónuk alatt, egymásnak ront Dálnoki és Kovács.</p>
               <p>- Kérlek, jó, hogy jössz. Légy szíves helyettesíts, napoltasd el a tárgyalást.
                  Valami más dolgom akadt, nem érek rá felmenni.</p>
               <p>- Ugyanezt akartam tőled kérni én is.</p>
               <p>Nyomban értik egymást, összemosolyognak s legyintenek.</p>
               <p>- Nem fontos!</p>
               <p>- Csináljanak már, amit jól esik. Már nem érdekel minket tovább az ő
                  igazságtételük.</p>
               <p>Most jön az egyetlen nagy Igazságtétel, amit az Úristen csinál a földön:
                  Visszaadja Erdélyt Magyarországnak!</p>
               <p>- ...és hiába vár a terített asztal, nem megy le a falat a kiszáradt torkokon. Az
                  elmult 22 esztendő gyorsabban telt el, mint ez a huszonnégy óra.</p>
               
               <p>A baráti kör újból együtt van. Idegesen pillantgatnak az órára, míg végre 1 óra 30
                  perc az idő a rádió szerint. Náluk már 2.30.</p>
               <p>Még semmi pozitívum.</p>
               <p>Jönnek a 2 óra 30 perces hírek.</p>
               <p>Kapkodva jelenti be a bemondó, hogy: most folyik a végleges tanácskozás a
                  Belvederében a nagyhatalmak képviselői között és sejteti, hogy döntőbírósággá
                  alakult át a tanács s remény van arra, hogy percek leforgása alatt eldöntik
                  sorsunkat.</p>
               <p>Utána mondja még, hogy mihelyt megkapja az eredményt, a műsorszámot megszakítva,
                  soronkívül bemondja.</p>
               <p>Érzik a bemondó hangján, hogy neki is minden idegszála vitustáncot jár.</p>
               
               <p>Az arcok halottfehérek. A szemek mélyen beesettek s hallani lehet a szívek
                  dobogását.</p>
               <p>A kezek némán kulcsolódnak imára s nehéz sóhajok fakadnak fel.</p>
               <p>- Istenem! Csak most légy velünk, csak most ne hagyd el népedet!</p>
               <p>Dálnoki nagy bajuszán nehéz könnycseppek futnak le.</p>
               <p>Kovács náthára fogva, zsebkendőjét keresi.</p>
               <p>Az asszonyok suttognak és mély megindultságban várnak.</p>
               <p>A rádió búg. Ijedt szemekkel símogatják, jaj, csak most ne hagyjál cserben! - s
                  mintha az is megértette volna a pillanatok nagyságát - és megbocsátotta volna a
                  sok fenyegetést, amit különösen a legutolsó évben kapott, - hirtelen kitisztul, a
                  zenei műsor megszakad:</p>
               <p>- „A Belvedere aranytermében kihirdették a döntést. A Magyarországnak juttatott
                  területeket a román csapatok kötelesek 14 nap alatt kiüríteni.</p>
               <p>Az új határ Kötegyánnál kezdődik. Szalonta alatt megy észak-kelet felé. Szalonta
                  Magyar­országhoz tartozik. Váradlestől kissé keletre Hájó alatt, Telegd alatt
                  vonul, onnan kissé délkelet felé kanyarodik. Remetelórév alatt, innen kelet felé
                  megy Zentelke és Nagykalota közt. Innen tovább keletre Gyalu alatt, Kolozsvár
                  alatt, Kolozs alatt, majd északkelet felé fordul. Szentgotthárd alatt kanyarodik
                  ismét keletre. Közvetlen Kecsed alatt vonulva, Köböl­kút mellett egyenesen délnek
                  kanyarodik. Mezőbándot, mely Magyarországhoz tartozik, megkerüli. Innen ismét
                  délkeletre halad, Maroskeresztúr alatt, Nyárádtő alatt, Balavásár és Marostő közt
                  megy Nagykend alatt. Innen egyenesen északra Székelykeresztúr alá megy
                  közvetlenül. Ugyancsak közvetlenül Kányád alá, Dálya, Ders, Zsombor és Felsőrákos
                  alatt haladva eléri az Olt folyót. A folyó mentén délfelé fordulva Bölönnél fordul
                  ismét délkeletnek. Előpatak, Uzon, Nagypatak, Zágon alatt egyenesen keleti
                  irányban fut a történelmi határig.”</p>
               <p>Percekig elakad a szó.</p>
               <p>- Sepsiszentgyörgy! Mi is beleestünk! S mint aki nehéz álomból ébred s az álom és
                  ébrenlét határán lebeg, nem tudja öntudatunk felfogni, mi a valóság. - Percekig
                  tartó síri csend következik, egyikük sem tud megszólalni.</p>
               <p>Majd egymás nyakába esnek, ölelik, csókolják egymást, sírnak, kacagnak.</p>
               <p>- Úristen, hála legyen neked, hogy megengedted érni ezt a napot!</p>
               <p>Magyarok vagyunk újból! Saját hazánkban fogunk ezután élni, magyarul beszélhetünk
                  végre. Nem kell majd suttogni s nem kell majd előbb körbe nézni, hogy vajjon ki
                  hallgatja.</p>
               <p>Legyen százszor kisebb a kenyér, ami nekünk jut - gondolják -, szívesen vállaljuk
                  és ezután szívesen fogjuk fizetni az adót, akár a dupláját is s ezentúl örömmel
                  fogunk, ha kell, államkölcsönt is jegyezni s nem fog a szívünk vérezni érte, mint
                  eddig, hogy odaadtuk saját magunk ellen, hadfelszerelésre!</p>
               
               <p>Térképet borítanak az asztalra, neki fekszenek, fejük összeér a térkép felett.
                  Kapkodnak, sietnek meghúzni az új határt. Egymás kezéből szedik ki a ceruzát.
                  Egyik is húz benne, a másik is. Vitatkoznak, nem emlékeznek pontosan a bemondott
                  helységnevekre, csak az irányt tudják s a nagyobb városok nevei ugrálnak
                  emlékezetükben és az utolsó mondat: Zágon alatt nekifut a történelmi határnak, -
                  maradt meg világosan.</p>
               <p>Valahogy kialakul az új határ. S csak most döbbennek rá, hogy Arad,
                  Székelykocsárd, Torockó, Torda, Brassó mind, mind lemaradtak s döbbenetes fájó
                  könnyek potyognak újból, most már a lemaradt fajtestvéreik után.</p>
               <p>Magukat biztatva, emberi önzéssel vigasztalódnak meg: Majd jönnek azok is. Csak
                  hogy most ők beleeshettek, ha nem is valamennyien a székelyek.</p>
               <p>A pattanásig feszült lelkek felengednek s boldogan oszlik szét a kis társaság a
                  megszokott, titkos kerti utakon, ahol a Dálnokiné máskor féltve őrzött veteményes
                  ágyásai helyén, ma már egészen kitaposott ösvények vezetnek túlra.</p>
               
            </div>
            <div type="chapter">
               <head>III.</head>
               <p>Augusztus legutolsó napja virrad fel, a Székelyföld egyrészének az első
                  hajnalhasadás.</p>
               <p>Teljesen megáll minden munka Az őszi szántás abbamarad.</p>
               <p>- Új élet kezdődik s új magvetés lesz! - mondják a székelyek s ettől a naptól
                  kezdve az ünneplő ruháikat le nem teszik.</p>
               <p>Már a kora reggeli órákban szállingóznak be. a falusiak a városba. Mindent tudni,
                  mindent látni szeretnének. Mindenkinek dolga akad a városban. Egyszuszra teszik
                  meg a 10-15 kilométeres utakat. Fel sem veszik!</p>
               <p>Ájult örömmel állanak meg az első magyar feliratú falragasz előtt, amit még az
                  éjjel kinyomatott a vezetőség s amely nyugalomra inti a lakosságot.</p>
               <p>Lassan betűzik, külön élveznek minden szót, mely magyar nyelven íródott.</p>
               <p>Hetykén sodor ősz bajuszán az egyik atyafi s megjegyzi:</p>
               <p>- No koma, ez az első becsületes írás, amit huszonkét esztendő alatt láttam! Ez
                  már igen! Ennek van értelme!</p>
               <p>- Szép, szép - mondja a másik - de evvel feleslegesen fáradtak az urak, mert
                  tudjuk mi azt már magunktól is, hogy nyugton kell várni. Vártunk mi már eleget
                  nyughatatlanul huszonkét esztendeig s most aztán - már legyen utána - kivárjuk már
                  ezt a két hetet nyugodtan, hiszen ma is eltelt egy nap.</p>
               <p>Pedig még csak az első nap reggelének nyolc órája volt.</p>
               <p>Az utcákon rendőrök cirkáltak lelógó gumibottal, de nem avatkoztak bele a plakát
                  olvasásába, sokkal nagyobb gondjuk volt.</p>
               <p>Ez az első gyönyörűség.</p>
               <p>A hivatalnokok itt-ott csoportokban, döbbenten tárgyaltak. Arcuk vészesen komoly s
                  gőgnek hírehelye sincs rajtuk. Látszott, hogy nem tudják felmérni a reájuk szakadt
                  csapást. Gyűlölet lángol szemükben.</p>
               <p>A bécsi döntőbíráskodás révén egyetlen nap alatt összeomlik örök nemzeti álmuk,
                  örök eszményük, Erdély!</p>
               <p>Halálos csapásnak érzik, méltatlankodnak, mint a tolvaj, aki télikabátot lopott s
                  érte bebörtönözik. Keresték a bűnbakot. Akkor még nem tudták azt, amit két nappal
                  később Pop Valér rádióbeszédében nyiltan s becsületesen bevall:</p>
               <p>„Az ország is tudja meg - mondja -, hogy mi között kellett választania Romániának.
                  A lét, vagy nem lét között. A mérleg egyik serpenyőjében volt az esetleg
                  területileg és néprajzilag megkissebbedett Románia, - legfeljebb az általunk
                  Turnuszeverinben megismert magyar követelések határáig, de új és a világ két
                  legnagyobb katonai hatalma által szavatolt határokkal. A mérleg másik
                  serpenyőjében volt a hiábavalósága egy olyan harcnak, amely nem életre-halálra,
                  hanem csak halálra ment volna.”</p>
               <p>Pop Valér hangoztatta még, hogy ez a harc elkerülhetetlenül a román állam teljes
                  megsem­mi­süléséhez vezetett volna.</p>
               
               <p>Az első nap általánosságban nyugodtan telik el. Gondolkozó ember kerüli az utcát,
                  csak ha feltétlen muszáj - megy ki.</p>
               
               <p>Szeptember elseje vasárnapra esett.</p>
               <p>A kisváros apraja-nagyja mély meghatottságban megy ki-ki a maga templomába.</p>
               <p>Zsúfolásig megtelnek az Istennek házai. Mindenki ott akar lenni az első hálaadó
                  Himnuszon, de - nem hangzott el, korai lett volna még.</p>
               <p>A papok megrendülten állanak a szószékeken, remeg a hangjuk s elcsukló hangon
                  mondják el az igét, majd könyörgő szóval kérik Isten oltalmát a hátralevő napokra
                  s megáldják híveiket. Istentisztelet után csoportokba verődve még sokáig állanak a
                  hívek beszélgetve a dombon épült templom cintermében, ahol régi nagyságok alusszák
                  örök álmukat. A mohos, korhadt fejfák halló füllel figyelnek fel a suttogó, csodás
                  szavakra s a besüppedt sírhantok meg­borzongnak a gyönyör hallatára. A templomot
                  ölelő ódon várfal lőrésein kacagva süt be a nap s a várfal legmagasabb fokán vidám
                  kelepeléssel búcsúzkodik egy őslakó gólyacsalád.</p>
               <p>Megtárgyalják a fogadtatás előkészületeit, majd békésen szétoszlanak a hívek. De
                  senkinek sincs kedve egyenesen hazamenni, előbb még kíváncsian végigsétálnak a
                  „korzónak” kinevezett kockaköveken, ahol eddig nekik, nem igen jutott hely.</p>
               <p>Huszonnégy óra leforgása alatt teljesen megváltozott a tér.</p>
               <p>Pár nappal előbb még a többségiek uralták a sétatereket, ma azonban egy sincs kint
                  közülük. Más dolguk akadt.</p>
               <p>A mai, vasárnapi közönségnek hihetetlenül ragyog az arca s egymás mellett elmenve,
                  némán is megértik egymás örömét. Boldogan nevetnek össze a szemek. Mindenki egy
                  fejjel magasabbnak érzi magát, azonkívül, hogy fel is emelik fejüket s keblük nem
                  bírja a büszkeséget, hogy magyarnak születhetett.</p>
               <p>A megszokott katonazenekar már nem játszik a felsősétatéren, mint eddig mindig. S
                  csodák-csodája, a zászlót, erre a nagy csapásra, nem kellett kitenni a gyásszal,
                  pedig most nagyobb veszteséget éreznek, mint Bukovina elvesztése felett, mert az
                  összeharácsolt Nagyromániából számukra a Székelyföld bizonyult a legjobb
                  vadászterületnek.</p>
               
               <p>Délutánra már, mintha a földből bújtak volna elő, tele lettek a város utcái és
                  terei vadonatúj tehergépkocsikkal. Láttukra megdideregtek a székelyek, azonban már
                  ott tartottak nagy jókedvükben, hogy ha a házat meg fogják egyik és másik sarkán
                  az idegenek s úgy viszik el mindenestől, - azt sem bánják, csak menjenek már
                  mielőbb.</p>
               <p>Itt marad a föld! - s magyar marad, mint volt ezer évig!</p>
               
               <p>Csomagolnak lázasan.</p>
               <p>Isteni színjáték: az első égig rakott kocsik kivonulnak a városból.</p>
               <p>Nagyszerű élmény, amit csak az érthet meg teljes valójában, aki 22 esztendeig várt
                  erre a földi tüneményre. De a székely annál jobban megértette s nem győzte utánuk
                  mondani:</p>
               <p>- Vigyen az Isten valamennyiteket; csak az maradjon belőletek, akit én
                  kereszteltem!</p>
               
               <p>Estére személyszállító, félelmetes autóbuszok hosszú sora érkezik a rendőrség
                  elé.</p>
               <p>Híre fut, hogy ezek a túszokat viszik magukkal, már meg is van a lista. Mindenki
                  tudni véli, hogy kik állanak rajta.</p>
               <p>Ágnes és Dálnokiné sírva könyörögnek férjeiknek, tűnjenek el szem elől. Menjenek
                  ki az erdőkbe míg eltelik ez a tizennégy nap. Biztatva vállalják, hogy ők titkos
                  utakon visznek majd élelmiszert utánuk.</p>
               <p>A férjek lemosolyogják. További unszolásaikra pedig dühösen leintik az
                  asszonyokat.</p>
               <p>Fatalisták. Hangoztatják, hogy ha úgy van elrendelve, az erdőn is belebotolhatnak
                  valami járőrbe s ott lövi az le őket.</p>
               <p>- Nem mindegy, hogy hol ér utól a végzet? - s erre a gondolatra bizonyos
                  mélabúval, de lelkesen fűzik hozzá, hogy „legalább most már magyar földben
                  temethettek el!”</p>
               <p>Az asszonyoknak ez nem vígasztalás. Most, éppen most kell élnetek! - és nem
                  nyugodnak meg. Példákat hoznak fel, hogy ismerőseik közül ez is elment, az is.
                  Mire jó ez a csökönyös­ség?</p>
               <p>Kérik, legalább azt tegyék meg, hogy éjjelre menjenek el otthonról, hogy ha
                  keresnék, egyik se legyen a maga portáján.</p>
               <p>Dálnokit elfogja az akasztófahumor. Nagyot penderít lelógó bajuszán s hencegő
                  dicsekvéssel vágja ki:</p>
               <p>- Jó, sorra veszem csinosabb asszony barátnőimet s minden éjjel máshol hálok.
                  Ágnes, maga lesz az első. Ad-e hát szállást ma éjszakára? - s huncutul nevet
                  hozzá.</p>
               <p>Ágnes pirulva tiltakozik, de éles nyelve van s visszavág:</p>
               <p>- Ne hencegjen, úgyis tudom, hogy napról-napra erkölcsösebben él!</p>
               <p>Dálnoki férfiúi önérzete sértődötten ágaskodik a vád ellen.</p>
               <p>- No hát akkor mit akarnak - kacarássza tovább - hová menjünk, ha maga sem ad
                  szállást?</p>
               <p>Az asszonyok belátják, ez az ötlet sem jó s aggódva néznek a holnapba és ébren
                  virrasztják át az éjszakát.</p>
               
            </div>
            <div type="chapter">
               <head>IV.</head>
               <p>Hétfő, hetivásáros nap, de senkinek sem fontos sem a vásárlás, sem portékájának
                  eladása s mégis az egész környék lakossága bent van a városban.</p>
               <p>Ünneplő ruhákban, cél nélkül ődöngenek a piactéren, mintha eszüket vesztették
                  volna.</p>
               <p>Ellepik a járdákat. Csoportokba verődve, mindenkinek sok mondanivalója akad.</p>
               <p>Gumibotos rendőrök „tartják fenn a rendet” s nem engedik meg, hogy két személynél
                  többen egy csoportban álljanak.</p>
               <p>A székelyek már szemükbe nevetnek.</p>
               <p>Dálnokiné szép, fiatalasszony húga vidám kacagással ujságolja, hogy sétálni nem
                  szabad együtt kettőnél többnek s nagyon rendes intézkedésnek tartja s rögtön ki is
                  próbálja egy csinos székely legénnyel.</p>
               <p>Feltűnik, hogy az egyik főtéri kereskedőhöz igen sűrűn járnak ki-be a vásárlók s
                  dugdosnak valamit.</p>
               <p>A rendőr jobban szemügyre veszi. Irgalmatlanul felháborodik s méregbe gurul.
                  Jelentést tesz felsőbb hatóságának, hogy a renitens kereskedő piros-fehér-zöld
                  szalagot már árusítani itt, ahol pár nappal előbb még virág sem nyilhatott egymás
                  mellett ezekben a színekben. Még az ártatlan virágbokrétától is mindig
                  megbokrosodtak a többség emberei s nem volt megbocsát­ható még a természetnek sem
                  az „irredentizmus”, mely ezt a három színt egymás mellé állította.</p>
               <p>Az üzletbe, bennt a pult mellé, fegyveres katonát állítanak, akinek az a
                  kötelessége, hogy ellenőrizze, ki mit vesz és kinek mit ad el a vétkes
                  kereskedő.</p>
               <p>Több szalag nincs.</p>
               <p>Azok, akik üres kézzel jönnek ki a boltból, irígykedve nézik az elsőket s dupla
                  árat ígérnek, csak felezzék meg velük. Igérik, hogy elrejtik, - de senki sem
                  hajlandó megválni a drága kincstől.</p>
               
               <p>A déli vonattal gondterhelt, kétségbeesett férfiak és nők jönnek át Brassóból és
                  vidékéről, akik lemaradtak az új határral s megrendítő zokogással keresnek
                  elcserélendő házat, amit ottani házukkal szeretnének kicserélni. Fáradtan
                  vonszolják lebunkózott életüket.</p>
               <p>Hiába minden vígasztaló szó, minden biztatás, minden részvét. Kijelentik, hogy
                  lelkileg nem bírják tovább az idegen jármot - s értéktelen üzleteket kötnek,
                  elfecsérelve életük munkáját.</p>
               
               <p>A teherkocsik telnek s mint megbolygatott darazsak zúgnak s szelik keresztül-kasul
                  a kisváros utcáit drága rakományaikkal.</p>
               <p>Megindult az általános költözködés.</p>
               <p>Alig két nap leforgása alatt az összes üzletekből kifogynak a pakkoláshoz
                  szükséges ládák s az egész városon nem kapható már ehhez szükséges deszka sem és
                  már a kerítéseket bontják.</p>
               
               <p>A középületek előtt az oláh szuronyos baka mellett éjjel-nappal már fehér
                  karszalagos magyar nemzetőrök állanak őrt, - bár csupasz kézzel ugyan, de mégis
                  megnyugtató érzés ott látni őket így is. - Ez a legelső morzsa a hatalomból, ami
                  huszonkét év óta nekik jutott.</p>
               
               <p>A korcsmákat bezáratják és mégis részegek az emberek az eseményektől.</p>
               
            </div>
            <div type="chapter">
               <head>V.</head>
               <p>- Menj gyorsan Berta, hozz egy taxit, - parancsolja Ágnes a kis székely leánynak.
                  - Brassóba kell mennem.</p>
               <p>Izgatottan jegyez egy papírkára, hogy mit kell hoznia, ami itt nem kapható, nehogy
                  valamit elfelejtsen.</p>
               <p>Legelőször is zászlóanyag. Aztán legalább még egy könnyen hordozható vendégágy,
                  matracok, - mert nem lesz férőhely, ha megjönnek az olyan szívszakadva várt
                  honvédek. A kaszárnyák tetvesek.</p>
               <p>És konyak is kell - gondolja -, bár jobb volna a kecskeméti híres barackpálinka,
                  de sajnos, az errefelé még nem kapható.</p>
               <p>Mi kellene még, minek örülnének? - s gondolkozva rágcsálja ceruzájának végéti</p>
               <p>Marika dugja be fejét az ajtón s nagyon szeliden szól:</p>
               <p>- Ágnes néni, ne felejtse el apámnak feladni a táviratot, hogy ne várjon hiába,
                  mert mi anyámmal együtt itt maradunk. - Brassóból a távirat biztosabban elmegy -
                  teszi még hozzá fátyolos szemekkel félig sírva, félig nevetve.</p>
               
               <p>Kifulladva a futástól, jön vissza a leány.</p>
               <p>- Kocsi nincs.</p>
               <p>- Szaladj akkor gyorsan az öreg Szabó bácsihoz a lakására. Mindig ő fuvarozott
                  minket a multban, talán csak most is elvisz. - Különben, várj csak. Magam megyek,
                  úgy biztosabb.</p>
               <p>Szabó bácsi otthon van ugyan s olajos kezekkel babrál egy autóalkatrészen, de
                  kurtán mondja, hogy kocsi nincs.</p>
               <p>- ?</p>
               <p>- Szétszedtem s darabjai ott vannak a színben, sarjával letakarva.</p>
               <p>- Hát mi történt vele? - kérdi Ágnes meglepetve.</p>
               <p>- Egyszerűen elromlott az kérem. Majd, amikor ezek elmennek, akkor összerakom
                  újból. - Nem hordozom bizony én tovább őket napestig, tán hogy a végén még el is
                  vigyék az egészet?!</p>
               <p>- Azt már nem! - mondja nyomatékkal, mert azért én dolgoztam meg, amíg megvehettem
                  s nem úgy szereztem, mint ők a vagyonukat. - Ott jó helyen van - s kezével a szín
                  felé legyint.</p>
               <p>Ágnes tanácstalanul áll. Hogy jusson most be Brassóba? Neki pedig okvetlen mennie
                  kell. Már minden egyébről lemondana, de nincs zászló s itt nem lehet hozzávalót
                  kapni, mert, amit hirtelen festettek, nem eredeti színek s azonkívül összefut a
                  festék rajta, ha eső éri.</p>
               <p>Végigjárja az összes taxisoffőröket, dupla árat ígér, míg végre egyik vállalkozik
                  arra, hogy elviszi.</p>
               <p>- Tessék beülni!</p>
               <p>Nehezen haladnak előbbre, mert az út, végeláthatatlan sorban tele van költözködő
                  autókkal - szekerekkel.</p>
               <p>Az út egyik felén haladnak a gőgös nagy teherautók Brassó irányába, roskadásig
                  megrakva fényesen lakkírozott bútordarabokkal, a székelyföldi gyárak legértékesebb
                  gépjeivel, árúival.</p>
               <p>Torlódnak. Nem tudnak előzni, mert az út másik felén, velük szembe jön az igás
                  szekerek hosszú karavánja, apró kis gebékkel, tehénfogatokkal, amelyek Háromszék
                  felé igyekeznek.</p>
               <p>A kontraszt szívetfacsaró. Ágnes megindultan nézi.</p>
               <p>Csaknem minden szekéren ugyanaz a holmi: festett ágyak, festett fenyőfa
                  szekrények, mosóteknő, kihült takaréktűzhely, egy-egy búsan bólogató óleánder,
                  cserepekben piros muskátli s a legtöbb szekér után egy-egy kutyácska húzatja
                  magát, utána kötve. - A szegényes holmik közt a szekereken sok-sok gyermek,
                  némelyiken még 6-8 is és mind aprócskák s láthatóan igen élvezik a furcsa
                  kirándulást, mert nagyon élénkek s vígan integetnek és amint az iskolákban és
                  óvodákban tanulták, kinyujtott jobb karjukat magasra lendítve, vékony gyermek
                  hangon visítozzák a szembe jövők felé: Senetate! - Egészséget - de azok most nem
                  reagálnak a szíves üdvözlésekre.</p>
               <p>Gonddal terhelten menegetnek a szülők a szekerek mellett gyalogolva, hogy saját
                  súlyukkal is könnyítsenek a gyenge állatokon s remegő lélekkel gondolnak a jövőre,
                  - ...mi lesz velük? hol fogják újból lehajtani fáradt fejüket?!</p>
               
            </div>
            <div type="chapter">
               <head>VI.</head>
               <p>Riasztó hír fut keresztül a városon.</p>
               <p>Vasgárdisták érkeztek a közeli Előpatakra. Összeütköztek a csendőrökkel. A jegyzőt
                  lelőtték és maguk közül is heten életüket vesztették. A vizsgálat során
                  megállapították róluk, hogy valamennyien theológusok voltak.</p>
               <p>A csendőrőrmestert megsebesülve hozták be a városi kórházba.</p>
               
               <p>Egy-két napi szélcsend következik megint.</p>
               
               <p>A nők szorgalmasan varrják a díszmagyart és székely szőtteseket. Van, aki
                  éjjel-nappal sző, hogy idejében kész lehessen. Egyik túl akarja licitálni a
                  másikat. Anyag már nem kapható a boltokban. A bátrabbak még bemerészkednek
                  Brassóba, hogy ott pótolják a hiányzó kellé­keket.</p>
               <p>A költözködések mind nagyobb méretekben folynak.</p>
               <p>Kapzsiságukon is meglátszik, hogy ezt a földet ők is csak ideiglenes birtokuknak
                  tekintették, mert az elmult 22 esztendő alatt nem az építőmunka, hanem eredendő
                  bűnük kormányozta és most se a Haza sorsa fáj nekik, hanem csak a kizsákmányolható
                  gyarmatbirtok, amit itt kell hagyniok.</p>
               <p>Itt-ott teherautókat látni olyan értéktelen kerítésdeszkákkal, korhadt boronákkal,
                  hogy az egész rakomány nem éri meg a benzint, amellyel elviszik, - de mégis
                  viszik.</p>
               <p>A hivatalokat teljesen kiürítik. Elfelejtik azt, hogy amikor ők ide bejöttek, még
                  a tollat is az íróasztalon kapták, nem is beszélve arról, hogy a kasszákban is ott
                  találták a hivatalos pénzeket.</p>
               <p>S most mégis azt plakátírozzák ki, hogy: csak azt viszik, ami az övék és senki se
                  merjen abba beleavatkozni.</p>
               <p>A régi polgári fiúiskolának - amelyet ők tiszti iskolának használtak - beverik az
                  ablaktábláit s az üres rámákat leszedve, az udvarán hatalmas máglyába rakva
                  meggyújtják, ami pattogva, nagy lánggal ég el.</p>
               <p>Leszerelik a posta- és távíróhivatal összes berendezését, házról-házra járnak a
                  telefonkészü­lé­kekért, pedig azt a tulajdonosokkal egyszer már
                  megfizettették.</p>
               <p>Elviszik a városi tűzoltóságtól átvett motoros fecskendőket, gépkocsikat,
                  öntözőkocsikat.</p>
               <p>Mikor az ő leleményes agyuk sem talál már elvinnivalót, akkor nagy
                  csákánycsapásokkal bontani kezdik a piactéren felállított Muresán-szobor
                  talapzatát.</p>
               <p>Igaza lett tehát a névtelen, elmés felírónak. Nem felejtik itt azt sem, de még a
                  talapzat alól a kockaköveket sem, ami a járda folytatása lett volna. Azt is
                  viszik!</p>
               <p>A Székely-szövőgyárnak 180 millió lej, számla szerinti értékű egyiptomi
                  gyapottját, emelet magasra felrakott tehergépkocsik hosszú sora szállítja a
                  vasúthoz. Fegyveres katonák ülnek a bálák tetején, röhögve.</p>
               <p>A vászonbálák némelyike nyitva van s a finom, hófehér gyapottat el-el kapja a szél
                  s darabokban hempergeti meg az utca porában s gurítja tovább.</p>
               <p>A volt hatalmas úr, a subprefekt és annak felesége a tanárnő, úgy búcsúznak el jó
                  házi­asszonyuktól, kivel nyolc évig közös konyhán főztek s akinek minden
                  szívességét élvezték, hogy elmenetelük utolsó éjjelén az udvaron levő gyönyörű sor
                  barackfáját tőben befűrészel­ték a fakérgéig, melynek gyümölcsén 8 évig
                  testvériesen osztozkodtak s a lakásban levő villany­vezetékeket arasznyi távokban
                  elvagdosták tehetetlen dühükben. Az intellektuell osztályhoz tartozó - alispán és
                  tanárnő!</p>
               <p>A fecskék sűrűn megülik a telefondrótokat, csoportosulnak, szeptember 8-ika van.
                  Kisasszony napja. Itt van az ideje az ő elvonulásuknak is. Békésen dugják össze
                  csőröcskéjüket s halkan csipegik egymásnak, hogy jövőre már ők is román vizum
                  nélkül jönnek vissza erre a tájra.</p>
               <p>De még csak suttogni merik, mert még itt vannak a román csendőrök, fegyverrel a
                  kezükben.</p>
               
               <p>Hétfőn, szeptember 9-én az esti órákban oláh önkéntesek keresztül lövik a derék
                  székely legényt: Balázs Misit.</p>
               <p>Nem hal meg rögtön a szerencsétlen, mert csak a combján találja a lövés s ott
                  megáll a golyó. - Összeesik, keservesen sírni, sőt jajgatni mer a fájdalomtól s
                  anyját kiabálja, aki megté­bolyodva nézi, száz méter távolságból, földön fetrengő
                  gyermekét s nem tud segíteni rajta, mert nem engedik hozzá a fegyveres katonák.
                  Még az éjszaka sötétjében is hallja gyermeké­nek fájdalmasan elhaló jajgatását:
                  Anyám segítsen!</p>
               <p>Kezeit tördeli anyai fájdalmában, rímánkodik, de nincs írgalom. Ellökdösik a
                  katonák.</p>
               <p>Kétségbeesve veti magát térdre előttük. Sír, könyörög, haját tépve zokogja, hogy
                  tizenöt gyermeke közül ez a legkedvesebb, a legjobb, engedjék hozzá, hogy
                  segíthessen rajta, hogy lefoghassa a szemét, - majd artikulátlan hangon
                  ordítja:</p>
               <p>- Rablók, gyilkosok, 24 évvel előbb ugyanezt tettétek az urammal is Sósmezőn, ahol
                  ő népfelkelő csendőr volt, mikor ti ide betörtetek. Élőhalottat csináltatok
                  belőle. Munkakép­telenné kínoztátok s elmebeteggé tettétek s akkor néztétek, hogy
                  húsz esztendeig én, a két kezem munkájával tartsam el őt és a sok gyermeket! Őt is
                  nemrég temettem el, - zokogja tovább - s most megöltétek a fiamat, aki már
                  segítségemre lehetett volna.</p>
               <p>- Gyermekem, Misi fiam, szólj még egy szót! - visítja tébolyultan, - de fia
                  elnémult.</p>
               <p>Az őrt álló katonák megnyugtatják, hogy azért nem hallja fia segélytkérő hangját,
                  mert elvitték a kórházba.</p>
               <p>Vijjogva száguld szegény az éjszakában, keresi fiát, de nem találja meg sehol.</p>
               <p>Csak másnap délben engedik hozzá; a fiú hatalmas vértócsában, ugyanazon a helyen
                  fekszik, ahol összeesett. Belei összevegyültek a sáros földdel, amit gyilkos
                  szurony hasított fel.</p>
               <p>Ezért hallgatott el Balázs Misi - örökre.</p>
               
            </div>
            <div type="chapter">
               <head>VII.</head>
               <p>Felvirradt szeptember tizedike is.</p>
               <p>Minden reggel hálát adnak az Istennek, hogy megérni engedte a reggelt s hogy újból
                  egy nappal kevesebb van hátra a gyötrelemből.</p>
               <p>Szorongva gondolnak rá, hogy ezenkívül még három egész nap van hátra.</p>
               <p>Ha Isten megérni engedi, - pénteken, Krisztus kínszenvedéseinek napján, végetérnek
                  a székelyek gyötrelmei is. - 13-án érkeznek a Honvédek!</p>
               <p>Ágnes az ablaknál ül varrógépje mellett. A legszebb munkát végzi, ami a mostani
                  hangulatot jelképezi.</p>
               <p>Varrja a magyar zászlót.</p>
               <p>Autó száguld el az ablak előtt. Kitekint s valami eddig nem látott különös kép
                  tárul a szeme elé.</p>
               <p>Furcsa alacsony kis teherkocsi, egészen szokatlanul alacsony, négy nyitott
                  oldalfallal, rajta civilruhás fiatal emberek ülnek, egyenruhaszerűen sötétzöld
                  ingekben s kiabálva hadonász­nak. Egyikük kezében kibontott zászlót tart, amelyet
                  ablakszemekhez hasonló rács díszít.</p>
               <p>Felemelkedik ültéből s utánuk tekint, de a különös kis kocsi szempillantás alatt
                  tovább robog.</p>
               <p>Visszaül varrógépje mellé s tovább varr.</p>
               <p>Alig telik el egy félóra, puskalövéseket hall a piactér felől. Újból kifigyel.</p>
               <p>A téren füstfelhő terjeng, a járókelők megrémülve szétszaladnak.</p>
               <p>Mit sem sejtve, kimegy az utcára, de nem lát egyebet, mint néhány katonát, akik
                  puskával a kezükben átszaladnak a téren s az üzletek kirakatredőnyeit - szokástól
                  eltérően - a kereskedők lehúzták és egyébként kihalt az egész főtér.</p>
               <p>Mi történhetett?... - s amint így kíváncsiskodva áll és nézeget előre, kiugrik a
                  közvetlen szomszéd kapu aljából egy óriás termetű, ijesztő külsejű férfi, vértől
                  mocskosan, hosszú fehér ingben, kezében hosszúcsövű füstölgő pisztolyt szorongat
                  és gyors iramban szalad a rendőrség épülete felé.</p>
               <p>Ágnes ijedten visszahúzódik. Beteszi maga mögött a rácsos kaput s biztonság okából
                  még be is támasztja egy jókora boronával.</p>
               <p>A kíváncsiság azonban nem hagyja nyugton. Mi történt vajjon odakint? Az ablakok
                  mögül kikémlel, de semmit és senkit nem lát ott mozogni. Körülbelül egy óra múlva
                  ismét kime­rész­kedik az utcára. Ijedt arcú emberektől hallja, hogy itt vannak a
                  hírhedt vasgárdisták, akik Buka­restben elhatározták, hogy bosszút állanak és
                  meggyilkolják az Előpatakon csak megsebesült csendőrőrmestert, aki ott rájuk
                  tüzelt s aki most itt fekszik sebesülten a kórház­ban.</p>
               <p>Ez volt tehát az az ijesztő, hosszú fehéringes alak, aki a gárdisták elől
                  menekülve rohant le a rendőrség védelmét keresni, miután másodszor is csak
                  megsebesült, de most sem halálosan.</p>
               
               <p>Az események most már gyorsan peregnek. Minden nap meghozza a maga
                  szenzációját.</p>
               <p>A város főterén már ácsolják a díszemelvényt a magyar honvédek fogadtatására s
                  mégis, ma, mint egy bomba csapott bele a köztudatba az a hír, hogy Háromszékmegyét
                  egyezkedés útján, kicserélik Székelykocsárddal, - a vasútvonal miatt. Egészen
                  hihetőnek hangzik. Teljes kétség­beesés lesz úrrá a lakosságon, míg újabb hír nem
                  érkezik.</p>
               <p>A különböző riasztó hírek félóránkint váltakoznak.</p>
               
            </div>
            <div type="chapter">
               <head>VIII.</head>
               <p>Lelkes örömmel gyülekeznek az asszonyok, leányok, - különféle egyesületek
                  hölgytagjai, megbeszélni a fogadtatás előkészületeit. Felajánlják minden földi
                  javaikat s a szívüket is a bevonuló katonák javára.</p>
               <p>Felvetődik a gondolat, mivel vendégeljék meg, ki mit adjon, ki mit hozzon. Mi
                  volna a legkivihetőbb, a legeredetibb.</p>
               <p>Elhatározzák, hogy hosszú asztalt állítanak fel, megrakva minden jóval.</p>
               <p>De ki vigyáz arra? Ki tud lemondani a nagyszerű élményről, hogy ne vegyen részt a
                  fogadtatáson, illetve a bevonulás látásának gyönyöréről?</p>
               <p>Nem jó. Mást gondolnak. Mindenkinek van egy kivihetetlen ötlete. Órákig
                  tanácskoznak, míg végül is megállapodnak abban, hogy mindenki készít magának egy
                  ízlésesen feldíszített virágos kosarat, ki mekkorát elbír s abba rakja be, amivel
                  kedveskedni akar a honvédeknek s magukkal viszik a kosarat. Megegyeznek még abban,
                  hogy minden jelenlevő tartsa köteles­ségének, hogy minél szélesebb körben
                  terjessze ezt az elhatározást, hogy mindenki tudomást szerezzen róla és nehogy
                  sértődések legyenek.</p>
               <p>Boldogan vállal mindenki, mindent.</p>
               <p>Az elnöklő hölgy figyelmezteti a jelenlevőket, hogy őrizze meg mindenki őszi
                  virágjait s egy szálat le ne tépjen addig, hogy minél több jusson a
                  honvédeknek.</p>
               <p>A virágok is, mintha megérezték volna, hogy a magyar honvédek sapkáját fogják
                  díszíteni, - szebben virágoztak a koraőszben, mint a nyár derekán.</p>
               <p>A férfiak külön tanácskoztak. Ők is a fogadtatás részleteit beszélték meg. - Kik
                  fognak beszélni a tribünön? Kik lesznek az ünnepi szónokok, milyen sorrendben? -
                  Itt kissé ők is „nézeteltértek”, mikor a különböző felekezetek szónokainak
                  sorrendje következett. Meg­tárgyalták ki hányperces beszédet mondhat, mert a
                  katonák fáradtak lesznek s ha valaki 10 perces beszédet jelent be, akkor elégedjék
                  meg legalább egy félórával és ne tartson kétórás szónoklatot.</p>
               <p>És nehezen ment a tanácskozás ott is, mert mindenki üdvözölni szerette volna a
                  bevonulókat s mindenki egy elveszett szónokot vélt felfedezni magában, míg végre
                  megegyeztek tizenöt üdvözlő személyében.</p>
               <p>Mikor aztán megtudták az asszonyok elhatározását, felháborodtak s azzal tiltották
                  le a kosaras megvendégelést, hogy „ez nem kiéhezett hadsereg, s a fogadtatás nem
                  népünnepély”, hogy oda kosarakkal vonuljanak fel az asszonyok s az ünnepély
                  fenségét veszélyeztessék.</p>
               <p>Súlyos érvek voltak ezek, meg kellett hajolni alattok.</p>
               <p>Nincs kosarazás, - nem lesz megvendégelés!</p>
               <p>A nők nem tudnak ebbe belenyugodni, mégis sütnek-főznek s remélik, hogy mégis csak
                  adódik majd valami mód erre. - Csak nem várhatják üres kézzel a honvédeket! - és a
                  véletlenre bízzák a kivitelt.</p>
               
               <p>Kristóffy ragyogó szemű fekete leánya szalad át Ágneshez.</p>
               <p>- Ide hallgass Ágnes! Kitaláltam valamit! Van egy mentőötletem.</p>
               <p>- ?</p>
               <p>- Megfogom Dálnokinét, akinek olyan jó rábeszélő tehetsége van s vele elmegyek -
                  most azonnal - a vezetőség elnökéhez s addig ostromoljuk kérésünkkel, amíg meg nem
                  engedi a honvédek megvendégelését. Ebbe nem nyugodhatunk bele!</p>
               
               <p>Örömtől csillogó szemmel jönnek vissza s kitörő boldogsággal ujságolják, hogy
                  kivívták az engedélyt azzal a kikötéssel, hogy a megvendégelés csak az ünnepség
                  megtartása után történhetik.</p>
               <p>Büszkén ujságolják azt is, hogy még arra is kaptak engedélyt, hogy a kora reggeli
                  órákban érkező előőrsöket is megreggeliztethessék. Mivel azonban már csak egy
                  délután áll még rendelkezésükre, nincs lehetőség arra, hogy a város összes
                  asszonyainak tudtára tudják adni az örömhírt, így csak maguk között három-négy
                  család adhatja össze a szükséges hozzávalót, ami körülbelül 300 embernek elegendő
                  lesz a megreggeliztetéséhez - mert körülbelül ennyi emberre számítottak a reggeli
                  órákban.</p>
               <p>Kiszámítják, miből mennyi szükséges s boldogan hordják össze Kristóffyék házához,
                  mert az esik legközelebb a piactérhez és az látszik legtágasabbnak ennyi ember
                  befogadására.</p>
               <p>Ki törődött most a drága perzsaszőnyegekkel, pedig nagy veszély fenyegette őket,
                  mert az eső is cseperegni kezdett.</p>
               <p>Mikor ezzel is rendben voltak, lelkesen indulnak meg a város négy tája felé, hogy
                  lehetőleg mindenkit értesítsenek, hogy mégis lesz kosarazás és nehogy valaki
                  elmaradjon.</p>
               <p>Mindenkit kérnek, hogy minél szélesebb körben terjessze tovább és készíthessék,
                  díszíthessék a már lefújt kosarakat, melyeket egy bizonyos, - arra kijelölt helyre
                  betesznek s az ünnepség után karjukra véve visznek a pihenőhelyekre és ott fogják
                  annak tartalmát kiosztani a fáradt honvédeknek. Kérnek mindenkit, hogy bőven
                  hozzanak kosarukban húst, kenyeret, süte­ményt, bort, borvizet, cigarettát és
                  minden elképzelhető jót.</p>
               
               <p>A hivatalnokok 11-én már elhagyják a várost s csak a prefektúra főbb emberei, a
                  rendőrség és a csendőrség maradt a helyén.</p>
               
               <p>A vármegyét szimbolikusan átadták már a Magyar Párt elnökének.</p>
               
               <p>A Székely Mikó-kollégium udvara és tornaterme zsúfolásig megtelt menekült
                  honfitársakkal.</p>
               <p>Olyan élénk képet mutat az udvar, mint tanév kezdetén.</p>
               <p>Tele van üde gyermeki kacagással, amint kézi labdával játszanak.</p>
               <p>A nagy udvaron kis családi csoportok alakultak, ahol legszükségesebb holmijukat
                  lepakolták a földre. Itt-ott apró tüzeknél kis lábosokban főznek.</p>
               <p>A menekült gyermekek gondtalanok, jókedvűek. Játékba merülve élvezik a koraőszi
                  napsütést.</p>
               <p>Szüleik között sincs már elkeseredés. Majd megsegít az Isten! - mondogatják. -
                  Egyelőre csak az a fontos, hogy itt lehetnek ezen az áldott földön, amely már órák
                  múlva ismét magyar tulajdon lesz, mint huszonkét esztendővel azelőtt. Feledve a
                  bizonytalan sorsot, amely reájuk vár, boldogan várják ők is a holnapi napot, a
                  honvédek bevonulását.</p>
               
               <p>Estefelé új falragaszok jelennek meg a forgalmasabb utcákon:</p>
               <p>Az utolsó román katonák reggel 6 órakor vonulnak ki a városból. 8 órakor lehet
                  kitűzni a házakra a magyar lobogókat.</p>
               
               <p>A boldogság már csaknem elviselhetetlen!</p>
               
            </div>
            <div type="chapter">
               <head>IX.</head>
               <p>Elmúlt a legutolsó, a leggyötrelmesebb éjszaka is.</p>
               <p>Felvirradt - minden különösebb baj nélkül - a háromszéki székelyek legtündöklőbb
                  napja - Szeptember 13. Péntek.</p>
               <p>Ágnes alig aludt valamit. Szemei égnek az álmatlanságtól s a végtelenül boldogító
                  izgalomtól.</p>
               <p>Alig virrad, már talpon van. Körbejárja még a lakást, rendben van-e minden. Az
                  ablakokat sorra kitárja, hadd jöjjön be a friss reggeli levegő, melyet a Hargita
                  felől hoz az enyhén fujdogáló szél.</p>
               <p>Eső lóg a levegőben. - Jaj, csak ma ne esne - gondolja -, aztán, azután hullhat az
                  áldás. Csak még ma ne!</p>
               <p>Forró vasalót készíttet, kivasalja szép símára a gyönyörű zászlókat, amelyeket már
                  nemsokára kitehet.</p>
               <p>Arra gondol vasalás közben, hogy miért is olyan különös nagy érzelem magyarnak
                  lenni! Vajjon más nemzet is így tud-e örülni saját nemzeti színeinek? - vagy csak
                  a magyar zászlónak van meg ez a boldogító varázsa? S nem értette egészen saját
                  extázisát, hiszen volt még idő - nem is olyan régen, csupa 22 évvel ezelőtt, -
                  amikor házukon még ott lengett nagyobb ünnepeken, mint például március 15-ike, a
                  piros-fehér-zöld, - de akkor semmi külö­nösebb örömet nem váltott ki belőle, mert
                  akkor ez olyan természetes volt, mint az, hogy él. És úgy hozzá tartozott az
                  életéhez ez a három szín, akárcsak a karja, lábai vagy szemei. - Csak, mikor már
                  nem volt szabad kitenni, sőt még csak tartani sem, akkor döbbent rá, hogy mit
                  jelentett számukra ez a szent háromszín.</p>
               <p>Azóta, a huszonkét esztendő alatt, csak úgy tette ki házukra a piros-sárga-kéket,
                  ha a gumibotos rendőr ráparancsolt s büntetéssel fenyegette meg. És mindig
                  megborzongott alatta.</p>
               <p>Most ég a türelmetlenségtől, hogy már ott lehessen az idő, hogy házuk falán
                  láthassa újból a régi színeket, amit csak azóta tanult meg áhitattal
                  kimondani.</p>
               <p>Pedig..., a piros-sárga és kék színek is szépek a természetben külön-külön. De
                  együtt? - s irtózva gondolt vissza a múlt 22 esztendőre és arra, amit ez a három
                  szín jelképezett.</p>
               <p>Az új zászlóra majd, viaszosvászon tokokat fogok hozatni, hogy a por ne lepje s
                  nem engedem a sütőházban tartani, mint a régit, aminek a kutyacska elrágta a
                  végét. - Magán csodálkozik, hogy akkor nem is bosszankodott miatta, pedig egynapi
                  munkájába került, míg valahogy ki tudta toldozni.</p>
               <p>Irtózattal gondol arra, ha ezekkel is történne valami baj. Sírva fakadna, tán meg
                  is halna s tréfásan magyarázza a lábatlankodó kis fehér kutyának:</p>
               <p>- Jól nézd meg Tomi, ezek szent magyar zászlók, ezeket aztán nem szabad
                  bántani!</p>
               <p>Az óra még csak félhetet mutat és már jelentkezik „Dezső úrfi”, a megrendelt házi
                  bádogos­mester s pattogva hadarja, hogy ő egész éjjel nemzetőrségben volt, most
                  jön a posztjáról és sietni akar haza megberetválkozni s amint sarkát összeütve
                  mondja, - „gálába csapom magam s megyek a csapatok elé.”</p>
               <p>- Azért jöttem most fel, hogy kitegyük a nagy lobogót, amit a ház pléhfödelére
                  kell felszerelni, mert nekem később erre időm nem lesz. A kisebbeket nélkülem is
                  fel tudják tenni.</p>
               <p>- Nem lehet Dezső úrfi, - mondja Ágnes - még nincs 8 óra s megvan tiltva előbb
                  kitenni.</p>
               <p>- Ó tekintetes asszony, ne tatarkodjék már annyit, nekem mennem kell s én nem
                  várhatok itt 8-ig. Akkor én mikor tehetem magam tisztába? - s különben is az
                  oláhok 6-kor kimentek, mitől fél a tekentetes asszony? - Nyugodtan kitehessük, -
                  mondja a siető emberek türelmet­lenségével.</p>
               <p>Ágnes már-már enged a neki is kedves gondolatnak, mert ő is alig várja a boldog
                  percet, - de a maga megnyugtatására beszól az urának a fürdőszobába, aki ott
                  borotválkozáshoz fogott -, hogy mit szólna hozzá. Nem lesz-e baj belőle? - s
                  miután azt a bizonytalan feleletet kapja, hogy „azt hiszem, már nem” - összeszedik
                  gyorsan a szükséges szerszámokat s az első magyar zászló percek alatt ott leng a
                  főtéri ház falán.</p>
               <p>Könnyekig meghatódva, végtelen megindultsággal percekig nézi, majd besiet és ő is
                  mosa­kodni, öltözködni kezd, mert iparkodnia kell, hogy legalább 8 órára a teafőző
                  helyen lehessen, nehogy elmulasszon valamit, amit vállalt.</p>
               <p>Alig csak, hogy megmosakodik, kintről lármát hall, de nincs ideje megnézni, hogy
                  mi lehet az. Öltözködéshez fog.</p>
               <p>Magából kikelve szalad be a leány s kezeit tördelve, szaggatott, félmondatokban
                  mondja:</p>
               <p>- Jaj, tekintetes asszony, tessék gyorsan a kapuhoz menni, itt vannak a
                  katonák...</p>
               <p>- Milyen katonák? - döbben meg Ágnes - már megérkeztek volna az előőrsök s ő
                  el­mulasztotta, amire olyan szívszakadva várt, - a bevonulás első
                  pillanatait?...</p>
               <p>És Berta látja, hogy asszonya félreérti őt, de nem bír értelmes mondatokat
                  kinyögni s csak sürgetve toporzékol, sírós hangon, kezeit a szájába
                  gyömöszölve:</p>
               <p>- Jaj, dehogy, dehogy... - a románok! a zászló!...</p>
               <p>Észbekap s még halványobb lesz az arca.</p>
               <p>Kint mind nagyobb a lárma és káromkodás. - Kérő szemmel fordul a leányhoz:</p>
               <p>- Menj Berta, te tudsz a nyelvükön beszélni s magyarázd meg nekik, hogy azért
                  kellett már most kitenni, mert később nem lehetne segítséget kapni s mi magunk nem
                  tudunk a tetőre felmászni.</p>
               <p>De a leány élénken tiltakozik és riadtan keresi, hová bújhasson el.</p>
               <p>Kovács nem hall semmit az egész dologból s nyugodtan borotválkozik tovább s
                  gyermekes türelmetlenséggel öltözködik az „új ruhába” - a 22 évvel ezelőtt
                  elrejtett, ütött-kopott, molyette harctéri honvéd egyenruhájába, amelyet fényesre
                  puccolt kitüntetések díszítenek.</p>
               <p>Ágnest a kívülről behallatszó és mind erősbödő lárma sürgeti. Ki kell mennie.</p>
               <p>Magára húzza reggeli pongyoláját s kitámolyog a kapun. Dühös, fenyegető öklökkel
                  találkozik. Mikor végignéz a hosszú sor teherautón, zsúfolásig megpakkolva
                  fegyveres, roham­sisakos katonákkal s a vezető mellé géppuska felszerelve, - lábai
                  a földbegyökereznek s nem bír megmozdulni. - Az az érzése, hogy rögtön összeesik s
                  támasztékot keres, amibe megfogódzon.</p>
               <p>A kocsikról leugráló altisztek körülötte ordítanak, fenyegetik, majd tiszti
                  motorbicikli vágtat közéjük. - Ágnes a megmentőjét látja benne.</p>
               <p>A tiszt leugrik a bicikliről s Ágnes felé siet. Kirántja bajonettjét s magasra
                  emelve ráordít:</p>
               <p>- Rögtön beléd döfi, ha azonnal le nem vesz a zászló!</p>
               <p>Krétafehéren áll a fal mellett, majd gyámoltalan mozdulatot tesz a kezével és feje
                  mozdulatával, hogy nem tud a tetőre felmenni.</p>
               <p>A tiszt is már rekedtre ordította magát s int a katonák csoportja felé, hogy
                  tüzeljenek.</p>
               <p>Időközben tömeg vette körül Ágnest, aki megsemmisülten támaszkodik a ház falának s
                  merőn néz a géppuska csövekbe, melyek a teherkocsikra voltak felszerelve s
                  melyeket a katonák feléje irányítva kattogtatni, igazgatni kezdenek.</p>
               <p>Fájdalmasan néz fel mégegyszer a zászlóra. Szemeit lehunyja és sápadt arcán
                  végigperegnek könnyei.</p>
               <p>Egyetlen fájdalmas gondolat az egész asszony: Nem érhetem meg a magyarok
                  bevonulását.</p>
               <p>Azonban a pillanatok alatt köréje gyült tömeg miatt, melyben a román altisztek is
                  még ott voltak, - a katonák tétováztak és nem lőttek.</p>
               <p>Ott van az egész szomszédság. Mindenki kézzel-lábbal magyaráz a feldühödött
                  katonáknak, akik össze-vissza kiabálnak s öklükkel fenyegetik Ágnest. - Majd futva
                  jön a jó öreg Kristóffy is reggeli köpenyben, papucsban s tudós ősz-szakállú
                  külseje tekintélyt parancsol. - Előkelő modorában türelmet kér a tiszttől,
                  mondván, hogy várjanak kissé, azonnal leveszik s átkiált a szemben levő
                  tűzoltóknak, hogy hozzanak létrákat.</p>
               <p>Ágnes magáhoztér. Érzi, hogy megmenekült s most minden gondolata a zászló, hogy
                  annak baja ne essék, nehogy összetépjék, vagy elvigyék magukkal.</p>
               <p>Mozdul. Energikusan utat tör magának. Fellép ő is pár fokon a tűzoltó után a
                  létrán és halk, könyörgő szóval sugja, hogy csak az ő kezébe nyújtsa le. A magyar
                  tűzoltó megérti, - hogyne értené meg - s véletlenül - a sok utánanyúló karok
                  között - Ágnes kezébe ejti a zászló rúdját.</p>
               <p>Asszonyi erejét felülmúló erővel ragadja meg a nehéz rudat s örömtől felragyogó
                  szemmel viszi magával a megmentett kincset. A kaput maga mögött bezárja.</p>
               <p>Az összegyült tömeg szétoszlik. A katonák sűrű káromkodások között vissza
                  helyezkednek az autókra s nagy zúgással elporoznak Brassó irányába.</p>
               <p>Utánuk erős füst és benzingőz terjeng a levegőben.</p>
               <p>Ágnes hálatelt szívvel, már az ablakból néz utánuk, amint eltűnnek szemei elől a
                  bevonulók tiszteletére felállított díszkapu alatt a legutolsó román csapatok. -
                  Ilyenforma érzése lehet az életfogytiglan elítélt rabnak, mikor valami csoda
                  folytán kinyílik előtte a börtön ajtaja.</p>
               <p>Hangosan felzokog. Kisírja magát s megpattanásig feszült idegei feloldódnak.</p>
               <p>Öltözködik. Felveszi a fekete-piros csíkos székelyszőttes rokolyáját, pruszlikot
                  ölt s fekete csipke fejkötőjét teszi a fejére és elsiet Kristóffyékhoz, ahol már
                  javában sürgölődnek asszony barátnői a lobogó teavíz körül.</p>
               <p>A régi kúria árkádjai alatt hosszú asztalokat terítenek, külön a legénység és
                  külön a tisztek számára. Kristóffy Ete, anyjától örökölt legszebb porcellánjait
                  szedi elő a tiszti asztalra.</p>
               <p>Dúsan megrakják mindkét asztalt ízletes falatokkal.</p>
               
               <p>Már a kora reggeli órákban a főtéren ember-ember hátán tolong. Ilyen tömeget még
                  nem láttak a kis város falai. Hangyabolyként nyüzsög a tér s amint halad az
                  óramutató, úgy változik a kép.</p>
               <p>A házakat sűrűn díszítik a világ legszebb színei. - Olyan piros-fehér-zöld lobogók
                  is kerülnek elő a rejtekhelyekről, amelyeken még ez a felírás olvasható: „Éljen
                  Hegedüs Loránd!” s amelyek még a boldog békebeli választásokról tanuskodnak.</p>
               <p>A városház homlokzatán virágokból, művésziesen kirakott óriási magyar címer
                  díszeleg. Alatta a felírás: „Éljen Nagymagyarország!”</p>
               <p>Ami azelőtt félórával a lehetetlenséggel volt határos, az most a legcsodálatosabb
                  eleven valósággá lett.</p>
               <p>A legerősebb férfiszemekben is ott ragyogott a meghatottság könnye.</p>
               <p>Tűzoltókötelekkel kordont vonnak az utca két oldalán, biztosítva a bevonulók
                  útját. A sűrű embertömeg igazodik. Hallgatnak a szóra s parancsnak vesznek minden
                  egyes szót, melyet a fehér karszalagos nemzetőrök kiejtenek. S a kiöregedett, volt
                  magyar tűzoltók is szerephez jutnak 22 évi tétlenség után, akik most újra
                  felvehették régi kopott egyenruhájukat.</p>
               <p>Díszes sorokban vonulnak fel a különböző egyesületek, az eddig rejtekhelyen
                  rettegve őrzött zászlókkal, kokárdákkal, hogy a kijelölt helyeiket idejében
                  elfoglalják.</p>
               <p>Elemi iskolás apró gyermekek vonulnak hosszú sorokban, négyesével. Díszmagyarban a
                  kislányok, székely harisnyákban, parányi kis csizmákkal a kisfiúk. Akkora
                  zászlókat hoznak, hogy gyönge kis karjuk alig bírja. - Az édes gyermekajkakon zeng
                  a frissen tanult Erdélyi induló.</p>
               <p>A tömeg viharosan ujjong. Örömkönnyeket sír s megéljenzi Erdély virágait, a magyar
                  jövő reménységeit.</p>
               <p>Felvonulnak a vidéki dalárdák, egyházi testületek, gazdakörök, tűzoltói
                  egyesületek elől saját rezesbandájukkal, a kürtök példásan ragyognak - bár
                  írgalmatlanul falsul fújják, de - tele­tüdővel, szívük egész lelkesültségével
                  fújják dagadtra képüket.</p>
               <p>Jönnek az előkelő, díszmagyaros hölgyek szemkápráztató pompájukban, nagy
                  virágcsok­rokkal.</p>
               <p>Még bent sincsenek a honvédek s a tömeg már rekedtre éljenzi magát. Ágaskodnak,
                  nyujto­gatják nyakukat. Mindenki mindent látni akar, nehogy egy mozdulatot is
                  elmulasszon a nap fenségéből. Élelmesebbek átfúrják magukat a sűrű sorokon - s
                  Isten tudja honnan - széket kerítenek s arra állanak fel, hogy jobban lássanak és
                  hamarább pillanthassák meg az első magyar katonát.</p>
               <p>Az útszéli akácfákra is emberek fészkelik fel magukat. A környező házak ablakai
                  megtelnek, sőt a Mikó-kollégium két emelet feletti padlásának szellőző s csak
                  emberfej nagyságú lyukain is fejek bújnak elő.</p>
               <p>A díszemelvényen már nincsen férőhely.</p>
               <p>Az eső vigasztalanul csepereg, pedig ezer és ezer székely imádkozik érte, hogy
                  csak ma ne essen. Nem magukat féltik, hanem a bevonulókat.</p>
               <p>Felvonulnak a menekültek tömegei különböző feliratú táblákkal, zászlókkal.
                  Kórusban követelik vissza Aradot, Temesvárt, Enyedet, Gyulafehérvárt, Brassót s
                  mindent az ezeréves határokig.</p>
               <p>Nemsokára befutnak a motorkerékpáros elővédek, de meg sem állanak, tova sietnek
                  Illyefalva irányába, mely az utolsó kis falu, ami még Magyarországhoz került ebben
                  az irányban.</p>
               <p>Virágot szórnak feléjük. Éljeneznek, - de a motorkerékpárosok, mintha csak
                  bujócskát játszanának, a virágeső alatt kacagva tűnnek el a szemhatárból.</p>
               <p>Tovább várakoznak türelmetlenül. Az eső eláll és kisüt a nap. Valaki elkiáltja
                  magát:</p>
               <p>- Szeret minket a magyarok Istene!</p>
               <p>A díszes felvonulások még mindig tartanak, a sokaság leírhatatlan mámorban
                  hömpölyög és nőttön-nő a kis város főterén.</p>
               <p>Saját szórakozásukra szavalókórusok alakulnak s itt-ott felhangzik: „Piros, fehér,
                  zöld, Erdély magyar föld” és „nem, nem, soha!” stb. s a végén az egész tömeg
                  felkapja és percekig zúgja s csak akkor hagyja abba, mikor befut egy kis tiszti
                  kocsi, amelyben magyar parlamenterek ülnek.</p>
               <p>A kordont benyomják. A kocsi lefékez. Kiszáll belőle a katonai soffőr, akit majd
                  szétszed a tömeg szeretete. Helyet kér, könyörög, de a tömeg nem akar tágítani.
                  Látni akarják a bennt ülőket. Lelkesen éljenzik, símogatják - már aki hozzáférhet
                  - az autó falait s tekinteteikkel a bennt ülőket. A kocsi komoly helyzetbe kerül a
                  sűrű embergyűrűtől. Nem akarják elengedni és nehezen nyitnak utat, amely aztán
                  felrobog a vármegyeháza felé.</p>
               <p>A hangulat leírhatatlan. Mindenki felfrissült, újraszületett; senki sem fáradt,
                  pedig 14 napja már, hogy az éjszakák nagyrészét szorongó szívvel, kétségek között
                  ébren virrasztják át.</p>
               <p>Nézik a toronyórát, mely csak 11-et mutat.</p>
               <p>Újból tiszti kocsi érkezik, melyben háromszéki születésű tisztek ülnek.</p>
               <p>Virágokkal árasztják el. A tisztek boldogan nyujtják ki kezeiket s szorongatják a
                  hozzájuk férkezett kezeket. A tömeg a főcsapat felől érdeklődik. A tisztek azonban
                  diplomatikus felele­teket adnak.</p>
               <p>A várakozás tetőpontjára hágott. - Valaki megint a toronyórát figyeli, ami újból
                  csak 11-et mutat, mert abban, a pillanatban egy órával visszaigazították a
                  magyarországi időszámítás szerint.</p>
               <p>Mindenki zsebórájához nyúl, - már akinek van - s boldogan igazodnak a legelső
                  magyar intézkedéshez. Van, aki boldog mámorában a toronyórát is megéljenzi, - noha
                  az sem segített rajta, mert alig pár hét múlva a földrengés lerombolta.</p>
               <p>A főcsapat gépesített osztagai a késő déli órákban futnak be viharos éljenzések
                  között.</p>
               <p>Soha ilyen ünneplés még nem fogadott hadsereget!</p>
               <p>Szinte önkívületi állapotban szórják a virágot a kocsikra, melyek lassítanak s úgy
                  megtelnek virággal, hogy a rajta ülőknek még a feje sem látszik ki belőle. A
                  tömegnek sikerül egyik-másikat leállítani. Símogatják, csókolják még a kocsik
                  falait is. A katonák nem győzik por­lepte arcukról a könnyes csókok nyomait
                  törülgetni. Legszívesebben az eleven szívét dobná fel mindenki a honvédeknek, akik
                  a hosszú úttól fáradtan örvendeznek az örvendezőkkel.</p>
               <p>Egyik kocsi élelmes baka-vezetője útközben csinos arcú székely leánykát ültetett
                  be maga mellé s a tömeg mámoros kacagással éljenezi meg a leányt is.</p>
               <p>Néhány perc leforgása alatt megérkezik a tiszti küldöttség Miklós vezénylő
                  tábornokkal az élén s méltóságteljesen lépnek fel a díszemelvényre, hol az ünnepi
                  szónokok elfogódottan fogadják.</p>
               <p>Elhangzanak a szívből jövő s végetérni nem akaró üdvözlések.</p>
               <p>A katonák láthatólag fáradtan hallgatják végig az órákig elhúzódó beszédeket, mert
                  ők, - ha más szavakkal és más stílusban is - de körülbelül ugyanezt a lelkesedést
                  látják és hallják már két hét óta, míg országos útjuk végcéljára értek.</p>
               <p>Mikor már az utolsó szónok is befejezte beszédét, előugrik egy eszelősnek kinéző,
                  lobogó­sörényű férfi és programmon kívül csaknem félóráig tartó szenvedélyes
                  üdvözlést vág ki.</p>
               <p>A vezető férfiak kérdőn néznek egymásra s riadt pillantásokat váltanak:</p>
               <p>- Ki ez az ember és hogy mer előállni, mikor nem volt beírva a hivatalos
                  programmba? - S szorongva nézik a rádiófelvevőt, intenek neki, hogy zárja le, de
                  az nem érti meg, hogy miről van szó s még jobban vigyáz és hegyezi a fülét - s
                  néhány nap múlva szószerint le is adta az egész beszédet.</p>
               <p>Az elmondottak egyebekben lelkesen rajongó magyar ember szívéből fakadtak, de
                  jócskán megérzett rajta, hogy az illető nem szokott szónoklatokkal
                  foglalkozni.</p>
               <p>Ennek befejezése után Miklós tábornok mondott meghatottan köszönetet a
                  fogadtatásért és hangsúlyozta, hogy: az elmúlt 22 esztendő bizonyság arra, hogy a
                  testet meg lehet ölni, de a lélek sértetlen marad. A székelység lelke ma is
                  makulátlan s ez a tudat boldoggá tesz minden magyart.</p>
               <p>Utána elvonulnak a csapatok a díszemelvény előtt.</p>
               <p>Hosszú sorban, felejthetetlen látványként vonulnak el a kakastollas csendőrök,
                  gyűretlen díszruhájukban F. Károly csendőrőrnagy vezetésével. A kakastoll bokrétát
                  magasan lengeti a kora őszi szél. Ennél gyönyörűbb felvonulást még nem látott
                  ember a földön.</p>
               <p>A tömeg fáradhatatlanul éljenez és élteti Horthy Miklóst, Magyarországot, - a
                  Honvédeket.</p>
               <p>A kalapok lekerülnek a fejekről, a kezek a katonasapkák ellenzőjéhez érnek s
                  feszesen tisztelgő állásba merevül a tömeg.</p>
               <p>A katonazenekar játszani kezdi s a tömeg mély meghatottsággal, átszellemülten
                  énekli:</p>
               <p>Hiszek egy Istenben,</p>
               <p> Hiszek egy hazában,</p>
               <p> Hiszek egy isteni örök igazságban,</p>
               <p> Hiszek Magyarország feltámadásában!</p>
               
            </div>
         </div>
         <div type="group">
            <head>
               III. RÉSZ.
            </head>
            <div type="chapter">
               <head>I.</head>
               <p>Az ujjászületett, csodálatosan szép első magyar őszben, a vénasszonyok nyarának
                  napsugaras fényében boldog ölelkezésben olvadt fel a megkínzott székely lélek a
                  magyar honvédek iránt érzett mondhatatlan hálájában és szeretetében.</p>
               <p>A fák levelei sárgultan peregtek alá az enyészetbe s aranybarna lombszőnyeget
                  terítettek a sétaterekre.</p>
               <p>Ökörnyál, fehér fátyolként úszott a levegőben.</p>
               <p>A Kovács Gábor-téren Fejér Károly csendőrőrnagy útravalóját osztja a községekbe,
                  állomás­helyeikre induló örsparancsnokainak:</p>
               <p>„22 év óta sóvárogva várt az egész Székelyföld a magyar igazságra. A mi
                  kakastollunkban látja azt mindenki. Innen indult el körülbelül 70 éve az első
                  magyar csendőr, a székelység adta az úttörőket és hosszú időn át a pótlást. Most
                  Dunántúl, Alföld, Felvidék fiai hozták vissza azt az intézményt, amelynek
                  jelszava: Híven, becsülettel, vitézül!</p>
               <p>Becsüljétek meg ezt a sokat szenvedett népet. Nekünk nemcsak az a kötelességünk,
                  hogy közbiztonság és igazság legyen, itt külön feladatunk is van: jóvá tenni azt a
                  sok szenvedést, amit egy műveltségben alacsonyabb fajta uralma okozott, amennyire
                  csak tőlünk telhetik.</p>
               <p>Ezt a népet nehéz kezelni annak, aki nem ismeri, mert önérzetes. Hiszen amióta itt
                  él, ön­magára volt mindig utalva. Messze volt Budától, még messzebb Bécstől. Itt
                  még az éghajlattal is küzködnie kellett. Megértést kíván és az eszéhez mért
                  bánásmódot. Az igazságért képes meghalni is. Az értelmes szóra hallgat, a megértő
                  jó szóért mindent megtesz.</p>
               <p>Reátok bízom ezt a népet, a véreimet s vigyázzatok erre a földre, mert ezt az én
                  őseimnek a könnye, verejtéke és vére is tette termővé!</p>
               <p>Legyetek e földhöz és népéhez hűek, éljetek becsületben és álljátok meg helyeteket
                  minden nehéz helyzetben vitézül!</p>
               <p>Isten vezéreljen minden léptetekben!” - és a kakastollasok lelkesedve indulnak
                  apróbb csoportokban szerteszét kijelölt állomáshelyeik felé.</p>
               <p>Azalatt a vadgesztenyefasorban a gyermekek vidám hancurozással szedték tele
                  sapkájukat a lehullott vadgesztenyével. Sugárzott az arcuk a boldogságtól, mert az
                  idén kissé kitolódott a vakáció, az iskola megnyitása, amíg az új tanerők
                  megérkeznek és amíg beállítják az új tanrendet. Azután pedig, ha meg is nyilik,
                  nem lesz olyan kínosan nehéz feladat a tanulás, mert ezután már anyanyelvük lesz a
                  tanítás menete.</p>
               <p>Napokon, heteken át ünnepeltek az öregebbek is és alig várták dolguk végeztét,
                  hogy a csodaautót, - melyben, felerősített hangszórók szórták szerteszét a
                  szebbnél-szebb magyar nótákat, katonaindulókat - körülállhassák bámészkodva s
                  ujjongó lélekkel lelkesedhessenek a megváltozott világban s gyönyörködhessenek
                  egymás örömében.</p>
               <p>Az volt az érzésük, hogy aki nem élhette át ezeket a tüneményes, felejthetetlen
                  napokat, melyeket a felszabadulás gyönyörűsége adott, azok hiába éltek a
                  földön.</p>
               <p>A nép egyszerű gyermekének vágya tökéletesen beteljesedett, de nem teljesedett be
                  egészen a középosztály álma. Mert a csaknem negyedszázados elnyomatás,
                  háttérbeszorítás és a szám­talan álmatlanul eltöltött kínzó várakozás gyötrelmes
                  éjszakái felfokozták vágyait, idegeit s úgy kiszínezte magának a jövőt és
                  képzelete a reménység távlatában olyan tündérinek festette az új magyar jövendőt,
                  - amelyben szentül hitt - hogy azt most a valóság nem elégíthette ki főleg a
                  háború kellős közepén, de még boldog békeidőben sem.</p>
               <p>És kissé kesernyés lett a szájaíze, hogy minden elképzelése nyomban valóra nem
                  vált.</p>
               <p>Akadtak egyesek, akik ellenértékét kívánták annak, hogy az úristen magyarnak
                  teremtette, de azt elfelejtették ezek, hogy ezt a kiváltságukat sem a multban, sem
                  a jelenben, sem észben, sem áldozathozatalban, sem munkájukkal ki nem érdemelték.
                  S hogy van-e a törtetőknek rátermettségük vagy éppen képesítésük, az harmadrendű
                  kérdéssé süllyedt agyukban, mert úgy képzelték: „ha az Úristen hivatalt ad, észt
                  is ad hozzá”. Szerintük csak a tartalomnélküli jó magyarság volt a fontos, - az
                  pedig megvolt bőven.</p>
               <p>Lemondani és másokat engedni - még ha az rátermettebb is - az új magyar hazában az
                  életharc őrhelyére, lehetetlenség.</p>
               <p>És zsonglőrködtek a „jó magyar” és „nem jó magyar” fogalmával s szerintük az volt
                  az idegen uralom alatt a legjobb magyar, aki légmentesen palackozta magyarságát s
                  most csak úgy durrant és forrt, mint a jófajta pezsgőspalack a jóhiszemű bevonulók
                  kezében.</p>
               <p>Ezek magyarkodtak a leghangosabban és ha sikerült is elérni céljukat, akkor sem
                  elégedtek meg az eredménnyel, hanem hátmegetti suttogó vádaskodásaikkal, melyeket
                  szívesen adtak szájról-szájra, elorozták és megtagadták másoktól a jó magyarság
                  szent fogalmát, - noha a „pihécske” szégyenlősen vigyorgott az orruk hegyén.</p>
               <p>Kevesen akartak már a megszokott kaptafa mellett maradni. Uj élethivatást vélt
                  felfedezni a legtöbb ember magában s meg volt győződve arról, hogy nélküle és az ő
                  irányítása nélkül csődbejut a megnagyobbodott Magyarország.</p>
               <p>És rohant a versenyfutás a tisztségekért. Sokan szerettek volna jól, sőt csak
                  nagyon jól elhelyezkedni az állam emlőin, mint gyámoltalan csecsemő az anyja
                  kebelén. Ez némelyiknek sikerült, némelyiknek nem s az összetartás, az
                  egymásrautaltság által font szeretet, mely a kisebbségi sorsban összekapcsolta,
                  most kezdett megbomlani s vadul rángatta, tépte őket széjjel.</p>
               <p>Csak ezt érdemlem én?... - hallatszott imitt-amott a keserű kifakadás. - Miért
                  lehet a másik több, mikor én éppen olyan jó, sőt jobb magyar voltam?...</p>
               <p>Tagja voltam a magyar kaszinónak... ez sem elég? Én az egész 22 év alatt csendben
                  ültem, én nem szálltam szembe a hatalommal, én félreálltam, én alkalmazkodtam. Én
                  se pro, se kontra nem avatkoztam bele semmifajta vitába és szószerint vettem a
                  kisebbségi szót, én inkább kevéssel is beértem, semhogy harcoljak velük. Én
                  titokban mindig reménykedtem és hittem a felszabadulás órájában. Én intakt
                  vagyok!...</p>
               <p>Ez sem elég?...</p>
               <p>...én mártír vagyok, ezt méltányolni kell!</p>
               <p>Én... én... és a huszonkétesztendős keserűség és a jelen vélt sérelmének minden
                  cseppje felbugyborékolt s csak úgy gurgulázott és konokul ökölbe szorult a
                  kéz.</p>
               <p>Nem baj, - gondolták ezek - van tinta, toll. Meg lehet írni magyarul a felsőbb
                  hatóságoknak, be lehet panaszolni, le lehet rángatni a „feltolakodókat” s mint az
                  iskolában, be lehet árulni a tanítóbácsinak azt, aki 22 év alatti élethalál
                  harcban egyszer görbén nézett rám, vagy éppen kiöltötte a nyelvét. Most szabadok
                  vagyunk s egy kis furfangért sem megyünk a szomszédba. Most itt az ideje, „mert én
                  nagyobb magyar voltam, mint ő” -, s még csak felelni sem kell majd érte, mert akár
                  névtelenül is megírhatom a feljelentést, csak az a fontos, hogy minél kúszáltabb
                  legyen az s aztán míg az illető kitisztázza magát a vádak alól, addig legalább
                  lemarad a versenyfutásról.</p>
               <p>S a bosszúállás ördöge torz vigyorral ülte diadalát.</p>
               <p>Ezért indulnak meg a bizonyítványgyárak s nyomják, egyre nyomják a „jó magyarsági”
                  bizonyítványokat. Ezek kiadására is tömegesen hivatva érzik magukat. Ha egyik meg
                  nem adja, megadja a másik, akire nem néztek rá görbén s aztán vitatkozzanak
                  együtt, ha akarnak.</p>
               <p>Igy a „gyárak” munkája is nagyokat zökken.</p>
               <p>A gyűlölet rostáján némelyik átesik, némelyik fennakad. Attól függ, kinek van
                  nagyobb hangja s kinek a palackja durrant a legnagyobbat.</p>
               <p>S a lelkiismeretlenül megvádolt és megtámadottak százai járják a földi golgotát s
                  emésztő keserűségükben most már ők gyűjtik ellenfeleik ellen a corpusdelictit s
                  még azt sem hallják meg ebben a pokoli vitában, hogy Sztalin és társai, hogyan
                  fondorkodnak Európa teste s az emberi jogok ellen.</p>
               <p>Mint nagy forgószél után a porszemecskék, nem találnak nyugvó pontra.</p>
               <p>Addig a szántó-vető ember boldog békességben, kiegyensúlyozott lélekkel fogja az
                  ekeszarvát s készíti elő a drága magyar földet, az új és első magyar kenyér ágyát.
                  Ő kimarad a ver­senyből, őt tovább nem érdekli a nagy versenyfutás. Köpik rá, az
                  az urak dolga, ő nem akar semmi más lenni, ő megmarad eddigi foglalkozása, az
                  ekeszarva mellett, mert ő a föld szerel­mese s boldog, hogy ezután nem lesz
                  felpanaszolva a mindennapi kenyér, amit megeszik s amit a gyermekei szájába dug és
                  ezután küldheti iskolába őket, amelyikbe akarja s nem kényszerítik többet, hogy
                  biszerikát építsen s ezután magyarul imádkozhatik s az asszonynép pedig tél
                  derekán nyugodtan szőhet-fonhat s a csendőrkomiszárt nem kell többé kövérre
                  hizlalja az ő verejtéke.</p>
               <p>Neki ennyi elég, ő többet nem kíván a hőn óhajtott megváltozott világban.</p>
               <p>Azt mondogatják, hogy most máskép van minden. Valahogy olyanformán, mint
                  réges-régen volt, ezelőtt 22 esztendővel és próbálnak visszaemlékezni, hogy is
                  volt csak akkor. De hosszú és gyötrelmes volt az az idő, megderesedett a fejük
                  azóta s nem igen emlékeznek vissza a régmúltra. Szántó-vető embernek akkor nem is
                  igen volt dolga, vagy legalább is nagyon ritkán a hivatalos urakkal. Akkor boldog
                  idő volt. Mindenki végezte a dolgát, leszolgálta a katonaságot, családot
                  alapított, örült a sok gyermeknek, szántott-vetett, behordta a téli tüzelőt,
                  megfizette az adót s aztán télen, mikor az eszterhéjon már hosszú jégcsapok
                  fityegtek, bennt a búboskemence mellett a hétkrajcáros pipadohányt tömögetve
                  pipájába mesélgetett gyermekei­nek s nyugodtan hajtotta álomra fejét a nap
                  lementével, mert a gázt a lámpásban akkor is spórolni kellett.</p>
               <p>Akkor a legtöbb ember leélte az életét anélkül, hogy a törvénnyel s annak uraival
                  dolga akadt volna.</p>
               <p>Az átkos huszonkét esztendő alatt azonban megszokták a defenzívát, mert csaknem
                  mindenki­nek akadt ügyes-bajos dolga a törvénnyel. Mindenkinek volt személyes
                  ismeretsége az alkal­mi prefektusokkal, akik igyekeztek is valamelyes formában
                  létüket tudtul adni az istenadta népnek, pedig meg sem lehetne számolni, hogy
                  hányan voltak azalatt az idő alatt. Folytonosan váltakoztak s amelyik már elég
                  életlehetőséget szerzett magának, - gondoskodott a kormány, hogy az tovább álljon
                  s átadja helyét másnak, akire még ráfért egy kis jómód - s ilyenek pedig bőven
                  akadtak és ugyancsak igyekeztek is módosodni. Néha egy esztendőben még három is
                  akadt s amint változott a prefektus, úgy változott a megye egész képe is, mert
                  vele együtt távoztak városokon a főbb tisztviselők s falvakban a jegyző és községi
                  bíró is, mert minden prefektusnak meg volt a maga „megbízható” embere, aki
                  segített neki kezére dolgozni a módosodásban s akkor azt ültette be ezekbe a
                  bizalmi állásokba. - Az még a jobbik eset volt az illetőre nézve, ha messziről
                  hozta ide segítőtársnak, mert ha megharagudott rá és hirtelen elcsapta, az el is
                  tűnt végleg a környékről, de jaj volt annak, aki véletlenül a helybeli kisebbség
                  emberei közül került erre az állásra, mert ha a parancsot híven teljesítette,
                  akkor a nép jegyezte fel magának, ha pedig ellenszegült, vagy kivételeket tett,
                  akkor a prefektus ökle csapott le reá.</p>
               <p>Azért nincs nyugta most bíró Kiss Mihálynak sem a falujában, mert attól fél, hogy
                  az ikafalvi bíró sorsára jut, akit megölt a népítélet. Azért futkos most
                  éjjel-nappal, hogy haragosait valahogyan kibékítse s már fele vagyona is ráment,
                  hogy itt-ott a magáéból visszatérítse azt, ami bírságot szedett a multban, pedig
                  hát nem is magának szedte a boldogtalan, hanem ezt továbbítani kellett neki a
                  felettesének, hogy valahogy megtarthassa vele eme tisztségét, - ami igaz, hogy
                  szép nagy tekintéllyel járt. - Milyen boldogan riszálta csipőit Biri, a felesége
                  is s milyen büszke volt a bírónéságra s hogy a falu első asszonyának mondhatta
                  magát, de hát még arra, hogy vasárnaponkint a templomban az első padba ülhetett a
                  tiszteletes asszony mellett, - aki neki illedelmesen helyet adott maga
                  mellett.</p>
               <p>De nem hiába mondják, hogy az életben előbb-utóbb mindenért fizetni kell, mert ők
                  is alaposan ráfizettek a hivatalra. Mikor elcsapták, még nappal sem mehetett ki az
                  utcára - most a szép magyar világban sem anélkül, hogy az utcagyermekek is ne
                  kiabálták volna utána: senetate domnule! - este pedig éppen nem mehetett ki -
                  pedig, jaj de nagyon szeretett egy-egy decicske mellett elpolitizálgatni a
                  korcsmában - mert csak azt vette észre, hogy a sötétben valaki pofonseríti s neki
                  szónélkül tűrnie kell, pedig zsebében tartott keze mindig a bicska nyelét
                  szorongatja, de nem meri elővenni, mert nem tudhatja, hogy a kertek alatt hányan
                  lehetnek, akik leselkednek rá.</p>
               <p>Meg kell fizetni a nagy tisztséget kamatostól, - s a bírókismihályok fizetnek.</p>
               
            </div>
            <div type="chapter">
               <head>II.</head>
               <p>Korán alkonyodott s a téli napfény bágyadt sugarai vékony csíkokban szűrődtek be a
                  jégvirágos ablakokon s apró fényfoltokban telepedtek meg a szoba padlóján, ahol
                  Marika télikabátban, hócipővel a lábán, az asztal mellett ül egy levélpapírra
                  hajolva. Tollát már tízszer is bemártotta a tintába, de még csak a megszólításnál
                  tart:</p>
               <p>Drága Apám! - tovább azonban nem megy az írás s hidegtől lilás körmeivel a toll
                  hegyét piszkálgatja, mintha szöszmösz tapadt volna reá. Szemei homályosak, talán a
                  hidegtől, talán a meghatottságtól, amint apja figuráját maga elé képzeli. Apró kis
                  kezeit gyakran összedörzsöli, lehelletével melengeti fel s szemeit is néha meg
                  kell nyomkodnia zsebkendőjével, hogy látása tisztább legyen és folytathassa
                  apjának szánt levelét.</p>
               <p>„nem bántuk meg, hogy itt maradtunk, - írja - anyámmal együtt nagyon jól vagyunk
                  és jól érezzük magunkat, csak az fáj, hogy Te... - és újból megáll a toll a
                  kezében. Gondolkozik.</p>
               <p>Nem jó az egész, újat kell írnom s darabokra tépi a megkezdett levelet. Másik
                  levélpapírt vesz elő a dobozból s újból nekifog az írásnak:</p>
               <p>Tată dragel... - de kitágult, rémült szemekkel nézi a leírt két szót.
                  Összeborzong. Tollát leteszi. Haját idegesen hátrasímítja, majd kétkézrefogva
                  fejét, mintha attól tartana, hogy szétpattan az agya, feláll ültéből. - Igy sem
                  jó, - gondolja - így sem mehet a levél és gyötrődve hajtja össze a papírost.</p>
               <p>Elhatározza, hogy ma nem ír, ma idegesebb a kelleténél, majd holnap, ha nyugodtabb
                  lesz, vagy holnapután, ha majd kialakul a gondolat, hogy hogyan és miképpen írjon,
                  hogy se itt, se ott ne lehessen baj belőle. - Összehajtja az egész íródobozt s
                  elrakja a levélpapírral együtt és végtelen szomorúsággal néz anyjára, aki az
                  asztal másik végén ül vastag pléddel a térdén s szemüvegét törölgeti, mert sehogy
                  sem tudja a tűbe a cérnát befűzni, hiába sodorgatja, nyálazza a végét.</p>
               <p>- Jere Marika, segíts, fokozd be, úgy reszket a kezem, nem találom sehogyan sem el
                  a tű fokát s halványan egymásra mosolyognak.</p>
               <p>Marika hallgatagon befűzi a cérnát, aztán anyjára néz kérőleg:</p>
               <p>- Anyám, van a pincében még egynéhány láda és itt a lakásban is annyi felesleges
                  szék, hogy befűthetnénk vele, hiszen úgy is csak ketten vagyunk, vendég nem jön s
                  nekünk kettőnknek bőven elég lesz a Te karosszéked s nekem egy nádfonatú és milyen
                  jó meleget lehetne velük csinálni!</p>
               <p>Klára asszony szomorúan néz leányára s nem tudja megtagadni kérését, pedig a
                  ládákat titkos gondolattal őrizgette idáig valami más célra, amit még nem volt
                  lelkiereje leányával is közölni.</p>
               <p>- Jó, Marika, fűts be, - de várj csak! Nem szükséges a pincébe lemenni a ládákért,
                  itt van apádnak ez a tengersok szakkönyve, - igaz szegény csak nem rég köttette
                  újra az egészet - de nem baj, arra neki már úgy sem lesz többé szüksége, az
                  remekül fog égni s gyorsan tüzet is fog - s az ötleten mindketten nevetnek, mint
                  két gyermek, akiknek sikerült tiltott dolgot kieszelniük.</p>
               <p>- Oly sok könyv van, hogy akár egy hétig is elég lesz tüzelni velük s így
                  megmaradnak a székek is, mert nemsokára vége a hónapnak s újból házbért kell majd
                  fizetnünk s majd eladjuk azokat.</p>
               <p>És befűtenek a magas cserépkályhába, de a vastag könyvek nehezen kapnak lángra.
                  Előbb fojtó füsttel telik meg a szoba s Marika a kályha előtt guggolva, egy
                  hosszúnyelű piszkavassal piszkálja, hogy jobban égjenek. Csak most jön rá, hogy
                  előbb szét kellett volna tépnie azokat.</p>
               <p>Olyan haragosan füstölnek Miron Popa féltveőrzött katonai szakkönyvei, mintha csak
                  jelezni akarnák tulajdonosuk efölötti fájdalmát. Lassan azonban mégis csak
                  átmelegedik a kályha, bár a szobában sűrűen gomolyog a füst s cigányszagot
                  terjeszt. Ablakot kell nyissanak. - Egészen közel ülnek a kályhához s Marika
                  meggémberedett kezeit a csempéken melengeti s hócipős lábait is felrakja a kiugró
                  talapzatra.</p>
               <p>- Milyen jó a meleg anyám! De ne búsulj, most már nemsokára megkapom az ígért
                  állást s akkor rögtön veszünk egy öl fát, ami nekünk egy szobát fűteni elég lesz a
                  télre, - de minden nap befűtünk anyám, amíg a hideg tart és minden adósságunkat
                  kifizetjük. Majd meglátod!</p>
               <p>Klára magábaroskadva hallgatja leánya tervezgetéseit, de nem hisz már semmiben
                  sem. - Nem meri saját emésztő gondolatait hangos szóval kimondani, fél a Marika
                  ellenvetéseitől. Nem mer határozni, még nem alakult ki benne sem a végleges
                  elhatározás s szeretné, ha helyette valaki más döntene.</p>
               <p>Minthacsak önmagát akarná biztatni, alig hallhatóan szól:</p>
               <p>- Mit szólnál ahhoz Marika, ha arra kérnélek, hogy menjünk át túlra, hagyjuk itt
                  az egész nyomorúságot. Eddig szép volt, de nem elég nekem ez a sok gond, amit a
                  megélhetés okoz, azonkívül majd megszakad a szívem a kicsi Miron után. - Szemeit
                  lecsukja, fejét a szék támlájára hajtja s lecsukott szemhéjain könnycseppek
                  szivárognak. Gondolatai a határon túl keresik a kis Miront. - Vajjon él-e
                  egyáltalán az ő kicsi fia? Hátha éhes, hátha ő is fázik? - Jaj, szíve melegével
                  melengetné. Hogy is tudott nélküle maradni?! Hátha beteg - jajdul a szívébe az
                  aggodalom - hátha ő rá, az anyjára volna most szüksége a vézna kis fiúnak? - Eddig
                  tán el is felejtette, tán meg sem ismerné már őt s egyszer, ha majd találkoznak,
                  tán meg sem fogja érteni az édesanyját, amint hozzá szól! És lidérces félelem s az
                  őrültek tébolya lobban a tekintetében.</p>
               <p>- Marika, - sikoltja sírva - jere át, menjünk utánuk. Átkozott legyen minden nő,
                  aki más nemzet fiához megy feleségül s eszelősen omlik az asztalra és záporként
                  ömlik belőle a felszabadult zokogás.</p>
               <p>Marika mondhatatlan részvéttel és gyöngédséggel símogatja és kérleli anyját:</p>
               <p>- Nyugodj meg anyám, hiszen nemcsak én akartam a maradást, te is így akartad.
                  Mironkára vigyáz az apám.</p>
               <p>- Nem birom tovább, nem birom tovább nélküle. Nem birom már az életet sem,
                  megszakad a szívem utána. Én azt hittem, nekem mindent pótol, nekem mindent meghoz
                  a változás. Az egész elrontott életemet adtam volna cserébe, csakhogy mégegyszer
                  magyar lehessek, de a sors igen nagy árat vett érte, elvette a fiamat, az én
                  gyámoltalan kicsi fiamat szakította el tőlem, aki még alig élt valamit, akinek
                  reám, az anyjára volna szüksége.</p>
               <p>Nem tudok tovább élni nélküle, utána kell menjek. Csaknem minden éjszakát ébren
                  virrasztok át s ha a fáradságtól elnyom pillanatokra az álom, látom sápadt arcát,
                  két kicsi kezét, ahogy felém nyújtja, ahogy sír utánam, ahogy hív magához!</p>
               <p>Nekem mennem kell utána, én elpusztulok nélküle.</p>
               <p>Jere velem, ne maradj el tőlem te sem. Hiába vársz arra az állásra, úgy sem kapod
                  meg. Idegenek, hazátlanok maradtunk a saját hazánkban és elcsuklik a panasz
                  ajkán.</p>
               <p>Marikának szintén hullanak a könnyei. Sajnálja anyját, kisöccsét s apjának
                  távolléte is fáj, de törékeny kis lényével ellentétben, keményen és határozottan
                  ellenáll a kísértésnek. Könnyeit letörli, vonásai megkeményednek s tűzbenégő
                  szemekkel néz anyjára:</p>
               <p>- Nem anyám, én nem megyek! Én nem vagyok hazátlan, én itt születtem, nekem itt a
                  helyem, én magyar vagyok, még ha akad is kételkedő benne. Én harcolni fogok a
                  jövőmért és én bebizonyítom, hogy méltó gyermeke vagyok Erdélynek. Én magyar
                  gyermekeket fogok nevelni...</p>
               <p>„...gyermekeket fogok nevelni...” s alig lehet érteni az utolsó hangokat, maga is
                  megdöbben ezen kijelentésén. Hogyan, hát ki fogja elvenni, kihez fog
                  férjhezmenni?</p>
               <p>Kezeit összekulcsolva az égi hatalmakat hívja segítségül. Tanácsot kér, kihez
                  mehet egy félig magyar, félig román leány? - Hiába érez ő teljes szívéből
                  magyarul? Hiába vállalta volna az árvaságot, az egyedüllétet?</p>
               <p>Hol vagy Orbán András!? - szakad fel a keserű sóhaj - miért nem lehetsz velem,
                  mellettem!? - Adj tanácsot, segítsél ebben a sötétben, ebben az őrült
                  tépelődésben!</p>
               <p>Mihez kezdjen, meddig tudja még a hitet önmagában is fenntartani, hogy ő ide
                  tartozik s nem túlra? Még András is elhagyta, aki szerette s akit szeretett.</p>
               <p>De hozzon bármilyen megpróbáltatást még az élet számára, eléje áll és szülőföldjét
                  el nem hagyja. Erre esküszik.</p>
               <p>- Itt maradok anyám! Engem ne félts, miattam ne aggódj, most már egészen bizonyos,
                  tegnap kaptam értesítést róla, - mondja kissé bizonytalanul - hogy még csak egy
                  hónapot kell kivárjak s aztán megkapom az ígért állást, amiért olyan sokat kellett
                  tanuljak.</p>
               <p>Te menj át. Igazad van, reád szüksége lehet a kis Mironnak. Elfelejti nélküled az
                  anyanyelvét. Én maradok. Engem nem hagy el, engem megsegít... - s itt mélyet
                  lélegzik - az Isten.</p>
               <p>Lassan belopódzott a sötétség a szobára s ráfeküdt az árva lelkekre.</p>
               
            </div>
            <div type="chapter">
               <head>III.</head>
               <p>Elteltek az ünnepnapok s a hétköznapok hosszú sora buzdítja munkára a
                  székelyeket.</p>
               <p>Esteledett a falu felett.</p>
               <p>A fáradt férfinép a mezőkről már hazafelé tartott az ekékkel-boronákkal s a falu
                  csendjét a csordából hazatérő állatok kolompjának hangja tölti be.</p>
               <p>Bimbó, az Orbánék tehénkéje hosszan bődül el a becsukott kapu előtt, hogy vegye
                  észre asszonya a hazatérését s nyisson kaput neki, hogy a kőválúnál szomját
                  elolthassa.</p>
               <p>Orbánné a konyhában tevékenykedik s arra gondol, hogy mégis csak jó az a
                  magasságos Úristen, hogy az adó miatt nem kelle eladni a borjúcskát, aki már olyan
                  szépen növöget, hogy maholnap utoléri a Bimbót s ő is fejőstehén számba lépik s
                  így nem kell majd a Bimbónak nélküle szomorkodnia az istállóban.</p>
               <p>- Végezz Bözsi ízibe a fejéssel, mérd el hamar a tejet - szól leányához - s
                  szedjed a guzsalyokat, megyünk a fonóba kalákázni. - Tyű, a télen hogy
                  nekiveselkedünk s milyen osztováta szőttest szövünk le mi ketten, te leány,
                  először fersinget szövünk a legényfiaknak, mert mind ott hagyák a változóikat
                  Besszarábiában, hogy a suj ott egye meg... no, de hótról jót, vagy semmit! - kap a
                  szájához, mert hiszen azt mondják meghót már másodszor is szegény. Először, mikor
                  az oroszok elvevék tőlük, akkor nekik hót meg s másodszor pedig, mikor elvevék
                  tőlünk Romániát, akkor nekünk mindenestől. Azután meg felvessük a
                  harisnya­posztókat s mikor mind a négy legényt a tavaszig tisztességesen
                  felöltöztessük, akkor az egész határt bévessük kenderrel s megifjodva ragyog az
                  öreg asszony képe.</p>
               <p>Hiába, a bánat vénít, de a sok öröm, amibe mostanában része volt, az csak
                  fiatalítja az embert. Olyan fürgén mozog, mintha az időben legalább tíz évet
                  visszafelé tett volna meg.</p>
               <p>Hogyne lett volna sok öröme, hiszen Andráska már is „úr” lett, hivatalnok,
                  bíró-segéd a nagy törvényszéken s a törvényes urakkal mindegyszálig tegeződik s
                  velük egy asztal mellett ül. Az nem kis dolog, mert a mai urak kényesek, nem ülnek
                  le akárkivel egy asztal mellé. De Andráska meg is érdemli, mert ő olyan
                  tudományos! Ő nemcsak végigfutott az oskolán, mint sok más, mert ha ő valamit jól
                  meg nem értett, ha kellett, még kétszer is megismételte az osztályt, hogy jobban
                  megértse. Ideje volt bőven, ráért, mert úgyis mit csinált volna vele? Tán, hogy
                  Besszarábiába vigyék őt is, mint a többit?!</p>
               <p>Hát hogyne érdemelné most meg ezt a nagy tiszteletet, ami érte!</p>
               <p>És milyen jó gyermek, - gondolja hálásan az öreg asszony - az első fizetéséből
                  mindjárt elvitte őt a gyönyörű Budapestre, hogy mindent megmutogasson neki, ahol
                  olyan finumok a népek és még hozza a repülőgép madárra is felültette. Csupa jóság
                  az egész fiú. Nem szégyenlette az anyja fejkendőjét ott sem, abban a csudás nagy
                  városban. Csak ne volna mindig olyan igen szomorú. Valami bánatja mégis lehet a
                  lelkemnek, de hiába kérdezem mi bántja, csak nem mondja meg. De utána fogok én
                  járni a dolognak s megtudom, ha addig élek is, - fogadkozik - hogy mi lehet az oka
                  szomorúságának.</p>
               <p>...Tán csak nem fehérnép miatt búsul s szepegve keresi a kötényét, mert az aztán
                  igen nagy baj volna.</p>
               <p>De nincs idő most tovább töprengeni és kikiált:</p>
               <p>- Teli lett-e a sajtár Bözsi? Kiadá-e a Bimbó a hét litert? Jól mérd a tejet fiam,
                  ne mondhassa rejád Rebekáné, hogy szűkmarkú vagy s azt se, hogy reszketett a
                  kezed, amíg mérted, mert mostanában úgyis eleget írigykedik s a szeme furt a
                  kertlikon van, hogy valami újat nem lát-e rajtunk. Hát láthat, ugyanvalóst láthat
                  - ránt egyet a pesti vizika vállán s azért is a fekete szőrcsipkés kötényét teszi
                  maga elé - mért ne láthatna, hiszen új életet élünk mi is, és Andráska már úr
                  lett.</p>
               <p>- Mehetünk rögtön édesanyám, de mondom, ne bajlódjon örökké Rebekánéval. Az
                  orsókat bedugtam a guzsajba, nehogy elejtse őket - figyelmezteti Bözsi anyját és
                  indulnak.</p>
               
               <p>Henter Emribáék háza nem messze esik az övéktől, csak itt van a harmadik
                  utcafordulónál. Az ámbítuson petróleumlámpa lóg vékony drótra függesztve, hogy a
                  kalákások jobban lássanak bemenni és amely már messziről hirdeti, hogy hol van ma
                  a fonóka.</p>
               <p>Benntről vidám tere-fere hallatszik, jószagú pánkóillat terjeng s valaki
                  szájharmonikát nyekegtet.</p>
               <p>- Adjon Isten jóestét! - mondja mosolyogva Orbánné s előre engedi leányát.</p>
               <p>- Része legyen benne! - fogadják a benntlevők s kedvesen tessékelik, hogy
                  kerüljenek beljebb. Pillanatra alább hagy a beszélgetés, míg az újonnan jöttek
                  elhelyezkednek. A leányos anyák igen nyájasak Orbánnéhoz s mindenik maga mellett
                  kínál helyet neki. Hogyisne, mikor öt legény fia van s mind az öt
                  szerencsevárandó!</p>
               <p>- Ide üljön Orbán’asszony, ide üljön lelkem! - Töröld meg a széket Veronka a
                  kötényeddel - döfi oldalba leányát Borcsáné s fogai között sziszegi, hogy más meg
                  ne hallja: légy vele erősen kellemetes te!...</p>
               <p>Bözsit is körbe fogják a fiatalok s maguk közé ültetik.</p>
               <p>A guzsalyakat ügyesen térdeik közé állítják a fehérnépek, oda sem néznek, csak
                  időnkint nyálazzák a hüvelyk- és mutatóujjuk hegyét s úgy pörögnek az orsók,
                  akárcsak a menyecskék nyelvei.</p>
               <p>Felfrissült a társaság a fonóban. Új fiatalemberek vannak ott a magyar „regátból”.
                  Kedvesek, vidámak, fínumkodók. Legtöbbjén uniformis és tiszta csuda, - úgy látszik
                  ott kinnt az emberek nem nősültek s mind egy szálig a székely leányokra vártak -
                  mert „egynek sincs felesége” a mellényzsebbe pedig nem lehet belátni, ahol
                  némelyiknek bizony a karikagyűrűje pironkodik s a Nagyalföld messze van ide s
                  elcsúszik egy-egy „puja” is anélkül, hogy hírük ide a hegyek közé eljutna.</p>
               <p>És milyen szépséges új nótákra tanítják a leányokat a legények. Nem csuda, -
                  állapítják meg elnézőleg az öregek - ha egyik-másik el is veszíti a fejét...</p>
               <p>Akinek guzsalya lefogy, az kiesik az ülők sorából s mehet táncolni. Azért
                  iparkodik olyan nagyon valamennyi.</p>
               <p>Az öregebbje leteszi szintén a guzsalyát, ráköti a telt orsókat s ifjúságukat
                  visszavarázsolva gyönyörködnek a mai fiatalok enyelgéseiben.</p>
               <p>Rebekáné szemforgatásokkal botránkozik s elítélőleg szól: hajaj! a mi üdőnkben nem
                  ölelte a legény ilyen szorosan a leány derekát lámpa világánál - és rásandít
                  Orbánnéra.</p>
               <p>- A meglehet, hogy lámpa világánál nem, - feleli Orbánné de - temonda ne legyen
                  belőle - akadtak akkor is olyan fehérnépek, akik a sötétben űzték az esziket, azt
                  kijed tudja a legjobban s visszahunyorít Rebekánéra, aki szorgosan tépi a szöszt a
                  guzsalyán, mintha nem is neki szólna a válasz.</p>
               <p>- Orbán’asszony! - szól Borcsáné. - Mondja el hogy vót, mikor Pestre ment a
                  fiával?! - Kezdje előlről, amikor elindultak s mondja el végig, mit látott ott
                  ugyanbiza. - Igaz-e, hogy ott úgy nyüzsög a nép, mintha furtonosan sokadalom
                  volna?! - S hát az igaz-e, hogy ha az ember az utcára lépik, rögtön elüti a
                  vinnyalos?</p>
               <p>Mindenki nagy érdeklődéssel figyel Orbánnéra s kérik valamennyien, hogy mesélné el
                  a pesti útját.</p>
               <p>Az öregasszony szégyenlősen szabadkozik. Hogy mondja ő el, ennyi ember előtt, de
                  meg aztán ő annyi mindent is látott, fel egészen a kicsi vízilóig, hogy azt el sem
                  tudná mondani egy szuszra.</p>
               <p>- Hát mondja el kettőre Orbánnéni, - viháncol Veronka.</p>
               <p>- Ha nem is az egészet, de valamit méges csak mondjon el belőle, biztatják
                  valamennyien.</p>
               <p>Újrahelyezkedik a székén, elrendezi szőrcsipkés kötényét a térdein s fiatalos
                  szemérme­tesség­gel összefonja öreg kezeit a köténye fölött s két hüvelykujját hol
                  előre, hol hátra forgatgatja zavarában és beszélni kezd.</p>
               <p>- Hát az már igaz, hogy gyönyörűséges város az a Budapest. Az is igaz, hogy
                  nyüzsögnek ott jócskán az emberek s nem sok dolguk lehet, mert egész nap az utcán
                  vannak, de az már nem igaz, hogy a villanyos rögtön elüti őket, ahogy az utcára
                  lépnek, mert látják-e, minket sem tudott egy sem elütni - mondja egyszerűen -,
                  mert, aki a masinát vezette, mindig olyan erősen verte a csengettyűt, hogy
                  Andráska rögtön megragadta a karomat s félrerántott az útjából s azt mondta:
                  jegyezze meg jól magának anyám, hogy ha a biztos úr felemeli a fehérkesztyűs kezét
                  s mi abban az irányban haladunk, amerre a keze mutat és a fényesen kipuccolt nagy
                  gombok között megyünk jó sebesen, melyek a földbe vannak szegezve, akkor a
                  villanyosnak nem szabad minket elütni. S úgy is tevénk. Túljártunk mi az eszükön.
                  Egy sem tudott elütni.</p>
               <p>Az is megesett elég sűrűn, hogy átal menénk egyik utcaszegeletről a másikra,
                  ugyancsak a fényes gombok között s egy biztos úr mégis nyomban elénk szökött s
                  erősen szigorúan ránk szóla: két pengő! - Hát az ugyanbizony miért? - kérdi
                  Andráska. - Az azért - emeli fejjebb a hangját a biztos úr, mert magik nem látnak,
                  s nem látják, hogy még nem a piros ég?</p>
               <p>- Hát hol ég? - kérdem én, hiszen napvilág van - s netezek szerteszéjjel. Erre
                  reja mutatott valami álló szerkezetre, ami percenkint pillákolt hol zöld, hol
                  sárga, hol pirosan.</p>
               <p>Gondoltuk, jobb ha sokat nem kérdezősködünk, amíg észre nem venné, hogy ketten
                  vagyunk, mert mindjárt négy pengő lesz a kettőből s ízibe kifizettük s vártunk ott
                  abban a helyben legalább egy félórát, amíg kitanultuk a fortélyát a pirosnak, de
                  többet nem bíztunk benne s nem indultunk csak akkor, mikor a többi is indult, akik
                  velünk együtt tanulmányozták vala a pirosat.</p>
               <p>Aztán azt mondja Andráska: édesanyám, ha így tart, mi soha sem érünk oda, ahova
                  menni akarunk, üljünk fel mi is a villanyosra. Jól mondod fiam, nem bánom - mondom
                  én - úgyis fájnak a lábaim ettől a kőkemény aszfalttól, üljünk fel mi is. S
                  felülénk az első kocsira s jó komótosan leheppenénk az ülésre, de látom, hogy a
                  vezető úr erősen fikszéroz bennünket. Gondoltam tán üsmerősnek vél. - De amikor a
                  várakozók mind felszállának, bédugja fejét az ajtócskán s egyenesen ránk szóla
                  erélyesen: „kisssszakasz!” - s felkapá a szó végét, mintha figurázott volna, de a
                  képe mást árult el!</p>
               <p>Jó, hát adjon kisszakaszt - mondja Andráska s matat a bugyilárisa után. Erre még
                  hangosab­ban azt mondja az úr nagyméreggel: Hát hova mennek? - Mondjuk, által a
                  Dunán Budára, de már erre ordítani kezd sürgősen: Tessék a hátulsó kocsira
                  ülni!</p>
               <p>Összenézénk Andráskával, - biztosan látja az úr, hogy faluról jövénk s úgy látszik
                  az első csak a városiaknak van fenntartva s; azért küld minket a hátulsó kocsira.
                  S leszállánk, de idő már nem volt a hátulsóra felülni, mert megverte a
                  csengettyűjét s elfutott.</p>
               <p>Vártunk egy másikat s az aztán megvárta, hogy felüljünk. - Itt aztán jobban
                  ügyeltünk s nem vártuk meg, amíg kérik a bilétát, hanem Andráska kérte rögtön,
                  hogy azt mondja: kérek egy kisszakaszt s nyujtotta a pénzt. Esmént ránk villogtatá
                  a szemét a jukasztó ember s azt mondja nagy mérgesen és türelmetlenül: menjenek az
                  első kocsira!</p>
               <p>- No, az árgyélusát, te Andráska - súgtam - ezek minket sem elől, sem hátul nem
                  akarnak elvinni, menjünk méges csak gyalog s leszállánk esmént.</p>
               <p>- De kezdje ott Orbánnéni - mondja kérve Veronka -, amikor innen elindultak.</p>
               <p>- Jaj lelkem, az már körülményesebbecske...</p>
               <p>Hát az úgy vót, hogy én mán egy héttel elébb kezdtem pakkolgatni a piroscsíkos
                  átalvetőbe mindent, amiről azt hittem, hogy ott szükségünk lehet rá. Ügyeltem,
                  hogy semmi ki ne maradjon belőle. Úgy, ahogy eszembe jutott, hagymát, szalonnát,
                  sót, bicskát s miegymást. - Az utolsó nap megnézi Andráska az átalvetőt, hogy mit
                  pakkoltam belé s hát kezdi kihajigálni belőle az egészet s bosszúsan azt mondja,
                  hogy ez sem kell, az sem kell, van ott minden bővön s különben is az átalvető
                  itthon marad s bőröndbe kell pakkolni. Utóvégre az a sok cifra pesti ember nem
                  kíváncsi a háromszéki tarisnyára s még kinevetnének vele.</p>
               <p>No jó, lelkem, - mondom én - te tudod mi kell, hagytam rá a szót s nem
                  ellenkeztem, - te vagy a tanólt ember s nem én.</p>
               <p>Csak hárman megyünk, jelenté ki kereken Andráska: Maga, én és a bőrönd, - amit
                  sebtiben a zsidótól veve meg jó drágán. - Tiszta valódi bőrből való, valami vulkán
                  nevű állat hordta régen. Szép, fényes, úri bőrönd.</p>
               <p>Az átalvető itthon marad, - monda nagy lenézéssel.</p>
               <p>Mi aztán hárman, én, Andráska s a bőrönd hajnalban elindulánk s vagy három órát
                  szeke­rezénk, amíg az állomásba értünk. Ott bilétákat adtak s azzal felülénk a
                  vonatra, de olyan úri vonat volt az, hogy csupa bársony béhúzója vala a kanapéknak
                  s úgy ringatódzott, mint egy féderes bölcső s még le is lehete könyökölni, ha az
                  ember akart.</p>
               <p>Én csak a meneküléskor, tizenhatban utaztam vót utoljára, de akkor csak úgy
                  gyalogosan, mert a tehenek nem birták volna a szekeret, ha még én is felülök, mert
                  igen sok hegy jött szembe s ilyenkor még taszítani is kellett, hogy valami
                  lettéképpen feljussunk, mert a cele-cula tetején a hat gyermek ült s azok csak nem
                  akartak leszállni s úgy élvezték a kirándulást, mintha majálisra mentünk volna,
                  pedig keserves majális volt az is. Nagy zöldágakat törtek az erdőben s azzal
                  legyezték a teheneket.</p>
               <p>S most ez a jó ülés úgy húzott magához, hogy szerettem volna örökké ott maradni.
                  De azt mondja Andráska: édesanyám, ez csak holnap délig tart, mert akkor felülünk
                  a repülőgép­madárra.</p>
               <p>Jaj, mondok, erigy, ne hejtelenkedj fiam, - de ő csak bizonygatta, hogy fel biza,
                  - de nem hittem neki.</p>
               <p>Másnap délre pontosan meg is érkeztünk, de úgy megfájdult a derekam a fínum
                  űléstől, hogy alig tudtam levinni a vonatról. - Ott fiákkerkocsiba ültünk s úgy
                  mentünk ki a város végire egy szép üveges váróházba, ahol Andráska engem
                  leültetett s ő úgy mozgott benne, mintha otthon lenne. Kívülem még sokan ültek s
                  vártak a repülőgépmadárra. - Mindenkinek repdesett a szeme ki az ablakon s hát
                  teremtőistenem, kis idő mulva irgalmatlan zakatolással jő s egyenesen a váróháznak
                  tart úgy, hogy azt hittem, no ezt helyből feldőjti a szárnyaival, pedig kár lett
                  volna érte, olyan módos volt.</p>
               <p>Alig volt két méterre a föld felett a gép s ez némileg megnyugtatott, gondolám,
                  hogy ha nem tetszene benne, hát le is lehet majd szökni róla s még csak ki sem
                  marulna a lábam.</p>
               <p>Mindenki izgatottan jött-ment elé s hátra, csak én ültem nyugton s jó komótoson a
                  helyemen.</p>
               <p>Hallom, mondják, ez az amivel megyünk. Gondoltam, mentek bizony ti, de én már nem.
                  Én erre aztán fel nem ülök - mondom ápertén, hogy Andráska is hallja s tanácsolám,
                  hogy inkább menjünk gyalogosan s kérlelni kezdtem, mégis biztonságosabb a földön,
                  minek cifrázzuk az életet. De ő erről hallani sem akart.</p>
               <p>Szépen karon fogott s kisétáltatott a várószobából egészen a nagy vastag kötélig,
                  ami elrekesztette a madarat a várakozóktól. Én megörvendék a kötélnek s gondolám,
                  no ezen túl úgy sem engednek senkit, mert azt azért tették oda s magamban
                  elpisolyodék.</p>
               <p>Mellettünk sétálgatott két egyenruhás úriember s hallom, azt mondja az egyik a
                  másiknak: no koma, ma lipinkázhatsz te is ebben a szélben. Nem tudtam elképzelni,
                  hol akarnak lipinkázni, de aztán elhaladtak a közelünkből. Én körülnézgelődtem,
                  hol látok lipinkát, hol akarnak ezek lipinkázni s igen csudáltam, hogy felnőtt
                  embereknek ilyen gyermekségeken jár az eszik, de gondoltam az urak annyi
                  bolondságot szoktak csinálni, hogy jobb ha nem töröm most ezen a fejemet.
                  Lipinkázzanak, ha nekik jól esik, ahol akarnak s menegettünk tovább.</p>
               <p>Andráska nem győzte magyarázni, hogy milyen gyönyörű egy masina s esekedett, hogy
                  milyen jó lesz abban ülni! Már sajnálni kezdtem szegényt, hogy a kötél ott áll
                  köztünk s a gépmadár között s oda úgy sem engednek átal senkit.</p>
               <p>Nemsokára esmént egyenruhás úrfélék búttak át a kötél alatt s mindenki csomagját a
                  váró­házban megméricskélték egy álló mázsán, - amilyent még nem láttam - s valami
                  cédulács­kákat akasztottak a bőröndök fülire dróttal s vitték magikkal. - Szóltam
                  Andráskának, hogy jó lesz ügyelgetni a fényes vulkánbőröndre, mert ezek az urak
                  még eltalálnak repülni vele! - Andráska csak legyintett s meresztette tovább a
                  szemeit a gépre.</p>
               <p>Amikor az utolsó cókmókot is megmérték s vitték, azzal már nem a kötél alatt
                  bújtak át, hanem azt kiakasztották egy horgas fogantyúból s egy úr kiabálni kezdi:
                  tessék bészállani!</p>
               <p>Ennek már a fele sem tréfa gondolám s jót belémarkoltam az Andráska karjába s
                  megvettem a lábamot, hogy én már semmi letteképpen sem megyek s nem ülök fel, én
                  nem akarok repdesni.</p>
               <p>Andráska csak szépen, fínumul suttogott a fülembe: anyám lelkem, ne
                  hejtelenkedjék, no jöjjön ízibe, mert nem kapunk jó helyet. Ne féljen semmit, nem
                  lesz semmi baj. Ne sírjon, ne mennyien lássák s még azt hiszik, hogy falusiak
                  vagyunk. - Szégyen, más se sír s addig-addig pusmogott a fülembe, hogy
                  megsajnáltam s elindulék vele szepegve a gépmadár felé. Aztán megfogta a karomat,
                  fel a lajtorjacskán, bé az ajtón s utánunk a lajtorjacskát elvették. Csak azon
                  vettem magam észre, hogy a legtetejében ülök, még csak nem is a farkában, ami
                  valamivel lejjebb állt a földhöz s előttem már csak egy kicsi fülke vala, ahol az
                  az egyik úr, - amelyik lipinkázni akart - valami óracsavart matat s forgatja
                  jobbra-balra.</p>
               <p>- Jaj, de izgatott vagyok, - mondja Borcsáné - jaj lelkem szomszédasszony mondja
                  csak tovább.</p>
               <p>- Aztán egy szempillantás alatt berregni kezdett irgalmatlanul s reszketni az
                  egész hasa a madárnak s peckesen futni kezdett a réten. Még a farkát is felemelte
                  büszkeségiben.</p>
               <p>Jaj, szerelmes Jézusom segélj meg, - gondolám - de még végig sem fohászkodhaték, a
                  földet elrugta a lába alól s mi kezdünk emelkedni felfelé. - Szemügyre vevém jól
                  az ablakokat, hogy hátha valahogy kiszökhetném belőle, de hiába néztem, mert azok
                  olyan pirinyók voltak, hogy csak a fejem, ha kifért volna rajtuk.</p>
               <p>Elrikoltottam magam: jaj, álljanak meg, ki akarok szállni s kapdosám a levegőt, de
                  szédültem s még az sem vigasztalt, hogy a mennybéli szentekhez közeledtünk.</p>
               <p>Andráska pisolyogva legyezgetett, de hiába. Én sem élő, sem holt nem valék s csak
                  kiabáltam, hogy állítsák meg a madarat, mert én ebben a szent helyben le akarok
                  szállni róla, - de senki sem hallotta meg, olyan éktelenül zakatolt s olyan
                  fertelmes lármát csapott, hogy még én sem hallottam a saját hangomat, pedig
                  torkomszakadtából kiáltoztam.</p>
               <p>Úgy összehúzott a félelem, hogy akár egy féreglyukban is elfértem volna. Alattunk
                  az emberek olyan kicsikéknek látszottak, mint a kujakom, amit nem győztem a
                  szájamba gyömöszölni.</p>
               <p>Amint ilyen állapotban lepislogtam a földre, megsajnáltam, mert tudják kijetek
                  úgy-e, hogy úgy tanítsák az oskolában, hogy a föld szép gömbölyű, mint egy alma.
                  Én pedig úgy láttam félszemmel, hogy úgy néz ki a sok heggyel, dombbal, mintha
                  ezer seb volna rajta. - Nem is gömbölyű.</p>
               <p>Percekig emelkedtünk, aztán hopp! vissza. Azt hittem meg sem állunk a földig s
                  meg­örvendtem, - de aztán kisült, hogy esmént csak bécsapott, mert újból megszökte
                  magát s még magosabbra vette az irányt. Azt mondták, hogy ahol szökdösött, ott nem
                  volt levegő. - No, hát ezt már hiszi a nagyapjuk s azt hitték, - mert én válasz
                  nélkül hagytam ezeket a badarságokat, - hogy el es hittem, pedig én csak éppenhogy
                  szólni nem tudtam, de egy szót sem hittem belőle.</p>
               <p>Aztán billegett a gép, avval az otromba nagy vasszárnyaival erre-arra s én
                  hápogtam, hüledeztem s kérdőleg néztem Andráskára, mit szól ő ehhez s látom a
                  szája mozgásán, ahogy betűzi, hogy: li-pin-ká-zunk s pisolyog ravaszul.</p>
               <p>Most értettem meg, hol akart a két egyenruhás úr lipinkázni!</p>
               <p>No gondolám, csak az a jóságos Fennvaló megsegéljen, hogy egy darabban földet
                  érjek, mert én ebben az ántivilágban soha többet nem fogok lipinkázni, az
                  bizonyos.</p>
               <p>- Mondja tovább, mondja lelkem Orbán’asszony, - szól bele az elbeszélésbe Rebekáné
                  mézédesen, mert a messziről jöttek is olyan sokat tudnak beszélni s ráhunyorít a
                  szeme­sarkából a mellette ülőre.</p>
               <p>Orbánné észreveszi s felcsattan:</p>
               <p>- De mán bizony én nem mondom tovább, - s a hangja csíp. - Ha tudni akarja, hogy
                  vót, üljön fel kijed es s aztán meglátja és megsértődve kezdi csomagolni
                  guzsalyát.</p>
               <p>- Szedjed magad Bözsi, megyünk haza!</p>
               <p>Hiába marasztalják, Orbánné nem marad.</p>
               <p>A kaláka felbomlik s a fiatalság összefogódzva vidám nótaszóval kíséri haza Bözsit
                  s megsértődött édesanyját.</p>
               
            </div>
            <div type="chapter">
               <head>IV.</head>
               <p>Észak-Erdély szabadföldjére már másodszor borított vastag hótakarót a magyar tél s
                  ameddig a szem ellát, úgy tűnik fel, hogy békét, megnyugvást takar a hó fehér
                  lepedője.</p>
               <p>Orbán András székely határőr topog a hóban, figyel, keze a puskája szíjját fogja,
                  őrzi a határt, a magyarok álmát s a vakító fehérségben kémleli a híd túlsófelén
                  álló hegyes sapkás őrt, akinek cigarettája fel-fel sziporkázik, majd újra
                  kialszik.</p>
               <p>Körülötte néma csend, csak nehéz bakancsai alatt csikorog élesen a hó, amint hat
                  lépést előre, hatot vissza tesz meg őrhelyén s ezt ismétli végnélkül. A kíméletlen
                  csendbe kutyák vonítása és távoli farkasordítás vegyül.</p>
               <p>Gondolatai a háromszéki síkságon járnak. Számotvet önmagával. Ha Isten megsegíti,
                  két hét múlva leszerel s visszatér a polgári életbe s felveszi újból a tollat,
                  ahol letette. Képezni fogja magát, küzdeni fog, hogy családot alapíthasson, de
                  mikor gondolatai idáig érnek, éles szúrást érez a szíve táján. - Kínzó gondolatok
                  mardossák. Felejteni akar és emlékezik. Maró vádként áll elébe a múlt s emészti
                  lelkét.</p>
               <p>Hol lehet Marika, hová sodorhatta vajjon a történelem vihara, itt maradt-e, vagy
                  átment apjával? - s az emlékek feneketlen kútjába mélyed a szeme, honnan Marika
                  vádoló, könnyes tekintete néz vissza reá és az ő szemébe is könnyek tolakodnak
                  fel.</p>
               <p>Sokáig küzd önmagával. Nem bír felejteni, meg kell keresnie Marikát, érte kell
                  mennie, kutatni kell utána s megfogni a kezét, hogy soha többé ne engedje el, hogy
                  egy életre ma­gá­hoz kapcsolja. - Haza viszi az édesanyjához - gondolja -, aki
                  majd derék székelyasszonyt nevel belőle, hiszen. Marika oly fiatal még, engedelmes
                  s tudja biztosan, hogy ma is szereti őt.</p>
               <p>...Ma igen..., de mi lesz holnap, ha az idő múlik - kergetik egymást gondolatai. -
                  Ha az évek telnek s a szerelem mámorát a megszokás váltja fel, ha Marika öntudatra
                  ébred a szerelem elmúltával, ha eszébe jut, - mert eszébe kell jutnia származása,
                  hiszen ereiben idegen vér is kering. - Mi lesz akkor!? - Bele kell pusztulni a
                  gondolatba.</p>
               <p>Nem lehet, nem teheti meg. Inkább szakadjon meg a szive, de nem veheti el Marikát
                  s dacos keserűséggel rójja tovább kijelölt őrhelyét.</p>
               <p>Valami rendellenességet észlel túlról. Bemegy a határt elválasztó híd közepéig s
                  készenlétbe helyezkedve szemeit mélyen befúrja a vakító fehérségbe.</p>
               <p>Mozgást lát, autóbúgást hall a szemközti irányból s látja az utat a reflektor
                  fényében. Az autó gyorsan közeledik, majd lefékez és megáll a túlsó őrház előtt,
                  amely alig negyven méterre van tőle.</p>
               <p>A kocsiból kiszáll valaki, az őrök körülveszik és tisztelegnek. A reflektor fénye
                  elaludt, mihelyt a kocsi megállt s a hó felér világánál minden mozdulatot tisztán
                  lát.</p>
               <p>Látja, hogy a kocsiból kiszálló alakot az őrök kísérni akarják, de az egy
                  kézmozdulattal visszaparancsolja őket s egyedül indul meg a hídon át András
                  felé.</p>
               <p>A puskáját két marokra kapja s feszülten vár és szemei merőn figyelnek minden
                  mozdulatot.</p>
               <p>Az illető üres kezekkel közeledik, uniformis van rajta s már távolról szól
                  magyarul.</p>
               <p>- Fiam, békés szándékkal jövök, beszélni akarok veled s a vakító fehérségben
                  ijesztő halottfehérnek látszik az arca is. Lábai imbolyognak, meg-meg rogynak s
                  kissé támolyog, mintha részeg volna.</p>
               <p>András nekifeszülten áll s nem tudja, hová fejlődik ez a szokatlan éjjeli
                  látogatás. Csak azt látja, hogy a feléje közeledőn tiszti uniformis van.</p>
               <p>Egészen közel ér hozzá s egyenrangú emberekhez illően bemutatkozik, hangja
                  remeg:</p>
               <p>- Miron Popa őrnagy vagyok - és kezet nyújt.</p>
               <p>- Fiam, kérni akarlak egy szívességre. Ott él nálatok egy leányom, tudod... ott
                  maradt... nem jöhetett át... egyedül van és elcsuklik a férfi hangja s percekig
                  rázza a könnytelen sírás.</p>
               <p>- ...keresd meg őt, - folytatja - add át neki ezt a levelet. Pénz is van benne s
                  mond meg neki fiam szóval is, hogy várom jöjjön át, beteg az anyja, széthullott a
                  lelke...</p>
               <p>András megindultan áll előtte. Kezeit még mindig szorosan tartja a puskán, hogy el
                  ne árulja lelki remegését.</p>
               <p>A tiszt kérő szemmel kérdezi:</p>
               <p>- Megteszed, fiam?</p>
               <p>- Megteszem, - szól határozottan az egyszerű felelet s katonásan összevágja
                  bakancsa sarkait és férfiasan szorítja meg a feléje nyújtott puha férfi kezet.</p>
               <p>- Köszönöm, - mondja halkan és fáradtan távozik s megy ugyanazon az úton vissza,
                  ahol jött. Majd beszáll kocsijába, mely pillanatok alatt eltűnik a szemhatárból s
                  csak távolról hallatszik már nagyon halkan az autó búgása.</p>
               <p>András földbegyökerezett lábakkal áll s nem bír magához térni. Nem bírja öntudatba
                  befogadni a történteket.</p>
               <p>Itt maradt hát Marika mégis és most neki kell ezt a levelet hozzá kézbesíteni. De
                  hová? és a hó világításánál egészen közel emeli szemeihez a megcímzett
                  levélboritékot és sillabizálja rajta az írást. - A régi cím. - Oh, hányszor jutott
                  eszébe eddig is és hányszor esett kísértésbe, hogy írjon neki, hogy felvegye újból
                  a megszakadt fonalat, mely kettőjüket a multban összekötötte, de dacos magyarsága
                  nem engedte meg. Nem merte, mert félt önmagától. Félt saját érzelmeitől s érezte
                  azt, hogy ez a leány ma is veszélyt jelent számára s ha mégegyszer a sors
                  összehozná vele, nem tudna róla újból lemondani.</p>
               <p>Hajnalodott.</p>
               <p>Órákkal előbb leváltották már az őrségből, de mintha súlyos ütés érte volna, még
                  most is kábult az éjszakai látogatótól.</p>
               <p>A fából összerótt kis őrházban társai mélyen aludtak a kemény falócán pokrócaikba
                  burkolódzva s bár tűz nem égett a szobában, saját leheletüktől mégis jó meleg
                  volt. Neki álom nem jött a szemére s nem bírt lefeküdni sem, hanem virrasztva ült
                  a gyalult fenyőfa asztal mellett s cigarettát cigaretta mellett gyújtva, a maga
                  elé tett levélre bámult. Olyan vastag füst terjengett a kis szobában, hogy alig
                  lehetett látni benne. A gyertya csonkig égett s viasza hosszan szétfolyt a fenyőfa
                  asztalon. Azt nyomogatta, formálta szórakozottan s a levél címét százszor
                  elolvasta.</p>
               <p>Itt maradt Marika, mégis ide kötötte magyarul érző szíve, pedig ott túl, az apja
                  oldalán fényesebb jövő várt volna reá, mint itt. És mégis itt maradt. - Mi kötötte
                  hát ide a leányt? Hogyan keresse most ő fel, mit mondjon majd neki és mit mondjon
                  saját magának, ha gyenge lenne, ha nem tudna elszakadni tőle?!</p>
               <p>Nem veheti el, azt bizonyosan tudja. Nem, soha, - noha érzi, hogy ebbe belepusztul
                  s hogy az életben senkit sem fog tudni úgy szeretni többé, mint Marikát. - És még
                  sem veheti el. Mit szólna ehhez az ő édesanyja, ha egy román tiszt leányát venné
                  el feleségül.</p>
               <p>...De lehet véletlen, ez a különös éjféli találkozó a leány apjával? - Mit jelent
                  ez? Nincsen ebben Isten keze, amely pontosan ő hozzá küldte az apát ezzel a
                  megbizatással?</p>
               <p>Eh, badarság, - tolta félre gondolatait. Merő véletlenség, túl sokat foglalkozom
                  vele, talán ok­nélkül is. Mit lehet tudni, hátha eddig férjhez is ment a leány - s
                  gyötrődve gondolt a férfira, akinek több joga lehet felette, mint neki - s
                  mondhatatlan nyugtalanság kerítette hatalmába.</p>
               <p>Fázva össze didergett s a hajnal elszálltával, a téli reggel józanságában
                  határozott.</p>
               <p>Nem fogja a levelet személyesen kézbesíteni, hanem postára teszi, vagy valakitől
                  elküldi.</p>
               <p>Nem érez elég erőt magában az újabb találkozásra, hiába hajtogatja, hogy már nem
                  érdekli a leány. - Hátha mégsem tudna ellentállni érzelmeinek s az végzetes
                  lehetne a jövőjére, mert fáj, kimondhatatlanul fáj Marika.</p>
               <p>Igen, így lesz a legjobb, ha valakitől elküldi a levelet s nem találkozik vele
                  többé az életben. Majd csak elfelejteti az idő. Majd csak begyógyul a sajgó seb,
                  hiszen egészen valószínű, hogy Marika is már régen elfelejtette őt. </p>
               <p>Megsímogatja mégegyszer a levelet s belső zsebébe sülyeszti, majd ismét kiveszi és
                  a noteszébe teszi, hogy nehogy elveszítse. Gondolatait azonban nem bírja más
                  irányba terelni, azok mindig visszatérnek a levélhez, a címzetthez.</p>
               <p>Úgy érzi magát a különös éjjeli találkozás után, mint aki sorsjegyen nyert, de nem
                  tudja az összeg nagyságát s nem tudja beosztani, hogy mit és mennyit költhet el
                  belőle.</p>
               <p>Határtalan nyugtalanság kínozta.</p>
               <p>Majd elfújta a gyertyát s megropogtatta fáradt hátát s úgy érezte minden csontja
                  fáj.</p>
               <p>Kirugta a széket maga alól s kiment a szabadba. Amint az ajtót megnyitotta, vastag
                  sugárban szökött be a szobába a csikorgó friss levegő s a sűrű füst kékes
                  gombolyagban lopódzott ki az ajtónyíláson.</p>
               <p>Friss hóval megmosakodott s égő szemeit hosszan nyomkodta vele. Azt remélte, hogy
                  felfrissül s gyötrődése is megenyhül. És csakugyan a téli reggel józansága
                  jótékonyan hatott felzaklatott idegeire.</p>
               <p>Megtapogatta belső zsebeit, megnézte nem lyukas-e, hogy nehogy a levelet
                  elveszítse s mint­ha mi sem történt volna, önfeledten füttyre csücsörítette száját
                  s friss vizet vitt be csajkájában, hogy míg társai felébrednek, megfőzze az ők és
                  sajátmaga részére a reggeli teáját, amelyhez a tegnap kapott jó hazai csomagot ma
                  közösen fogják elfogyasztani.</p>
               <p>Öntudatlanul ötlött a nóta ajkára: Horthy Miklós katonája vagyok, legszebb
                  katonája... S eszébe jutott bátyjai esete a tanító úrral, - vajjon az a ficsúr hol
                  fújja most azt, hogy... legszebb katonája?... s olyan szívből kacagott, hogy
                  zengett a havas belé.</p>
               
            </div>
            <div type="chapter">
               <head>V.</head>
               <p>A leszerelés napja semmi örömet nem jelentett most számára, pedig valamikor azt
                  hitte, hogy innen fog kezdődni a tulajdonképpeni Élet.</p>
               <p>Mint egy nagy adósság nehezült vállaira a katonai szolgálat tudata akkor, amikor
                  még békésen intézte a bírósági aktákat s szorongva gondolt a behívás napjára s
                  féltette elhagyandó állását, hogy talán mással fogják betölteni, amíg ő távol
                  lesz.</p>
               <p>Ma ez a kérdés már nem foglalkoztatta mélyebben. Szívesebben szolgálta volna az
                  egyhangú katona életet tovább, minthogy saját problémáival birkózzon. Itt nem kell
                  irányítani a sorsát, itt határoznak felette s csak a parancsnak kell
                  engedelmeskednie s nem kell tovább gondol­kozzon.</p>
               <p>Teljesen megbénultnak érezte akaratát. Nem volt kedve eddigi állásához
                  visszatérni. Nem vonzotta semmi haza. Idő, tér kiesett gondolataiból, mióta Miron
                  Popa a leányának címzett levelet átadta s azóta csak ez foglalkoztatta s hófehér
                  diákszerelme.</p>
               <p>Fájt a lelkének az a megoldhatatlan akadály, ami kétfelé szakította ezt a kezdődő
                  nagy szerelmet, amit a leány iránt érzett, de amit még saját maga előtt is
                  titkolt, bár érezte, hogy viszontszerelemre talált.</p>
               <p>Gyötrődve gondolt arra, hogy milyen jó lenne megkeresni Marikát s egyszerre
                  tartani meg esküvőjüket karácsonykor Bözsivel, aki egy, a Nagyalföld fiával akkor
                  tartja lakodalmát.</p>
               <p>Neki azonban nem lehet, mert egy világ választja el szerelmétől s úgy érezte, hogy
                  a sorsadósa marad ezzel a boldogsággal mindörökre.</p>
               <p>A zöldfedeles katonaládába berakja apró holmiait, meghatódás nélkül búcsút vesz
                  bajtársaitól s elindul a. bizonytalan cél felé.</p>
               <p>Megkérte egyik bajtársát, aki vele egyidőben szerelt le, hogy vigye magával
                  katonaládáját s őrizze meg addig, míg érte jelentkezni fog. Csupán arasznyi
                  browningját vette magához, mint némi kis biztonságot a nagy bizonytalanságban.</p>
               <p>Megszámolta anyjától kapott és zsoldjából megtakarított pénzének töredékét s
                  hirtelen támadt ötlettől vezérelve a legközelebbi vasútállomás felé vette
                  útját.</p>
               <p>A kolozsvári gyorssal akart elutazni. Kiszámította, hogy reggelre odaér,
                  megfürdik, rendbehozza elhanyagolt külsejét s már délben átadhatja a levelet
                  Marikának, aki bizonyára nagyon, hálás lesz érte és bizonyára nagyon meg fog
                  örülni apja levelének.</p>
               <p>Ezzel tartozik neki - biztatta magát és sajátmaga előtt mentegette
                  határozatlanságát.</p>
               <p>Utóvégre is férfias dolog ígéretének eleget tenni s ő pedig erre ígéretet tett a
                  leány apjának, hogy kérését teljesíteni fogja. - Meg aztán - reménykedett - ha túl
                  lesz ezen a megbizatáson, talán saját háborgó lelke is megnyugszik, - hiszen nem
                  is egészen bizonyos, hogy Marika még szabad-e s hogy egyáltalán gondol is reá. Az
                  volna a legjobb, ha befejezett tények elé állította volna s férjhezment volna
                  eddig.</p>
               <p>Ha efelől bizonyosságot kap, akkor képes lesz újra elfoglalni otthagyott állását s
                  képes lesz arra is, hogy tanulmányait befejezhesse, hogy előbbre juthasson
                  pályáján, hiszen nincsen már sok hátra s ezzel vergődő lelkiismeretét anyjával
                  szemben is elaltatná.</p>
               <p>Gyalog tette meg az utat a vasúti állomásig. S alig várta, hogy már a vonatban
                  benn ülhessen.</p>
               <p>Türelmetlenül várta a hosszadalmas út végét s hiába hunyta le szemeit, nem bírt
                  elaludni, pedig mondhatatlan fáradtságot érzett.</p>
               <p>Amint megérkezett, egyenesen egy gőzfürdőbe ment, hogy kissé felfrissüljön az
                  átutazott éjszaka után. Azután hajat vágatott, megberetválkozott s utána elsétált
                  a régi ház előtt, ahol valamikor Marika lakott, de nem ment fel, mert túl korainak
                  vélte még az időt látogatás céljára.</p>
               <p>Befordult egy kis cukrászdába s forró teát ivott és kihúzta az időt
                  féltizenkettőig. Akkor idegesen fizetett, megtapogatta zsebét, hogy megvan-e a
                  kézbesítendő levél és újra elindult az ismert útvonalon. A kapu előtt dobogó
                  szívvel állt meg újból, de most sem tudott felmenni. Valósággal kínozta magát.
                  Ujból elsétált párszor a kapu előtt, azt remélte, hogy talán a véletlen fogja
                  összehozni a leánnyal s nem kell felmennie a lakásba. De nem sikerült.</p>
               <p>Végre betért a kapu alá s végig böngészte a névjegytáblát, de nem találta meg
                  azon, akit keresett. Kissé megingott, nem lát jól talán? És újból sorra vette az
                  összes neveket s nem hitt a saját szemének. Háromszor, négyszer egyenkint
                  átolvasta a lakók névsorát, de a Marikáék címe csakugyan hiányzott.</p>
               <p>Futva ment fel a kopott lépcsőkön s becsengetett a régi lakásba. Percekig kellett
                  várnia, míg nyilt az ajtó, melyen fehérbóbitás, csinosarcú szobaleány dugta ki a
                  fejét.</p>
               <p>- Kit tetszik keresni?</p>
               <p>- Én, - és zavarba jött - Marika kisasszonyt keresem.</p>
               <p>- Oh, a román őrnagy leányát?</p>
               <p>Andrásnak a kérdés arcába kergette vérét s azt érezte, hogy a leány kérdésében a
                  hangsúly a „román őrnagy”-on nyugszik.</p>
               <p>- Igen, azt keresem, - mondja nyersen, egészen sértőn.</p>
               <p>- Sajnos, a kisasszony már nem lakik itt, az régen elköltözött innen s most ebben
                  a lakásban az én gazdám, K. úr lakik a családjával.</p>
               <p>András elhalványul s hitetlenkedve köszöni meg a felvilágosítást. Azt is elfelejti
                  meglepe­tésében megkérdezni, hogy vajjon hová költözött a kisasszony. De már nem
                  térhet vissza, majd megtalálja - gondolta - úgyis.</p>
               <p>Leforrázva jött le a lépcsőkön. - Hol keresse tehát, kit kérdezzen meg? - de senki
                  közös ismerős nem jutott eszébe. - Talán a rendőrségi bejelentőben megtudnák
                  mondani!?</p>
               <p>Igen, ott fogja keresni, - pillant az órájára - talán még talál ott valakit.</p>
               <p>Nagybajuszu, marcona külsejű rendőr kalauzolta a bejelentőig, ahol - mikor a leány
                  nevét megmondta, akaratlanul elpirult és zavarba jött, amit nyomban észrevett a
                  szemfüles hivatal­nok és gyanusnak tűnt fel szemében András és leigazoltatta.</p>
               <p>A tisztviselő minden újabb kérdése arculcsapást jelentett számára s alig várta,
                  hogy már távozhasson innen.</p>
               <p>Hogy milyen kapcsolatai vannak Popa Mariorával? - mit válaszolhat erre? - Nem, a
                  levelet nem árulhatta el a világért sem, inkább őszintén érzelmeire hivatkozott,
                  ami a leánnyal a multban összekapcsolta.</p>
               <p>A hivatalnok összevont szemmel nézte végig a fiatalembert, aki felzaklatott
                  idegállapotában ebben újabb megvetést lát és röviden csak annyit válaszol:</p>
               <p>- Kérem nem áll módomban bővebb felvilágosítást adni, mert az illető ismeretlen
                  helyre távozott.</p>
               <p>András megalázva jött ki az épületből s halálos sebet érzett a szíve táján.
                  Oknélkül ököllel szeretett volna a hivatalnok arcába sújtani.</p>
               <p>Hát olyan nagy bűn az, ha én Marika után érdeklődöm, hogy engem ezért megvetéssel
                  lehet kezelni? - és szerette volna odakiáltani az egész világnak, hogy Marika is
                  magyar, éppen olyan magyarul érző szíve van, mint neki, vagy akár a rendőrségi
                  hivatalnoknak, csak a neve hangzik románosan, de arról ő nem tehet. Vajjon hát az
                  Úristen is tesz-e kivételt az emberek között, vagy csak a földön osztályozzák
                  fajszerint az embereket? s haragos nekikeseredéssel rohant tovább cél nélkül.</p>
               <p>Mérhetetlenül bántotta a szobaleány kérdése is. Bántották a hivatalnok lenéző
                  szavai, de legfőképpen az eredménytelenség keserűsége fojtogatta torkát. Úgy látta
                  végkép elveszítette a leányhoz vezető utat.</p>
               <p>Még egy hétig ténfergett céltalanul Kolozsváron s a bizonytalanra bízta, hátha
                  mégis útjába kerül valahol. Napokon át járta a város utcáit, minden szembejövő
                  nőnek az arcába bámult s halálos kimerültséggel tért éjjeli szállására, ahol nem
                  tudott elaludni s hánykolódott reggelig az ágyán.</p>
               <p>Elhatározta, hogy most már semmi értelme sem lenne a hazamenetelének, úgy sem
                  volna otthon nyugalma. Felmegy Pestre s ott próbál elhelyezkedni az idegen
                  környezetben, ahol senkit nem ismer s ahol senki sem ismeri őt. Ahol senki sem
                  ismeri az ő nagy bánatát, ahol semmi sem fogja Marikára emlékeztetni. Ott nem kell
                  majd anyja előtt alakoskodni s színlelni a jókedvet, hogy szegény öreget is ne
                  búsítsa a maga fájdalmával. Úgy sem mondhatná meg, hogy mi bántja, mert az szegény
                  meg sem értené azt. És mit is mondana neki, ki az, akit szeret és miért nem veheti
                  el feleségül és mégis miért fáj úgy a szíve utána?</p>
               <p>Jobb, ha nem megy haza. Majd, ha Pesten el tud helyezkedni, beletemetkezik a
                  munkába s nem nősül meg soha. Titokban ápolni fogja a Marika emlékét, dédelgetni
                  fogja azt s vezekelni bűnéért, hogy elhagyta, hogy el tudta hagyni.</p>
               <p>Pénze fogytán volt s csak éppen, hogy kifutotta Pestig az útiköltséget. De úgy
                  gondolta, hogy mihelyt megérkezik, táviratozni fog az édesanyjának s tőle kér
                  újból segítséget, míg sikerül állást kapnia s aztán visszaadja majd kamatostól a
                  szegény öregnek, aki eddig még mindig csak adott neki.</p>
               <p>Egy egészen olcsó népszállóban szállott meg s két napig fel sem kelt az ágyból s
                  figyelő szemmel mindig az ajtót leste és várta a sürgönyhordót, - aki csak nem
                  jött.</p>
               <p>Nem kapta volna meg anyám a táviratot? vagy nem tudott pénzt küldeni? - gyötrődött
                  s iszonyú éhséget érzett.</p>
               <p>Felöltözködött és céltalanul ődöngött az utcákon.</p>
               <p>Idegen volt neki itt minden és mindenki. Nézte a járókelőket, megnézegette a
                  kirakatok gazdag tartalmát s estefelé benézett újból a népszállóba, hogy nem
                  jött-e meg a táviratilag kért pénz.</p>
               <p>- Sajnos, nem jött semmi, - jelentette a portás.</p>
               <p>Cigarettája is elfogyott, ami az éhségnél is jobban kínozta s a nyál összefutott
                  szájában, ha mást füstölni látott.</p>
               <p>Nem találta helyét, - segítenie kell magán - gondolta.</p>
               <p>Újból kiment az utcára s a tündérien megvilágított csemegeüzletek kirakatait
                  falószemekkel nézegette sorban. - Jó lenne egy rendes vacsorát megenni s eszébe
                  jutott a Marikának címzett levél, melyben tudtával pénz is van... és rettenetesen
                  elszégyelte magát a gondolatra. - Ilyen aljasságot ő nem tehet... pedig csak
                  kölcsön venné, s ha édesanyjától a pénz megjön, amit táviratilag kért, rögtön
                  visszatenné a levélbe...</p>
               <p>Igen, visszateszi, - alkudozott saját lelkiismeretével és amint elhaladt egy
                  étterem előtt, finom ételszag csapta meg az orrát.</p>
               <p>Nem gondolkozott tovább, betért, ahol gyér asztalok mellett vendégek üldögéltek
                  vacsorájuk mellett, nagyon halkan beszélgetve. A zenekar is oly halkan játszott,
                  hogy csak éppen hallani lehetett a muzsikát, de nem zavarta az asztaltársaságok
                  beszélgetéseit.</p>
               <p>Leült egy üres asztal mellé. A pincérek egész hada tódult köréje s várták
                  rendelkezéseit.</p>
               <p>- Vacsorázni tetszik? - s étlapot toltak elébe.</p>
               <p>- Kérem a főurat!</p>
               <p>- Tessék parancsolni!?</p>
               <p>- Kérem, be tud-e maga nekem román pénzt magyar pénzre váltani? - a bank már zárva
                  van s most érkeztem, - mondja kínzottan, ezért kell ezt öntől kérjem.</p>
               <p>- Hogyne, kéremalássan, szívesen becserélem s már nyúlt is frakkjának hátsó
                  zsebéhez, melyet magasra dudorított a kissé zsíros bőrtárca.</p>
               <p>Felnyitotta a levelet s remegő kézzel kivett belőle egy ezrest, melyet átnyújtott
                  a főpincérnek, aki gyakorlott gyorsasággal csúsztatta be egy külön rekeszbe s még
                  gyorsabban számolta le az érte járó pengőket.</p>
               <p>Kapott az étlap után s gondolkozás nélkül, az éhes ember mohóságával válogatás
                  nélkül rendelt.</p>
               <p>- Italt parancsol? - kérdezte a borfiú.</p>
               <p>- Hozzon egy félliter jó bort s egy üveg szódát.</p>
               <p>- Igenis, kéremalássan és szempillantás alatt már ott állt az üveg bor és szóda az
                  asztalán.</p>
               <p>Töltött s egy hajtásra kiitta poharát.</p>
               <p>Bő vacsorát evett, cigarettát kért, majd egy ujságot hozatott s annak hirdetéseit
                  átböngészte.</p>
               <p>A félliter percek alatt elfogyott. Másikat rendelt s mikor az is elfogyott, a
                  pincér már kérés nélkül állította az asztalára a telt üveget.</p>
               <p>A jó vacsora után végtelenül jólesett a bor.</p>
               <p>Kellemes bódulatot érzett a fejében s tagjaiban jófajta zsibbadást.</p>
               <p>A vendégek egyik-másik asztal mellől, vacsorájuk végeztével már kezdtek távozni s
                  az étterem lassan kezdett kiürülni.</p>
               <p>A zenekar diszkréten játszott.</p>
               <p>Letette az ujságot a kezéből s a jóllakottság érzésével két könyökére támasztotta
                  fejét s messzenéző szemmel hallgatta a muzsikát.</p>
               <p>Pohara mihelyt megürült, a szemfüles pikkoló rögtön újra töltötte, míg csak ki nem
                  fogyott az üveg tartalma.</p>
               <p>Kezdte nagyon jól érezni magát s néha jobbkeze mutatóujjával kísérte a
                  taktust.</p>
               <p>Szemei ragyogtak, csak a szíve sajgott nagyon mélyről.</p>
               <p>A zenekar pihenés nélkül játszott.</p>
               <p>Új féllitert hoztak. Rászólt a pincérre idegeskedve:</p>
               <p>- Mit aprózza, hozzon egész litert s hozzon még egy poharat!</p>
               <p>- Igenis kérem s lesöpörve az asztalon maradt morzsákat, loholt nesztelen
                  lúdtalpán a liter és a pohár után. Nem egészen értette, hogy minek kell még egy
                  pohár, mikor egyedül van, de mint aki egy életen át hozzászokott a vendég
                  szeszélyeihez, gondolkozás nélkül teljesítette a parancsot.</p>
               <p>Tölteni akart a poharakba.</p>
               <p>- Nem kell tölteni, majd én - és kivette az üveget a pincér kezéből s megtöltötte
                  színültig mind a kettőt s odaintette a prímást.</p>
               <p>- Igyál te is és összekoccintotta poharát a cigányéval s rámosolygott, akinek éles
                  prímásszeme nyomban felfedezte benne a boldogtalan vidéki szerelmes gavallért s
                  vonójával rögtön lekopogta a hegedű hátán a bandát.</p>
               <p>- Mi a nótája, nagyságos úr?</p>
               <p>- ...húzzad azt, hogy „mért nem szabad szeresselek, mért kell, hogy elfeledjelek
                  téged...”</p>
               <p>S a prímás egészen közel hajolva a füléhez, mély átérzéssel nagyon pianón játszani
                  kezdte a megrendelt dalt, mire a másodprímás is odasomfordált egészen az asztaláig
                  s észre sem vette, egyszerre csak az egész banda ott játszott körülötte.</p>
               <p>Félkönyökére támasztva fejét, kedves tenor hangján halkan énekelte a nótát, míg
                  könnyei végigperegtek csuklóján.</p>
               <p>A prímás boldog együttérzéssel ismételte meg, majd mint aki tud a boldogtalan
                  lelkekben olvasni, átcsapott abba, hogy „...a faluban a legárvább én
                  vagyok...”</p>
               <p>Felkapta a fejét s rámeredt a cigányra, majd felugrott s arcon csókolta a fekete
                  legényt, aki széles vigyorral, nagy hajlongásokkal köszönte meg az elismerés eme
                  zálogát.</p>
               <p>Visszaült a helyére, székét hátralökte s lábait az asztal alá benyújtva, kezeit a
                  nadrágzsebekbe süllyesztette és végtelen szomorúsággal olyan mereven szegezte
                  tekintetét a prímásra, hogy meg sem rebbent a szeme. Majd felugrott önfeledve:</p>
               <p>- Állj! Az anyátok ne sirasson! Húzzál egy frisset, csárdást, táncolni akarok
                  veled, te füstös pofájú. Tedd le azt a szaxofont, nem való az csárdáshoz és széles
                  gesztusával feldöntötte az asztalon levő üveg bort, ami nagy robajjal gurult a
                  földre s a cementen darabokra törött. - Oda sem nézett, a cigányt ölelgette s
                  táncra rángatta.</p>
               <p>Az étterem közönsége megbocsátólag mosolygott feléje. A pincérhad a törés zajára
                  össze­futott s percek alatt rendet teremtett újból s az asztalra másik üveg bort
                  állított.</p>
               <p>- Pezsgőt! - szólt harsányan. - Mit álltok itt? - s előbb csak lépegetett,
                  illegette magát a zene ütemére, majd kedvesen énekelt és pittyegtetve táncolni
                  kezdett egyedül. Lobogó szénfekete haja a szemébe hullott, amit percenkint
                  hátracsapott a homlokából.</p>
               <p>- Ihaj! - sohasem halunk meg! - rikkantotta.</p>
               <p>Megszakadt az asztaloknál a beszélgetés, a közönség csak őt figyelte, de láthatóan
                  senkit sem zavart a fékevesztett ember hangos mulatozása.</p>
               <p>Záróra közeledett.</p>
               <p>Az asztaloknál sorban jelentkezett a fizető s ahol már fizettek, egyenkint aludt
                  ki az asztalok felett a villany s kezdték leszedni és összehajtogatni az
                  abroszokat.</p>
               <p>- Záróra kérem, - jelenti be többször is egymásután a pincér.</p>
               <p>Az ő asztalára került a sor.</p>
               <p>Jókedve megszakad, de nem ellenkezik. Fizetni akar s tágranyilt szemekkel keres a
                  tárcájában, de nem futja a számlát a beváltott ezres.</p>
               <p>Kissé meginog és a levelet keresi elő. Új ezerlejest dob az asztalra, abból vissza
                  is kap valamennyit, amit számolatlanul odadob a cigánynak.</p>
               <p>Utolsónak hagyja el a termet s kényszeredetten indul kifelé.</p>
               <p>Megáll egy villamosmegállónál, de villamos nem jön sokáig. Elkáromkodja magát.</p>
               <p>- Fiam, ne káromkodj - szól egy intő szó s ne vedd Isten nevét hiába a szádra,
                  főleg így éjfélután.</p>
               <p>A hang irányába néz s csak a reverendát látja a fiatal pap-baráton, aki szintén
                  villamosra vár és felcsattan:</p>
               <p>- Papocska, papocska, hát maga mit keres éjfélután az utcán?...</p>
               <p>A pap nem volt elkészülve erre a kihívásra és meglepetésében nem válaszol és nem
                  várja tovább a villamost, hanem gyalog indul el célja felé. Látja, hogy a
                  káromkodó fiatalember kissé be van rugva s nem érdemes vele vitatkozni.</p>
               <p>A várakozó közönség szaporodik a megállónál s mindenki türelmetlen, de villamos
                  csak nem jön.</p>
               <p>Nem bír tovább várni ő sem és elindul. Kissé bizonytalanok a léptei.</p>
               <p>Útközben felhívja figyelmét egy négyszögletes, sötétvörösen égő lámpa egy nyitott
                  utcaajtó mellett s közel megy hozzá és elolvassa a rajta levő nyomtatott betűket:
                  „Pók-bár, záróra éjfélután 4-ig” - és hangosan olvasgatja többször is és
                  ismételgeti: záróra éjfélután 4-ig.</p>
               <p>Nem tud ellenállni, betér.</p>
               <p>Hosszú folyosón halad előre jó puha szőnyegen, mely csak alig van megvilágítva.
                  Sötét vörös nehéz függönyökbe ütközik, amelyek a bárhelyiséget elválasztják a
                  folyosótól. A zene kiszűrődik s borgőzös melegség csapja meg.</p>
               <p>Jövetelére két frakkos pincér húzza szét a függönyöket s mézédesen tessékelik
                  befelé a misztikusan megvilágított terembe az új vendéget.</p>
               <p>Csaknem sötét van a teremben.</p>
               <p>A belépő ajtóval szemben kis emelvényen rikoltó hangú, hervatag dizőz énekel, akit
                  a jazz-zenekar idegeket tépő keleti melódiával kísér. A fényes parketten párok
                  símulnak egymáshoz. Körben kis páholyok állanak a falak mentén és minden páholy
                  falán óriási pókok díszlenek s az imitált pókok domború üveghasán és hosszú lábain
                  misztikusan szűrődik át a villany bíborvörös fénye.</p>
               <p>Csak ha már hozzászokott a szem ehhez a sötét világításhoz, fedezhető fel, hogy a
                  páholyok üresek-e vagy vannak benne s akkor is csak a kontúrjai látszanak az
                  egymásba fonódó ember­párnak.</p>
               <p>Fiatal hölgyek mélyen kivágott, hosszú estélyi ruhákban táncolnak a fényes
                  parketten s giggoló partnereikkel suhannak körbe, vagy ritmikusan mozognak egy
                  helyben.</p>
               <p>Vastag cigarettafüst és parfümillat kavarog.</p>
               <p>Leül egy üres asztal mellé; odasereglenek a pincérek, jól szemügyre veszik s
                  latolgatják, mire taksálják az új vendéget.</p>
               <p>Kissé undorodik már a bortól, de valamit mégis rendelnie kell, hát hozat egy üveg
                  bort s egyik estélyi ruhás hölgy sós mandulával kedveskedik neki s bűvölögve
                  rámosolyog az egyedül ülő fiatalemberre. Pajzánkodva ajánlja fel társaságát, de
                  András zord s nem hajlandó társalogni. A hölgy mégis melléje telepszik, egészen
                  közel húzza székét a férfihez s magának is bort kér poharába és kacéran kínálja
                  koccintásra.</p>
               <p>Isznak. - A hölgynek a bor nem ízlik, pezsgőt szeretne inni s András meglepetésére
                  hívás nélkül ott terem a pincér, mintha csak hallotta volna, hogy miről van szó és
                  már hozza is a pezsgőt és kicseréli a borospoharakat szélesszájú
                  pezsgőspoharakkal.</p>
               <p>Egykedvűen nézi, amint a pincér egy szalvéta segítségével kibontja, tölt és
                  visszahelyezi az üveget a jeges vödörbe. Nem törődik vele, hogy ez is az ő bőrére
                  megy. Most már úgyis mindegy, - gondolta.</p>
               <p>- Mici vagyok - és kezét kezére teszi a nő - téged hogy hívnak, pofám?</p>
               <p>- András, - mondja rekedten, fukar rövidséggel és mély slukkot vesz cigarettájából
                  és tovább néz a táncolók felé.</p>
               <p>- Különös embernek látszol, de tetszel nekem - csicsergi és egészen közel hajol a
                  férfi arcához. - Nem akarsz táncolni? Meglátod, hogy tudok én símulni!</p>
               <p>- Nem táncolok - és hátrább húzódik a székén s csaknem undorodik már az
                  éjszakától.</p>
               <p>- Hagyj békén, nem kellesz ma nekem, keress mást magadnak s csömörrel tolja el a
                  nő símogató kezét s gorombaság buggyan ki a száján, de torkán akad a szó és vadul
                  kirugja maga alól a széket s egy táncoló pár után rohan.</p>
               <p>Megáll előttük s eszelősen néz a nő arcába.</p>
               <p>A táncolópár is megáll s szembefordulnak a fiúval.</p>
               <p>- ...Marika! - bődül el a megkínzottak hangján.</p>
               <p>- ...András! - szól meglepetten a leány.</p>
               <p>- Hogy kerül maga ide Marika? - kérdi sírásbacsukló hangon s arcát kezébe temetve
                  zokogni kezd a fájdalomtól.</p>
               <p>Marika partnere bocsánatot kér és tovább áll, magukra hagyja őket, akik percekig
                  állanak vonagló szájjal s egyiküknek sem nyílik ajka szóra.</p>
               <p>A leány tér előbb magához s a férfi keze után nyúl és halkan szól:</p>
               <p>- Csendesedjék András, ne csináljon botrányt. Nyugodjon meg, jöjjön, üljünk le egy
                  asztal mellé s mindent megmagyarázok s mondja el maga is, hogy került újból az
                  utamba.</p>
               <p>- Igen, az útjába kerültem - és keserűen felkacag - de hogy jutott maga ide? Ez a
                  maguk híres nagy szerelme, amely ide hozta!? Könnyen vigasztalódnak!</p>
               <p>- Ide tudott aljasodni - s fogai összecsikordultak és szemei vérben forogtak.</p>
               <p>- András! - sikoltja a leány visszafojtott hangon. - Ki ne mondja mégegyszer ezt a
                  csúf szót. Nincs joga hozzá. Nincs magának fogalma arról, mennyit szenvedtem, míg
                  idejutottam. - Nem jószántamból választottam ezt az életpályát és nem is életpálya
                  ez nekem, hanem csak átmenet...</p>
               <p>- Igen, jól mondja, átmenet a tisztességből a tisztességtelenségbe - s hasítanak a
                  szavai.</p>
               <p>- Értsen meg András, a körülmények kényszerítettek erre, mert nem volt más
                  megoldás számomra. - Maga elhagyott, apám, anyámtól országhatár választ el, magyar
                  fülnek rosszúlhangzó nevemmel állást nem kaptam, hiába reménykedtem.
                  Tanulmányaimat sem tudtam még egészen befejezni, - mondja sírásbafult hangon - s
                  most délelőtt egyetemre járok, délután alszom s este táncolok, hogy meg legyen a
                  mindennapi kenyerem és fenn tudjam magam tartani...</p>
               <p>- Ez magának „fenn” van? - kérdi vad kacagással.</p>
               <p>- Ne gúnyolódjék András és ne bántson. Értsen meg végre. Sok vergődés után láttam
                  csak be azt, hogy soha sem lehetek a maga felesége, mert minket mély szakadék
                  választ cl egymástól. Egy faj, származásunk eredete.</p>
               <p>A maga gőgös fajtája nem egyezne bele soha, hogy egy fia, félromán leányt vegyen
                  el felesé­gül. Kizárna a társaságból. Egyébként is megtanultam apám-anyám
                  boldogtalan életéből, hogy nyugalmat úgy sem adhatna nekem sem ez a házasság, mint
                  ahogy anyámnak sem adott soha.</p>
               <p>Leszámoltam a sorsommal. El akartam felejteni magát s élni maga nélkül -
                  egyedül.</p>
               <p>Andrást lefegyverzik az őszinte szavak és meghatottan nyújtotta át zsebkendőjét a
                  síró leánynak s leszelídült hangon kérdezte</p>
               <p>- Ki volt az a férfi, akivel táncolt? Mondja meg az Istenre kérem, mi köze van
                  annak magá­hoz?</p>
               <p>- Mi köze? - Semmi! Táncolni akart és engem választott partnerének félórával
                  előbb. Semmi több, - most látom életemben először.</p>
               <p>- Nem igaz. Hazudik - sziszegte a fogai között s olyant szorított a leány
                  csuklóján, hogy az fájdalmában felsikoltott.</p>
               <p>- Engedjen, el, ne kínozzon s hagyjon elmenni. Ne gyötörjön tovább, ne bántson
                  engem, nincs joga hozzá! - Miért hagyott magamra? A maga bűne, hogy itt vagyok s
                  nem az apám mellett.</p>
               <p>Ujjai lehullottak a hófehér kezekről s percekig némán nézték egymást.</p>
               <p>- Marika, könyörgöm, hagyja itt ezt a fertőt; jöjjön velem. Haza viszem anyámhoz s
                  az enyém kell legyen, egyedül az enyém, még ha ki is tagad a fajtám - és zokogni
                  kezdett újból. - Nem lehet joga másnak magához, hogy akár táncközben is
                  körülölelhesse magát.</p>
               <p>Újból a leány keze után nyúlt s könyörögve szólt:</p>
               <p>- Bocsásson meg Marika, hogy rossz voltam magához, hogy kerültem magát, de tele
                  voltam előítélettel. - Nem telt el egy nap sem anélkül, hogy magára ne gondoltam
                  volna. Küzködtem, emberfelettien szenvedtem és vezekeltem. De most itt vagyok, a
                  Sors akarta, a sorsunk rendez­te úgy, hogy megint találkozzunk. Nem állhatunk
                  ellent. Maga az enyém kell legyen s most úgy fogom meg a kezét, hogy soha többé el
                  ne eresszem. - Szeretem s nem bírok maga nélkül élni.</p>
               <p>- Mondja, hogy megbocsát és maga is szeret engem - és szenvedélyesen húzta magához
                  közelebb a leányt.</p>
               <p>- Annak jeléül, hogy megbocsátott, csókoljon meg, Marika!</p>
               <p>S a leány engedelmesen hajolt hozzá s olyan szelíden, mintha csak testvérnek adná,
                  megcsókolta életében először, akit szívből szeretett s akiért vállalta a
                  hazátlanságot, az egyedüllétet, elszakadva apjától-anyjától.</p>
               <p>- Jöjjön velem most azonnal. Hazakísérem. Hagyja itt ezt a förtelmes környezetet s
                  holnap hazautazunk szűkebb hazámba az anyámhoz. Nem kell magának diploma, sem
                  állás. Elviszem a háromszéki hegyek közé, a feleségem lesz és dolgozni fogunk
                  együtt.</p>
               <p>- Jól meggondolta, András? - szól figyelmeztetően, nem fogja megbánni
                  elhatározását?</p>
               <p>- Igen, jól meggondoltam és soha sem fogom megbánni, - sürgette az indulást.
                  Bocsánatot kért és kisietett előbb a fizetőpincérhez s jövet kivette a ruhatárból
                  a Marika köpenyét és felsegítette rá.</p>
               <p>- Indulhatunk - és a leány karjába fűzte a karját s valósággal húzta maga után a
                  sietségtől. Rohant az új élet felé, melynek gyötrelmes voltát befelé mindketten
                  érezték.</p>
               <p>Taxit hozatott s boldogan segítette be menyasszonyát. Egész úton símogatta a kezét
                  s túláradó boldogsággal színezte a jövőt, kettőjük jövőjét s kérte, most ha
                  hazaér, rögtön csomagoljon, hogy reggel már a korai gyorssal indulhassanak.</p>
               <p>Az autó megállt az Attila-körúti bérház előtt s Marika búcsúzott; mégegyszer
                  forrón meg­csókolta Andrást s vidáman integetett a távozó taxi után, mialatt a
                  házmester kaput nyitott.</p>
               <p>Futva ment fel a lépcsőkön. Szobájában egy székre dobta bundáját és rögtön
                  hozzálátott a csomagoláshoz. Percek alatt kiürítette a szekrényét, fiókjait s
                  előkészítette utazóruháját, hogy reggel azzal ne legyen gondja és földöntúli
                  boldogsággal feküdt be ágyába, de nem tudott elaludni a tudattól, hogy mégis
                  teljesülni fog elérhetetlennek hitt vágya s végre az András felesége lehet.</p>
               <p>Forgolódott ágyában s a legapróbb részletekre bontotta az estét.</p>
               <p>András egyedül maradt a kocsiban s bemondta a szálló címét. Fejét a kocsi
                  támlájára hajtva megbékélt szívvel behunyta szemeit s gondolatait próbálta
                  rendezni.</p>
               <p>A kocsi gyorsan száguldott vele a néptelen utcákon keresztül. Hol befordult, hol
                  kifordult egy-egy utcasarkon s ő azt sem figyelte merre jár, mily környéken.
                  Filmszerűen peregtek lelkiszemei előtt az elmult napok történései s különösen a
                  nap utolsó óráinak eseményei.</p>
               <p>A gép nemsokára fékezett és megállt s a vezető udvariasan ajtót nyitott.</p>
               <p>- Megérkeztünk kérem, - szólt be - mire felrezzent gondolataiból.</p>
               <p>Nem kérdezte, mit mutat a taxi óramutatója, siettében csak találomra fizetett, ami
                  ellen, nem volt kifogása a soffőrnek, mert mihelyt a markába világított, mélyet
                  hajolt és megköszönte.</p>
               <p>Türelmetlenül csöngetett be a kapun s egyenesen a portásfülkébe sietett. Szorongó
                  szívvel kérdezte:</p>
               <p>- Nem jött pénzem?</p>
               <p>- De igen kérem, táviratilag - s leszámolta a portás a küldött összeget, ami több
                  volt, mint amennyit kért. Örömében két-három darab reggeli ujságot kért - jó lesz
                  majd a hosszú útra - és külső zsebébe dugta s hálatelt szívvel gondolt
                  édesanyjára.</p>
               <p>Két-három lépcsőfokot ugrott át egyszerre, hogy gyorsabban szobájába érjen.</p>
               <p>Kissé fájt a feje a bortól és a sok cigarettától s émelygést érzett a gyomrában.
                  Ruhástól feküdt végig a megvetett ágy szürke pokrócán s nyomban elszenderedett és
                  az álom puha szárnyain hazarepült a háromszéki rónára...</p>
               <p>De jaj, szörnyű kép tárult eléje:</p>
               <p>Itéletet hirdettek ki felette, a nép ítéletét s kezein nehéz bilincsek csörögtek.
                  A falu népe körben állta s gúnyos megjegyzéseket szórt feléje: elárulta a
                  fajtáját... megcsúfolta a székelyeket... így jár, akinek előbbrevaló a szerelme,
                  mint a hazafisága... az idegen asszony az oka mindennek... és kárörvendő, ördögi
                  vigyorok suhantak feléje. - A lánc csörgött a kezén és szorította a bilincs s ő
                  nem bírt a jelenlevők szemébe nézni, földreszegzett tekintettel roskadozva
                  lépegetett a vesztőhely felé...</p>
               <p>Hánykolódott a szürke pokrócon s alig bírt magához térni.</p>
               <p>Homlokáról verejték gyöngyözött s riadtan nyitotta ki szemeit. Első pillanatban
                  nem tudta hol van s hogy került ide, de az ablaktáblák résein már a hajnal
                  világossága szűrődött be s lassan öntudatra ébredt.</p>
               <p>Még ébren is sajgott a csuklója s megtapogatta, hogy tényleg csak álmában
                  szorította-e a bilincs.</p>
               <p>Homlokáról letörölte a verejtéket, felkelt és vetkőzni kezdett. Külső zsebében
                  megzörrent az ujságpapír. Kivette belőle s az asztalra dobta. Majd utána nyúlt s
                  átfutotta a nagybetűs címeket. Meglepődött s le kellett ülnie, hogy gondosabban
                  elolvassa a rövid kis közleményt: kinevezték Popa Mariorát a magas állásba, aminek
                  a késése annyi keserűséget okozott a leány életében. Szíve felujjongott s szerette
                  volna most azonnal közölni a leánnyal, noha erre már úgy sem lesz annak szüksége,
                  mert ő más szerepet szánt neki. Marika csak feleség lesz, házi­asszony, semmi más
                  s ő pedig kettőzött szorgalommal fog dolgozni érette és olyan széppé teszi majd a
                  kettőjük életét, amilyen csak a mesék világában lehet.</p>
               <p>Gondosan összehajtotta az ujságot, a többi már nem érdekelte.</p>
               <p>Levetette kis kabátját, aminek az ujja kifordult, azt rendesen visszahúzta s egy
                  szék karfájára tette, hogy a gyűrődés kisímuljon rajta s mint régen megszokta az
                  esti vetkőzésnél, minden apró holmiját kirakta zsebeiből az éjjeli szekrényre.</p>
               <p>Kezébe került a kézbesítetlen levél és mélyen elszégyelte magát. Sietve számolta
                  meg az anyja által küldött bankókat s betette a hiányzó pénzt a boritékba és
                  üggyel-bajjal leragasz­totta.</p>
               <p>Majd reggel átadom - gondolta.</p>
               <p>Igen, reggel várja Marika s együtt utaznak haza egy életre.</p>
               <p>...de vajjon elég-e ez a nagy szerelem egy életre, amit most egymás iránt éreznek?
                  - s újból megrohanta a tenger kétség.</p>
               <p>...Hogy szereti a leányt s az is szereti őt, azt biztosan tudja, de ha tervezett
                  házasságukból gyermekek születnek, azok megint csak félvért örökölnek... Hátha
                  Marika sem tud feltétel nélkül magyarrá válni, főleg a szerelem elmultával és
                  szemrehányást fog tenni neki, aki most belekényszeríti ebbe a házasságba?...</p>
               <p>Igaza van az álomnak. Ezzel a házassággal válik talán saját magának, anyjának,
                  magyar­ságának árulójává, akikért pedig kész volna életét is áldozni. A színtiszta
                  székely falu népe meg is vetné érte s a hátamögött tán ki is gúnyolnák?... - és az
                  ördögi vigyorok kísértették.</p>
               <p>Megborzongott a gondolattól.</p>
               <p>- Teremtő Istenem, adj tanácsot! - s összekulcsolt kezekkel járta a szoba
                  hosszát.</p>
               <p>Mérhetetlenül szenvedett és nem talált nyugalmat.</p>
               <p>Érezte, hogy nem tudja Marikát ismét elhagyni, már csak azért sem, mert tudja azt,
                  hogy az érte vállalta ezt a sorsot, ezt a nagy árvaságot és még sem lehet sem
                  vele, sem nélküle tovább élni és hatalmas fizikumát rázta a sírásnélküli
                  zokogás.</p>
               <p>Megállt az asztal előtt s szeme a kirakott holmik közölt kis browningjára meredt.
                  - Az megoldaná ezt a mérhetetlen problémát, amiből nincsen kivezető út.</p>
               <p>Utána nyúlt a kíméletlen csendben s megsímogatta hideg csövét és hosszasan nézte.
                  A könny kibuggyant szeméből. Édesanyja arcát látta maga előtt s a szíve majd
                  kiszakadt kebeléből.</p>
               <p>Kitépett egy lapot noteszéből és sietve rótta a sorokat:</p>
               <p>„Édes jó édesanyám! Bocsásson meg rossz fiának, aki utoljára megköszönöm az
                  életet, amit nekem adott. Köszönöm a sok verejtéket, amit értem hullatott.</p>
               <p>...mély szakadék szélére jutottam és belezuhantam. Ennyi az egész.</p>
               <p>Isten vele édes jó édesanyám s Isten óvja minden székely testvéremet, hogy fajának
                  tisztaságát megőrizhesse.”</p>
               <p>Amíg ezeket leírta, teljesen megnyugodott.</p>
               <p>A notesz egy másik lapján a szálloda igazgatóságát kéri, hogy a mellékelt levelet
                  felbontat­lanul juttassa el címzettnek az Attila-körútra.</p>
               <p>Elrendezte apró kis holmiait s katonai igazoló könyvecskéje került kezébe.
                  Kinyitotta, mely­ben saját fényképe volt beragasztva s átírva: Orbán András
                  székely határőr. - Elmosolyodott. Erről tudni fogják, hogy ki voltam és nyitva
                  helyezte vissza az asztalra.</p>
               <p>Megnézte óráját. Felvette újból levetett kiskabátját, gondosan megkötötte babos
                  nyakken­dőjét.</p>
               <p>A reggeli napfény sugarasan szűrődött már be a fatáblák résein a sivár szállodai
                  szobába s megaranyozta azt.</p>
               <p>Sietni kell.</p>
               <p>Orbán András székely határőr jobb halántékára szorította a hideg kis browning
                  csövét, amely pillanat alatt pontot tett és megoldotta a megoldhatatlannak látszó
                  problémát.</p>
               <p>Az óra reggel 7 óra 15 percet mutatott.</p>
               
               <p>Odaát az Attila-körúti bérházban Marika remegő izgalommal tűzte fejére legszebb
                  kalapját és dobogó szívvel sietett a kapu aljába, hogy el ne késsen és meg ne
                  várakoztassa érte jövő vőlegényét.</p>
            </div>
         </div>
      </body>
  </text>
</TEI>