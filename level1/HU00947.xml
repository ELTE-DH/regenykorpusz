<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU00947" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Nemzetes uraimék</title>
				<author ref="viaf:46774986">Mikszáth Kálmán (1847-1910)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">39705</measure>
				<measure unit="pages">90</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Nemzetes uraimék</title>
					<date>2003-07-23</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/00900/00947"/>
					<respStmt>
						<resp>Original Electronic Edition</resp>
						<name>Szabolcsi József</name>
						<name>Drótos László</name>
					</respStmt>
					<bibl type="printSource">
						<title>Nemzetes uraimék</title>
						<author>Mikszáth Kálmán</author>
						<pubPlace>Budapest</pubPlace>
						<publisher>Arcanum</publisher>
						<date>1998</date>
						<idno>ISBN 963 85923 5 4</idno>
						<ref target="https://mek.oszk.hu/00900/00947"/>
					</bibl>
				</bibl>
				<bibl type="firstEdition">
					<title>Különös házasság</title>
					<author>Mikszáth Kálmán</author>
					<date>1884</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T3"/>
			</textDesc>
		</profileDesc>
		<revisionDesc>
			<change when="2021-07-05"/>
		</revisionDesc>
	</teiHeader>
	<text>
		<body>
			<div type="chapter">
				<head>I. FEJEZET </head>
				<head>A SZIKRA TAPLÓT TALÁL</head>
				<p>A pribolyi matrikulában, úgy emlékszem, nagyon az elején van feljegyezve az a
                    nevezetes sor, mely ennek a történetnek szülőanyja. Ott pedig az áll, hogy nemes
                    Mácsik György, die Augusti 17, Anno 1835 vette el magának házastársul nemes
                    Laczkó Annát. Ezt már onnét a macska se kaparhatja ki.</p>
				<p>Megesküdtek, s ezzel a derék Mácsik György bejutott a Laczkó-famíliába. Ami
                    különben nem volt nehéz dolog, mivel csupán Priboly helységben, mintegy
                    harmincnégy családból állott a Laczkó-nemzetség, s ezen famíliában számtalan
                    szebb-csúnyább leányzó találtatik. A környék egyéb falvaiban, sőt még a távolabb
                    megyékben is mindenütt lakoztak Laczkók, s mind olyan szegények valának, mint a
                    templom egere. Ezekből bizony könnyű volt feleségre tenni szert.</p>
				<p>De nem is állította Mácsik György soha, hogy nem volt könnyű, sőt inkább sokszor
                    nyilatkozott ellenkezőleg; hogy Anna a gallérjára varrta magát, hogy öt
                    esztendeig kerülgették a gügyüi, míg végre egy gyenge percében (szinte
                    csodálatos, hogy valaha gyenge perce is volt a nagy Mácsiknak) nekiugrott a
                    házassági köteléknek.</p>
				<p>Amint volt, úgy volt, ki keresné? Elég az hozzá, főkötő alá került Laczkó Anna, s
                    lőn ennélfogva, hogy női ágon történik a Laczkó-família felvirágzása.</p>
				<p>Mácsik György megtalálta egy napon a családi archívumban (a padlás tetején egy
                    repedt teknőben) a békési iratokat.</p>
				<p>Hm! Ez volt még csak a nagy riadalom, mikor híre ment villámszárnyakon faluról
                    falura, hogy egy egész vármegyéhez formálnak immár jusst a Laczkók. Megvan, ott
                    áll feketével a fehéren, olyan világos, mint a nap. Úgy körülbelől másfél falu
                    jut egy-egy Laczkó-vérre. Biz azoknak felvitte isten a dolgát egyhuzomra!
                    Mégiscsak nagy dolog az a származás!</p>
				<p>Bezzeg szépek lettek mindjárt a Laczkó-lányok az egész környéken.</p>
				<p>A família összeült, előjöttek a fi- és női ágak, vők, sógorok és mindennemű
                    oldalrokonok Mácsikhoz, úgyhogy be sem fértek a kúriába, a téres pajtában
                    kellett megtartani a konferenciát, mely a még akkor fiatal Mácsiknak egy
                    szívvel-lélekkel plenapotenciát szavazott meg mindenekre nézve, amiket jónak
                    látna cselekedni a Laczkó-had érdekében. - Nem volt még ilyen lelkesedés a Mária
                    Terézia-beli diéta óta a világon!</p>
				<p>Mácsik szíve dagadozott a büszkeségtől, s azon a napon formálódott át egész lénye
                    olyan méltóságossá, olyan hatalmasan merevvé, aminő egész mai napig.</p>
				<p>Nyomban komissziót küldött ki az alföldre, amely színről színre lássa meg a jusst
                    s jelentést tegyen róla a családnak. Filcsik István (akinek az anyósa
                    Laczkó-leány) s körteképű Laczkó Pál, a bodonyi molnár, járták meg ez időtájban
                    Békés vármegyét, s csodadolgokat regélének azóta, a mesés megmérhetetlen
                    pusztaságokról, hol huszonkét szeme van az arany kalásznak, hol mire a rétnek
                    túlsó részét leberetválják a kaszások, már az innenső részén azalatt megint
                    megnő a hasig érő selyemfű. Különösen a körteképű látta nagyon szépnek a
                    Laczkó-birtokokat. Csak az a kár, hogy vízimalom nincs egy sem azon a
                    vidéken.</p>
				<p>Mácsik ezalatt rendre vette a vármegye legszájasabb prókátorait, s azok
                    valamennyien biztatták, úgyhogy csak ki kellett választani, melyiket boldogítsák
                    a békési üggyel, hiszen olyan tiszta dolog, hogy hét esztendős gyerek is
                    kipörölné. Nem kell ahhoz valami nagyon okos ember; mert az még el találja
                    rontani a nagy eszével.</p>
				<p>Fölteszem ugyan, hogy nyájas olvasóim közül nincs egyetlen prókátor sem, aki
                    megkövetelje tőlem most a Laczkó-pör tényálladékát - hát nem unalmaskodom vele
                    és csak annyit mondok el, amennyi éppen szükséges - hogy belezavarodjanak. Mert
                    bele volt ebbe zavarodva évekig nemcsak a Laczkó-família, hanem a vármegye is, a
                    szeptemvirális táblával egyetemben.</p>
				<p>Kezdődik pedig ez a pör ott, ahol a Commissio Neoacquistica.</p>
				<p>Ez a Commissio Neoacquistica (mert senkinek se káptalan a feje, hogy minden
                    kommisszióra emlékezzék) arra való volt valaha, hogy a törökök eltakarodása után
                    néptelenné vált alföldre visszatelepítse az onnan elszármazott nemességet. Hanem
                    hát ezt az elszármazást és visszaszármazást nemigen vették valami nagyon
                    komolyan. Akikre rá nem sült, hogy kurucok voltak, odaállhattak a kommisszió elé
                    s két hamis tanúval bizonyíthatták, hogy hány ezer holdat szántottak ott apáik?
                    S hol akarják megkapni? Torontál megyében-e vagy Csongrádban? Békés megyéről
                    persze szó sem volt; ki az ördög akarna ott dominiumot?</p>
				<p>Gazdátlan birtok volt az alföldön elég, hamis tanú pedig a felföldön akadt
                    bőséggel az elszegényedett bocskoros nemesek között: nem kellett hát egyéb
                    ördöngösség a földbirtokszerzéshez, csak hogy labanc hírben álljon valaki. A
                    Neoacquistica Commissio elnöke eligazította a többit. Külön titkos dekrétuma
                    volt rá a császártól.</p>
				<p>Kalandor labancok lepték el Rákóczi leveretése után az alföldet. Az a nagy
                    rézpénz, a »pro libertate« nem járt már, pedig ez tudott még csak gurulni. (Hej,
                    de sok derék fej gurult utána!) Hanem a rézpénznek nagy becse volt azért mégis.
                    Akadt halandó (ott van szóról-szóra hitelesen a Laczkó-iratokban), aki nyolcezer
                    rézgaras évi árendáért bírta egész Békés vármegyét. Az árendát fizetnie kellett
                    a szegedi sópénztárban, fizette is, amíg fizette, ott vannak róla a
                    kvétanciák.</p>
				<p>Hogy miért nem fizette aztán, amikor nem fizette, ez éppen a pör, mert nemes
                    varbókai Laczkó Endre uram volt az a haszonbérlő, s olyaténképpen szólott az
                    árendakontraktusa, hogy miután a birtokra nézve úgyis öröktulajdoni jogot
                    formál, addig is, míg ezen tulajdonjoga annak rendje és módja szerint
                    inkvirálható lenne, Békés vármegye a fent nevezett summa fejében nekie
                    általadatik, úgy azonban, hogy ha tulajdonjoga bebizonyul, az árendafizetéstől
                    abszolváltassék.</p>
				<p>No, ha ez se világos (hogy t. i. egész Békés a Laczkóké), akkor aztán nincs semmi
                    igaz a világon.</p>
				<p>Mert vegyük csak okosan a dolgot. Laczkó Endre (isten nyugosztalja meg szegényt,
                    nagyon könnyelmű ember lehetett) vagy bebizonyította a jusst, vagy nem: ha
                    bebizonyította, akkor az övék, ha pedig nem bizonyította, akkor nem lett volna
                    bolond, hogy otthagyja a pompás haszonbérletet? Mi következik tehát ebből? Az
                    következik, hogy Laczkó Endre bebizonyította a birtokjogát, mert tény az, hogy
                    az utolsó évekről már nincsenek nyugtái a szegedi sópénztártól, pedig csak
                    1755-ben halt meg. Hanem úgy lehetett, hogy magva szakadt ott az alföldön, az
                    itteni rokonok pedig nem keresték a vagyont, s nem is tudták… hiszen olyan, de
                    olyan ostobák voltak azok a régiek, hogy ki se lehet mondani.</p>
			</div>
			<div type="chapter">
				<head>II. FEJEZET </head>
				<head>EGY VÁRMEGYE A LEVEGŐBEN</head>
				<p>Mácsikot »nagyerejűnek« nevezték Pribolyon, mert kifehérlettek belőle már
                    fiatalkorában a sárkányfogak. Erős volt nemcsak a testi birkózásban, hanem az
                    elöljáróság és eklézsia előtt is.</p>
				<p>Lassan nőtt, de nagyra nőtt. Már mint duhaj legényke mindenkit levert ökleivel,
                    mikor tekintélyesebb lett, és senki sem mert vele kötekedni, akkor meg a
                    szájával ment keresztül-kasul az embereken. Mindenki reszketett tőle, tehát
                    mindenki tisztelte. Határozottan veszedelmes ember volt. Csupa epe, csupa
                    méreg. Nagy szürke szeme, mint a bikáé, valami csodálatos zöldes fényt lövellt,
                    melytől mindenki lesütötte a maga szemét.</p>
				<p>És ez a félelem, mely zsarnoki hatalmat biztosított neki otthon a pribolyi
                    bocskoros nemesek és parasztok között, ráragadt később a tekintetes vármegyére
                    is.</p>
				<p>A vicispánok és szolgabírák, amint váltakozának székeikben, mintha inventárium
                    szerint vennék át az elődöktől Mácsikot olyannak, aminő: szájas, garázda,
                    erőszakoskodó embernek, nyűgnek, aki egymaga státus a státusban, hatalmuk
                    gyengítője, de át kell nézni, mert sok galibát csinálhat, ha megdühösítik;
                    egyszóval rettenetes ember, akivel nem jó kikötni.</p>
				<p>Ő maga feltett kalappal járt, ha bejött a székvárosba, a megyeház folyosóin,
                    hivatalról hivatalra csapkodta az ajtókat és káromkodott. Sohasem volt semminemű
                    ügyével megelégedve, s mindig volt valami ügye a vármegyénél. Különösen a
                    pribolyi országút-csinálással ölte őket állandóan, esztendőkig.</p>
				<p>A hatalmas urak mind tűrték ezt, s csak mosolyogtak, de a háta mögött, hogy ő ne
                    lássa. A cserdei járásba, ahova Priboly tartozott, már vége felé szolgabírót se
                    lehetett kapni a nagy Mácsik miatt; senki se mert vállalkozni parancsolásra oda,
                    ahol ő lakik. A tekintetes vármegye rendesen olyan embert választott aztán ide,
                    akit szépszerével ki akart marni a közszolgálatból: mert ez itt bizonyosan
                    megutálta a hivataloskodást s leköszönt. Valamire hát mégis jó volt a nagy
                    Mácsik. A municipium bölcsessége a rosszban is megtalálja a hasznosat.</p>
				<p>A békési iratok híre meg csak növelte a félelmet minden irányban és a tiszteletet
                    is. Jézus Mária! Ez most az egész világot megeszi. S a vármegyének dolga is
                    megszaporodik. Ott lesz örökké a nyakukon. Biz, ez elől most már be kell
                    csukozni a kancelláriákba!</p>
				<p>Ezer szerencséjük, hogy a nagy pört még nem lehetett megkezdeni. A legfontosabb
                    dokumentumok hiányzottak. Laczkó Endre adatai, amelynek alapján a Neoacquistica
                    Commissio előtt tulajdonjogát bizonyítgatta. Hiszen ha azok megvolnának! Azután
                    fényt kell deríteni Laczkó Endre későbbi éveire is, hol halt meg, miért halt meg
                    és miképpen? A szegedi sótárnál lemásolandók a jegyzőkönyvek, melyekből kiderül,
                    meddig fizette az árendát a békési földek után, s miért nem fizette azután?
                    Nyoma van ott annak bizonyosan. Az se utolsó kérdés, miképp kerültek a békési
                    irományok a pribolyi Laczkók teknőjébe, mert a teknő maga ugyan nem ment el
                    értük? Ezt most mind be kellett előbb szerezni, mert töltetlen puska nem hord
                    messzire (Mácsik György saját szavai).</p>
				<p>Az ilyen puskának pedig két csöve van, amit meg kell tölteni: az egyik belőlük a
                    prókátor zsebe.</p>
				<p>A prókátorokról ugyan azt mondja ezen időkből a krónika, hogy igen gyenge
                    honoráriumokban részesültek.</p>
				<p>A katolikus kliens megveregette az ügyvédje vállát, ha a pörében eljárt, s
                    meghítta ebédre; a lutheránus fél azt mondta nyájas mosollyal: »köszönöm, kedves
                    barátom, uram, legyünk per tu«; míg a kálvinista ekképp köszönte meg az ügyvédi
                    fáradságot: »Aztán ha valami akar lenni az úr a restóráción, csak nekem
                    szóljon.«</p>
				<p>Mind szépen van ez így kikomponálva, csakhogy bizonyosan valami prókátor gondolta
                    ki, mert egy szó sem igaz belőle.</p>
				<p>Tudták már azok száz év előtt is, mire megy rá a légy. A légy meg akkor se
                    tudta.</p>
				<p>Évek évek után jöttek, a fiatal Mácsikból férfi lett, a múlt héten már fehér
                    szálat is talált a haja között, s a pör még mindig a kezdet stádiumán volt. Két
                    fiskális belehalt (hogy rakják most azok alá a tüzet odaáltal a legalsóbb
                    vármegyében!) ez idő szerint a harmadik viszi, s minél jobban nagyobbodik a
                    peres csomó, annál jobban kisebbednek a Laczkó-nemzetség földjei és rétjei. Hja,
                    nincs az másképp, a nagy hal is falja a kicsinyeket. A dominium eszi az apró
                    majorságokat. Mácsik nemesi házhelyének is csak a fele van már meg. A kúria
                    elhagyott, be van nőve udvara labodával, gyeppel, a ház is kezdi beadogatni a
                    derekát. A Suska gyerek tegnap támasztotta meg gerendával a színtelen oldalát.
                    Bomlik, foszlik minden, de nem érdemes alaposan megreperálni, hiszen úgyis
                    kastélyban laknak ezután… csak már eldőlne valahára az az átkozott pör…</p>
				<p>- Hátha sohase dől el - hajtja Mácsikné asszonyom.</p>
				<p>Mindegy, most már nem lehet abbahagyni. Amit egyszer Mácsik György kimondott, az
                    ki van mondva. Mácsik György szava nem levegő. Aztán dehogy nem dől el, dehogy
                    nem. Csak a fiskálisok ne volnának olyan nagy gazemberek. Hanem azokkal nem
                    lehet bírni. No, meg az van a dologban, hogy patrónusok kellenének. Nagy,
                    hatalmas emberek, akik előre vinnék a dolgot. Mert az orgona orgona, mégis
                    rángatni kell a mendikánsoknak a szíjait, hogy hangot adjon. Semmi sem megy
                    magától.</p>
				<p>Egy napon is ezen töprenkedék Mácsik a méhesben, nagy pipaszóval, forgatván
                    fejében, hogy talán oda kellene ígérni a pör egy negyedrészét a vicispánnak vagy
                    az országbírónak, a megkent szekér bezzeg menne azután, - vagy hogy talán…</p>
				<p>Mint homályos köd már rég gomolygott előtte valami terv, valami alaktalan ötlet,
                    amelynek a szálait gazdag fantáziája eregette, de az esze még nem bírta
                    összefogni.</p>
				<p>Az udvar felől hatalmas kutyaugatás zavarta meg elmélkedéseit.</p>
				<p>- Ne te ne! Csiba te! Hogy fürösszenek meg a Belzebub katlanjában! Zatraceni! -
                    hangzott odakünn egy ismerős tótos hang.</p>
				<p>- Szervusz Chalupka! - kiáltá eléje dörgő hangon Mácsik, fel se pillantva a
                    sajátszerű alakra. - Hát már megint erre kerültél?</p>
				<p>- Eljöttem, Mácsik fiam, eljöttem - mondá a kopasz, pirosarcú ember.</p>
				<p>- No, hát ülj le, ha eljöttél. Mikor is voltál itt utoljára?</p>
				<p>- Bizony már két esztendeje - szólt a vén potrohos ember, egyet csettentve a
                    nyelvével.</p>
				<p>- Voltál-e már odabent a konyhában?</p>
				<p>- Beszéltem már a nemzetes asszonnyal.</p>
				<p>- Adott-e enni?</p>
				<p>- Volt részem benne, köszönöm. Az innivalót is itt hozom a kulacsban, mert
                    megmondták, hogy itt pihensz a méhesben.</p>
				<p>Mácsik csak most tekintett föl az excentrikus öltözetű emberre. Minden kopott,
                    rongyos volt rajta, még a sárga bőrtáskára is, melyet oldalán viselt, egy szürke
                    posztófolt volt rávarrva. Felső testét prémes bekecs takarja, nagy nyílásokon
                    engedve láttatni hátul, hogy ha netalán mellény is vagyon rajta, hát annak akkor
                    bizonyosan nincs hátulja, mert a piszkos tarka ing veres pettyei szembetűnően
                    kandikálnak ki, nagy idomtalan fején borzas cilinder-kalap lóbálódzik, míg
                    vékony lábszárai bő és alul fölgyűrt hamuszín bugyogóban lötyögnek.</p>
				<p>S mindezen ruhadarabok olyan nagyon ismerősek valahonnan. Egész csoportját tárják
                    fel az emlékeknek. Mindenikhez valami történet fűződik, és az egyik sem áll
                    összefüggésben a személyével, mert ő még sohasem hanyatlott alá annyira a
                    népszerűségben, hogy magának kellett volna ruhát csináltatnia.</p>
				<p>Nyitva áll előtte egész Felső-Magyarországon minden kastély, és ahová ér, ott
                    öltözködik át, ott vált tisztát, Chalupka mindenütt otthon van.</p>
				<p>- Hehehe - nevetett fel kedélyesen, mert duzzadt szája örökösen nevetésre van
                    kitátva. - Elhoztam biz én, elkértem a nemzetes asszonytól. No, igyál te is
                    egyet!</p>
				<p>Mácsik elfogadta a kulacsot, s egy nagyot húzott belőle.</p>
				<p>- Sohase szégyenkezzél, mintha csak a magadé volna, Gyuri fiam.</p>
				<p>Ez az egyetlen ember volt a világon, akitől a rettenetes Mácsik elfogadta a
                    bizalmaskodó modort; mert ez az egy ember nem esett egészen emberszámba.</p>
				<p>- Quo modo stat Hungaria? - kérdi diákosan a gazda, mert tarkítani illik
                    kvalifikáltabb perszónáknak a nyelvet az ostoba parasztnépnek miatta.</p>
				<p>Chalupka vállat vont, s leült az egyik köpű mellé a deszkára.</p>
				<p>- Megette a kutya a jó világot, édes fiam. S most már ott szalad vele valahol a
                    Bánátusban. Azt mondom, ott van az arany élet… mert arra jártam most, tudod no,
                    a te dolgodban… Hát van-e már valahogy?</p>
				<p>- Megnyerjük, bizonyosan megnyerjük - dünnyögte Mácsik s mélyen
                    elgondolkozott.</p>
				<p>Chalupka kivette sárga zsebkendőjét, s csupa merő mulatságból a port kezdte
                    leverni vele a csizmáiról.</p>
				<p>- Mind a szemembe hajtod azt az izét.</p>
				<p>- Ne törődj vele, Mácsik fiam. Nem bolondság az. Van ezeken a csizmákon por a ti
                    uradalmatokból is.</p>
				<p>- Mit? Jártál arra? - riadt fel Mácsik élénken - megtudtál-e valamit? - S szemei
                    fölcsillogtak.</p>
				<p>- Sokat, de mégsem eleget.</p>
				<p>- Beszélj hát! - ugrott fel Mácsik izgatottan.</p>
				<p>- Csak maradj veszteg ülve. Hadd meséljem el elejiről. Volt egyszer egy pék; úgy
                    hítták, hogy Harruckern.</p>
				<p>- Bánom is én, akárhogy hítták.</p>
				<p>- Ne végy ki a barázdából, fiacskám. Hát Harruckernnek hítták a péket; kenyeret
                    szállított a katonaságnak - kontóra. A háborúnak vége volt, a pék követelte a
                    maga pénzét a kenyérért, amit a katonák megettek, az aerarium pedig azt mondta,
                    hogy nincs pénze (hiszen tudhatod, milyen koldus). A pék akkor azt a propozíciót
                    tette az aerariumnak, hogy jól van hát, ha pénzük nincs, le nem nyúzhatja a
                    bőrüket (pedig ugyancsak kemény bőrük van, édes fiam, hiszen tudhatod), hanem
                    adják neki a követelés fejében a budai császár-malmot, veszett fejszének a
                    nyele, beelégszik ő azzal is. Hogy hát mi közöd neked ehhez? Arra is rájövünk
                    mindjárt. A kincstár azt üzente erre Harruckernnek, a malmot nem adja oda, mert
                    neki a malomra szüksége van, hanem ha tetszik a péknek, Békés vármegye legyen
                    istenhírével az övé. S így lett Békés megye a péké, mai nap is az ő ivadékai
                    dúskálnak benne. Az alföldön minden gyerek ösmeri ezt a történetet.</p>
				<p>Mácsiknak fejébe ment a vér, s irtózatos ökleit kezdte emelgetni a levegőben.</p>
				<p>- No, ne dühösködj, mit csapkodnád a levegőt! Inkább elmélkedjünk a dologról.
                    Most már nektek azt kell bebizonyítani, hogy a kincstár csak a magáét adhatta
                    oda a péknek. Ami a tietek, az a tietek. Aki a tietekhez nyúlt, az megsértette a
                    törvényt.</p>
				<p>Mácsik a fejével bólintott, hogy úgy van.</p>
				<p>- Csakhogy az aerarium nagy úr. Annak száz keze van. Hallod-e Mácsik, száz keze
                    van. Ti pedig százan vagytok, s egyetlen kezetek sincs. Mik vagytok ti? Semmik
                    se vagytok. Egy csomó bocskoros nemes. Tán még egyitek se látott eleven
                    palatinust sohasem! Mit akartok ti az óriással? Megesznek benneteket.</p>
				<p>Chalupka kiterjesztette rövid kezeit a levegőben, s szónoki pátosszal
                    ismétlé:</p>
				<p>- Megesznek, s veletek együtt megeszik az igazságot.</p>
				<p>Csakhamar ismét visszaesett szokott tréfás modorába.</p>
				<p>- Ham ham! Mintha már hallanám, hogy csámcsognak, amint lenyeltek. Mert jó falat
                    lesz. Átkozottul nagy falat lesz nekik.</p>
				<p>A hatalmas pribolyi komoran lecsüggeszté fejét, s nagyot csapott tenyerével az
                    előtte álló köpűre:</p>
				<p>- Nem hagyjuk magunkat! - hörgé, de nem azon a kevély hangon, melyen beszélni
                    szokott.</p>
				<p>- No, ne bolondozz azokkal a méhekkel. Még rám szabadítod őket, s összecsípik a
                    te fizonómiádat is. S azért, hogy olyan hatalmas ember vagy, járhatsz aztán
                    földagadt ábrázattal az emberek csúfjára…</p>
				<p>Mácsik megsemmisülve értette el a Chalupka célzását. Vigyázni kell annak a
                    szavaira, sok van azokban, mert nagyon okos ember az. Ma már püspök lehetne
                    valahol Nagyváradon vagy Rozsnyón, ha ki nem bélelik az ördögök hiábavaló
                    kártékony indulatokkal…</p>
				<p>- S azok csak méhek… apró kis méhek, Mácsik fiam - folytatá lágy tanácsadó
                    hangon.</p>
				<p>- Persze! - lihegé Mácsik kedvetlenül. - De hát mi az ördögöt csináljunk? Magam
                    is gondolkoztam már ezen. Talán a vicispánt kellene…</p>
				<p>- Nem ér semmit. Az nem elég. A vicispán tesz is, meg nem is tesz. Nem lehet a
                    nagy urak szavába bízni. Hanem az kellene, édes fiam, hogy egy Laczkó üljön a
                    vicispáni székben.</p>
				<p>Mácsik szemei most dagadtak még csak igazán nagyokra. Szíve hangosan
                    dobogott…</p>
				<p>- Az volna aztán valami…</p>
				<p>- Akkor lenne a békési pör in floribus.</p>
				<p>- Hja, csakhogy az lehetetlen - sóhajtott fel Mácsik szomorúan, lelki szeme elé
                    gyűjtve a Laczkó-nemzetség összes élő tagjait, akik közül igen jól lehetne
                    választani baktert, szőlőpásztort, falusi bírót, még tán vármegyei hajdút is -,
                    de már a vicispánságra egy se termett. Tudomány kell ahhoz, nagy tudomány, s még
                    azonfölül is valami: kastély, négy ló, nagy vagyon.</p>
				<p>Homlokán kidagadtak az erek, képzelete messze elröpült előre, látta is már az
                    országút porfelhőjében a négy futó paripát… ah, milyen kevélyen hányják-vetik a
                    fejüket… s bent a szép csézában, cifra tarsolyos hajdú háta mögött, egy
                    képzeletbeli Laczkó ül, mint a vármegye alispánja… de a valóságban, a
                    valóságban…</p>
				<p>- Nem lehet az, Chalupka… Ne is beszélj olyan bolondokat, Chalupka… ne keserítsd
                    el a délutánomat öreg, mert megharagszom.</p>
				<p>Mint a mérges kutya, rávicsorította a fogát Chalupkára, de aztán úgy is maradt ám
                    mindvégig nyitva a szája attól, amit a vén Chalupka mondott.</p>
				<p>- Már miért ne lehetne, édes fiam? A Laczkó-pör nem tréfa. Nem egy napra való
                    dolog az, de nem is kettőre. Százados dolog az. Egy egész életet érdemes neki
                    szentelni. A Laczkók sokan vannak. Hányan is vagytok?</p>
				<p>- Nyolcvankét család. Lajstrom van nálam róluk.</p>
				<p>- Nyolcvankét család. Nagyon jól van. Szegények, ostobák vagytok. Nagyon jól van
                    az. Azaz, dehogy van nagyon jól, dehogy. Különben ne vedd magadra, Gyuri fiam.
                    De mit is akarok csak kihozni?</p>
				<p>Bizony nem tudhatta azt megmondani Mácsik előre.</p>
				<p>- Ejnye, forgós adta kereke. Hiszen nyolcvanként famíliában van legalább száz
                    vótum. Száz vótum pedig hatalom. Száz vótum együtt eldönti a restórációkat.</p>
				<p>Mácsik lélegzetelfojtva szívta magába a szavakat. Méhek se mohóbban virágok
                    édességét.</p>
				<p>- Hát miért ne választhatnátok ti meg egy Laczkót, azt szeretném én tudni?</p>
				<p>- De hol vegyünk mi olyan embert? - ellenveté az tompán, majdnem suttogva.</p>
				<p>- Hol? Teremteni kell egyet. Nevelni kell. Elég Laczkó-gyerek szaladgál a libák
                    meg a malacok után. Azokból kell kiválasztani. Egy família arra nem képes, de
                    nyolcvankét família megteheti. Nyolcvankét família ha összeveti vállát, egy
                    fejedelmet is kitart. Micsoda lehetetlenség volna abban? A gyereket el kell
                    látni úri fénnyel, neveltetni kell közös költségen… ami az instruktort illeti,
                    hát itt vagyok én… azután el kell küldeni Pestre, az egyetemre, onnan külső
                    országokba tapasztalni; mikor pedig visszakerül, be kell ültetni az alispáni
                    székbe, punktum.</p>
				<p>Mácsik behunyta a szemeit, s arcán megdicsőült mosoly ragyogott.</p>
				<p>- Chalupka! - kiáltá felugorva - …te nagy ember vagy, Chalupka.</p>
				<p>A nyakába borult a vén rongyos embernek, hogy az meghökkenve húzódozék odább a
                    kaptárokhoz a nagy szeretet elől. Nem volt megszokva hozzá.</p>
				<p>- No, no, legyen eszed, fiam Mácsik… Ne kellemetlenkedj az embernek.</p>
			</div>
			<div type="chapter">
				<head>III. FEJEZET</head>
				<head>EGY PÚP A FÖLDÖN</head>
				<p>A szérű felől szép gyermekleány közeledett a méheshez, a törpe szilvafák (több
                    volt ám hétnél), melyek kétfelől szegték az utat, gonoszul megtépték piros
                    pettyes szoknyáját, mert szaladva jött és éppen nem törődött a ruháival. Egy
                    helyütt mintha egy rózsaszirom hullott volna oda, pedig csak a karjából látszott
                    ki egy piciny darabka.</p>
				<p>Amint megpillantá Mácsikot a méhesben, messziről kiáltá rá lelkendezve:</p>
				<p>- Jöjjön hamar, kérem. A mamám haldoklik!</p>
				<p>- Ne bolondozzon, Birike - szólt a nagy Mácsik elhűlve. - Nem lehet az!</p>
				<p>A Biri szép, kék szemei ki voltak sírva, s alattuk a patkó bizonyította
                    legjobban, hogy igaz lehet a dolog.</p>
				<p>- Beszélni akar Mácsik bácsival, istenem, istenem… szegény jó mamácskám.</p>
				<p>- Ejnye, ejnye - motyogá Mácsik kedvetlenül. - No, csak maradj te itt addig,
                    Chalupka. Majd megbeszéljük még a többit.</p>
				<p>A nemzetes úr elindult Birivel, azaz, hogy a kis Birit hagyta lihegve előrefutni,
                    mert neki meg nem engedte a rangja, hogy sebesebben járjon a szokottnál.</p>
				<p>Mit gondolnának róla a faluban? Tűnődnének: vajon hová szaladhat Mácsik György?
                    Ej, lehet is olyan dolog a világon, hogy Mácsik Györgyöt megszalassza?</p>
				<p>Végiglépkedett a nagy templomsoron, melynek innenső végét csupa parasztok lakják,
                    túl a haranglábon azonban egész a savanyú kútig jóvérű nemesemberek. Ez aztán
                    olyan, mint a St.-Germain Párizsban, azzal a különbséggel, hogy semmi különbség
                    a felvég és alvég között; ugyanolyan szalmafedeles viskók itt is, kémény és
                    tűzfal nélkül, legfeljebb a kapuk cifrázatán látszik meg a lakók magas
                    származása: a tulipánok és griffmadarak közé oda van írva a legtöbb helyütt
                    Salva-Gvardia, némelyiken a gazda vagy az építő családtag neve: »Nemes Laczkó
                    Ferencz« vagy »ns. Ujlaki Gábor«. Az egyik Laczkó (Mátyás, a szűcs) pláne még
                    azt is odavésette: »Építette Anno 1740 a saját erdejéből hozott fából«. Ez a
                    legrégibb porta: a felirat megmaradt rajta mai napig is, hanem az erdőt elvitte
                    már az ördög.</p>
				<p>Némely helyütt négy-öt ház is van egy végben, mely mind a Laczkó-famíliáé,
                    Istvánok és Péterek sokasága ez, kiket kortársaik mindenféle előnevekkel
                    különböztetnek meg felismerhetés okáért: sánta Laczkó István, nadragulya
                    Laczkó István, hidegajkú Laczkó István, tarisznyás Laczkó István, igyók Laczkó
                    István; bagolyfejű Laczkó Istvánt nem is említem, mert az Csitáról jár be a
                    familiáris gyűlésekre, sem pedig a bélyei Laczkó Istvánt, mert az egész életében
                    Pista fog maradni. No, a Péterek aztán még többen vannak, ezeknek két-három
                    csúfnév is kell, hogy eligazodjék rajtok az emberi emlékezet. A Gáborok,
                    Jánosok, Endrék már ritkábbak; - hanem majd ötven év múlva tessék megnézni,
                    akkor válogassa oszt ki őket valaki; mert most egy idő óta mind Endrék lesznek
                    az újszülöttek, a békési Laczkó nevére. A családi törekvések ezt a nevet hozták
                    divatba.</p>
				<p>A számtalan apró kúria közt igazi kolosszális épületnek látszik a bádogfedelű
                    udvarház, mely a bodonyi Baros Annáé. Maga az úrasszony soha feléje sem néz.
                    (Hát iszen különb kastély is ám a bodonyi!) Özvegy Réky Istvánné asszonyom lakik
                    benne, aki szögről-végről valami rokona a szép bodonyi úrnőnek.</p>
				<p>Hanem már az sem lakik itt szegény sokáig, megint üres lesz a bádogkastély,
                    laboda fölveri, a baglyok meglakják.</p>
				<p>Mácsik éppen most ért az ambitus ajtóhoz, s szemben Dúcz János nótárius uram jött
                    rá.</p>
				<p>- Nagy tisztesség érte a nemzetes urat - szólt.</p>
				<p>- Ugyan? - kérdé kurtán a kevély bocskoros nemes.</p>
				<p>- A nagyasszony kinevezte a Birike gyámjának. Most írtam meg a testamentumot.</p>
				<p>- Hm! - mondá Mácsik.</p>
				<p>A nótárius a kezeit dörzsölte, s tovább fecsegett.</p>
				<p>- Nagy tisztesség pedig. Száztíz hold Zobolán és az ingóságok, az instrukció…
                    Nagy dolog. Mert tegyük csak, a Biri most tizenhárom éves… mondjuk öt évig nem
                    megy férjhez. Nos, öt évig kezelni ilyen jószágot, nem utolsó munka. Igaz, hogy
                    a bodonyi Barosné is beleszólhat… de csak a leányzó neveltetésébe… Megérintettem
                    igenis, ott áll világosan, hogy félreértés ne legyen, jószágban a nemzetes úr
                    parancsol… de a leányka fölött is. Valami ez kérem szeretettel…</p>
				<p>Mácsik egy megvető pillantást vetett a kopott sárga kabátos Dúczra, s aztán
                    keresztüllépkedve a folyosón, hol Birike sírdogált keservesen, befordult a beteg
                    szobájába.</p>
				<p>Bizony már rossz karban találta szegénykét. Éppen az utolsóját járta. A doktor
                    (No, megállj akasztófára való felcser!) ráripakodott Mácsikra, hogy ide nem
                    lehet bejönni, a nagyasszonynak minden szóbeszéd ártalmára való már, de a
                    nagyasszony észrevette őt s odaintette. Nagyon halkan beszélt. Mácsik tölcsért
                    csinált a tenyeréből a füleihez. Így is csak homályosan vehette ki, mit beszél.
                    »Maga hatalmas ember (Már én olyan vagyok nagyasszonyom), magára bízom szegény
                    árvácskámat, meg fogja védelmezni«. (A kis ujjammal taposom el minden
                    ellenségét). Aztán még azt is hozzátette a haldokló, hogy mivel a Réky-névre
                    mindig büszke vala a megboldogult férjeura, - s mert Biri viseli e nevet
                    utolsónak, ha valaha szerencséje akad, vegye fel jövendőbelije a Réky nevet
                    is.</p>
				<p>- Jó - mondá Mácsik, de azon az egy szón több nyomaték volt, s abban a
                    nyomatékban több önérzet, erő, mintha két napig beszélt volna más közönséges
                    ember.</p>
				<p>- Köszönöm - suttogta halkan a beteg, s erőtlenül hullt alá finom hosszúkás feje
                    a vánkosokra, mialatt aszott, hidegülő kezét odanyújtotta Mácsiknak.</p>
				<p>Gondolta, hogy talán le kellene hajolni és megcsókolni azt a kezet, - de hátha
                    mégis ártana az auktoritásnak?</p>
				<p>Szó nélkül ment ki, patkós csizmái durván kopogtak végig a szobákon. A folyosón
                    még akkor is ott zokogott Biri. Ahogy elment mellette, megsimogatta szép szőke
                    haját, aztán hátba veregette a tenyerével. Egyetlen nyájas szót sem mondott
                    neki. Minek? Hiszen benne volt abban a hátbaverésben az ő összes gyöngédsége.
                    Mintha így szólt volna hozzá: »Te most már az enyim leszel… jól viseld magadat
                    kis lányom. Anyád az égből fogja nézni, hogy Mácsik György mivé nevel fel.«</p>
				<p>Mert olyan volt, mint a dió, csak fölül vonta be az a vastag kemény kéreg, ott
                    bent olyan puha szíve volt, mint egy gyermeké, de a nagy hatalma nem engedte,
                    hogy azt valaha kimutassa.</p>
				<p>Lassan, gondolkozva lépegetett végig a falun. Hol-hol megállt és megtörülte
                    izzadó homlokát. »Mégiscsak derék asszony - dörmögé - még haldokolva is a
                    famíliára gondolt.«</p>
				<p>Amennyi Laczkó-gyereket meglátott útközben, azokat mind magához intette, pedig
                    azok mind el akartak előle szaladni, mert féltek tőle. A kutyák morogva húzódtak
                    be az udvarokba, s még a föld is remegni látszott talpai alatt.</p>
				<p>A Laczkó-gyerekektől kikérdezte, mit csinál otthon az édesapjuk, mit főzött ma
                    ebédre az anyámasszony, járnak-e oskolába, megvannak-e elégedve a
                    kántortanítóval, micsoda foglalkozásra volna kedvök. A pisze orraikról rájok
                    ösmert a többi gyerekek közt.</p>
				<p>Egy szőke virgonc fiú felelgetett neki a legbátrabban.</p>
				<p>- No, te is pap leszesz fiú?</p>
				<p>- Nem én; ki nem állhatom a templomot - felelt a gyerek makrancosan.</p>
				<p>- Hát mit szeretsz legjobban?</p>
				<p>- Legjobban szeretem a vallatásokat.</p>
				<p>- No lám! Tehát szolgabíró vagy vicispán akarnál lenni, aki vallat?</p>
				<p>- Nem én; zsivány szeretnék lenni, akit vallatnak.</p>
				<p>- Ejnye, gazember! - szólt a nagy Mácsik mosolyogva és barackot csattantott
                    fejére a bütykös ujjaival. - Melyik Laczkónak vagy a fia?</p>
				<p>- A Boldizsáré.</p>
				<p>- A Boldizsáré? Hüm! Kár, igazán kár…</p>
				<p>S ezzel felemelte mogyorófa-botját, s egy jót vágott vele a vásott
                    Laczkó-gyerekre, ki bőgve futott egész a korcsmáig, ott azonban kihúzott egy
                    husángot a kerítésből, s hadi pozícióba helyezkedvén, csúfneveket kiabált Mácsik
                    után.</p>
				<p>Nagy szerencséje, hogy a nemzetes úr nem hallotta.</p>
				<p>Másra hallgatott az most.</p>
				<p>Szomorú kongással megszólalt lent a faluban a lélekharang.</p>
				<p>Az emberek megálltak útközben, leemelték kalapjaikat és keresztet vetettek
                    magukra:</p>
				<p>»A szegény Rékyné lelke költözködik!«</p>
				<p>A lakosság csapatokká verődött a kutaknál, a kovácsműhely előtt. Mi lesz, ugyan
                    mi lesz a kis Biri kisasszonyból? Ej hát mi lenne?… Megnő és férjhez megy.
                    Igaz-e vajon, hogy a nagyerejű Mácsik lesz a tútor? Lehetetlen! De bizony mégis
                    igaz, benne van a testamentomban, sőt az asszony még élőszóval is rábízta a
                    Birit, odahívatván őt halálos ágyához. Hej csak hatalmas egy ember, valóságos
                    oroszlán! Hát eszerint a temetést is ő fogja rendezni. Persze ő; máris ott
                    szaladgál a papnál meg a kántornál.</p>
				<p>Pedig el voltak azok készülve anélkül is a teendőkre. Minden kétszáz évben esik
                    ekkora halál Pribolyon. Nem lesz itt már többé olyan nagy temetés egészen a
                    Mácsik haláláig. Hanem akkor még tán a palatinus is itt lesz a gyászolók
                    között.</p>
				<p>Tusnay András, a kántor, mihelyt meghallotta a gyászesetet, mindjárt hazament, s
                    egész éjjel faragta a versezeteket, mert ki vagyon mondva, most tudódik majd ki,
                    van-e hát valami a kaputban; hogyha ebből a témából sem tud csinálni semmit,
                    akkor okvetlenül el kell csapni innen valami hitvány filialéba. Mert Pribolyon
                    jeles kántort kívánnak, a boldogult Hanulay is az volt, sőt annak az elődje,
                    Varga Pál nemkülönben.</p>
				<p>Hanem bizony lassan eresztett a véna, másnap délre is még ott rágta a tollat
                    ennél a két sornál.</p>
				<p>Búcsúzom, búcsúzom, felső, alsó szomszédomtól.</p>
				<p>Az eklézsiától, Birike lányomtól.</p>
				<p>Igaz, hogy ez aztán nagyon szép, hanem legalább hat strófára kitágítandó,
                    különösen Barosné asszonyomat s Mácsik György uramat kelletvén ékesen
                    megszólítani, mert ha valami, ez fogja majd megríkatni a keresztény
                    gyülekezetet.</p>
				<p>Mindenki a halálesetről beszélt a faluban. Az öreg asszonyok ruhaterítgetés
                    közben a lészákon át kiabáltak egymásnak: Látta-e már komámasszony? Szép-e,
                    megváltozott-e nagyon az arca? Ki van-e már terítve? Éppen most öltöztetik. Oh,
                    oh, hogy sehogy sem akarja lecsukni az egyik szemét? Hallom, hogy a koporsó
                    valóságos ezüst szögekkel van kiverve? Én édes istenkém, ezek a gazdagok még oda
                    is elviszik magukkal a hivalkodást. Hát a kisasszony? Sír, ugye sír a lelkem, de
                    bizony sírhat is.</p>
				<p>A bíró háza előtt egy tót asszony ült a kalodában egész éjen át. Vacogó fogakkal
                    beszélte reggelre, hogy éjfélkor Réky István lelkét látta tüzes szekeren
                    nyargalni a halottas ház felé. Bizonyosan a boldogultért jött, ne menjen gyalog
                    a lelke, hanem úri módon… De hogy legalább nem szólította meg az a vén tót
                    asszony! Hátha felelt volna neki?</p>
				<p>Rendben elkészültek minden parádéval. Főtisztelendő Cselkó János uramnak a
                    bodonyi plébános is eljött segíteni, hogy annál különb legyen a pompa. A temetés
                    napján reggeltől kurta estig zúgtak a harangok, majd belesiketült az ember.</p>
				<p>A koporsó után roskatagon ott ment talpig gyászruhában a kis Biri. No, ugyan
                    illett is ide az a nagy kíváncsiság, hogy mindenki a nyakát nyújtogatta feléje,
                    közelébe tolakodott alkalmatlankodni a megszomorodott gyermeknek.</p>
				<p>Mácsikné vezette, mégis úgy volt, hogy majd összeroskadt vagy négyszer.</p>
				<p>Egyszer el is ájult: Barosné fogta fel karjaiba. Oh, be fölséges szép asszony.
                    Milyen finom, milyen kedves minden mozdulata! Hát még az öltözködése!</p>
				<p>Ez a szerencsétlen Mácsikné, hogy nézett ki mellette. Ott az újdonatúj fekete
                    ruha rajta, de alul, a kikandikáló fehér szoknyán rajta van a tavalyi szenny.
                    Oh, oh! Micsoda mosás az! Ki látta ugyan az ingvállát? Olyan sárga volt az,
                    mintha csak a tenger siratta volna meg.</p>
				<p>A fáklyákat is vitték, hiszen vitték: Laczkó Pál, Laczkó Dénes, Laczkó Márton.
                    (Jó, hogy Szent Mihály lovának is nem valami Laczkó állt be!). De bizony
                    vihették volna előkelőbbek is, ha lettek volna.</p>
				<p>Hanem aki akar se jöhet ide a gyalázatos utak miatt! Borosnét is hat ökör
                    vontatta, úgy jött át. Mondják, a temetés után magával viszi Birikét, s ő maga
                    neveli otthon Bodonyban. Szerteszét folyt a trics-tracs kisebb-nagyobb
                    csoportokban.</p>
				<p>Birike mindebből nem hallott, nem látott semmit, oda sem ügyelt, minden meghalt
                    az ő számára, csak az élt még neki, aki meg volt halva. Azt szólítgatta egyre
                    szívrepesztő hangon.</p>
				<p>- No, no, no, drága angyalkám - csitítgatá Mácsikné kenetteljesen -, mindnyájan
                    föltámadunk a Josafát völgyében. Úgy bizony, édes bárányom. Föl se kell
                    venni.</p>
				<p>Beszélhetett annak - de magunk közt legyen mondva - nem is volt gyöngédség. Csak
                    nézte, nézte mereven a koporsót, nem volt már könnye, az fogyott el legelőbb,
                    most a szava is elállott, minden fájdalom összegyűlt kedves kék szemeibe, onnan
                    beszélt a koporsónak: »Minek tetted azt, minek tetted? Miért hagytál engem
                    itten?«</p>
				<p>A sírásók a koporsó alá csempészték fürgén a kötelet s lebocsátották óvatosan,
                    majd megvillant kezökben a kapa, s mohón láttak a munkájukhoz. Mert mesterség
                    az is, annak aki tudja, s utoljára is mi egyéb látható változás marad a halottak
                    után? Púpossá teszik egy kis helyen egy időre az anyaföldet.</p>
				<p>Hanem a rögök dübörgése mégis rettenetes. A hang, amit a néma koporsó ad…</p>
				<p>Távol a kis falusi toronyból ide hallik a harangkongás, a szél megrázza a fákat
                    az apró púpok között. Minden fa valaki, minden fa egy meghalt ember. S ezek a
                    meghalt emberek összecsapják a tenyereiket, a rögök pedig tompán kopognak a
                    koporsón: drob drob! Hallod-e bent, most már ki nem eresztünk téged innen
                    egy-két millió esztendeig!</p>
				<p>A szertartás után megindult a kritika, ami dicséretes akadt, az bontakozott ki
                    legelőbb… A gáncsolandókat még csak azután gondolják ki otthon. Legtöbb
                    elismerés a búcsúztatót illette. De iszen Tusnay András uram mégis derék ember.
                    Istenem! hogy bírta olyan okosan összehozni? Az asszonyok a szemfedő kilátszó
                    csipkéit emlegették, milyen kár a férgeknek… milyen kár!</p>
				<p>Mácsik ellenben, mialatt a hantokat igazították a sírásók, odajárult a
                    tekintélyesebb családokhoz, egy-egy lenéző pillantást vetve a kisebbekre, kik
                    tiszteletteljesen húzódtak hátra a nagy ember elől, s meginvitálta a halottas
                    torra, mivelhogy ezen szomorú eset alkalmából az ő szegény házában lészen egy
                    kis uzsonna.</p>
				<p>Azok, akiket ilyen megtiszteltetés ért, leginkább a Laczkó-családbeliek,
                    különváltak a széledező tömegtől, s a temetőn túl a kis gyalogúton mentek át
                    csapatostul a Mácsik-kúria felé, hol már felterített asztalok várták őket a
                    félszer alatt.</p>
				<p>- Ni, a mágnások! - mondák irigykedve a kimaradottak, utánuk nézegetve, míg csak
                    beláthatták, mert az bizonyos rangot adott már valakinek, ha a rettenetes
                    Mácsik jó szemmel nézett rá.</p>
				<p>- Bizony pedig sok érdemes embert is hagytak ott ki - szólt keserűen Toldy Mihály
                    -, míg ellenben hívtak dib-dáb népet is. De nini, kedvencét, Filcsik csizmadiát
                    sem hítta meg!</p>
				<p>- Pedig Laczkó-lány az anyósa - magyarázza Piry Barnabásné. - Igaz, igaz, most
                    jut eszembe, Filcsiknél ma keresztelő lesz; azért nem hivatalos. Hanem, több az,
                    hogy miért hagyják ki mindenünnen ezt a szegény Laczkó Boldizsárt? Bizonyisten,
                    mégiscsak cudarság!</p>
				<p>- Miért, miért? Mert derogál nekik, kedves sógorasszonykám! Mert rongyos ruhája
                    vagyon, s mert a felesége nem jár selyemben. Pedig éppen illik a Laczkóhoz.
                    Nagyravágyó ő is, s csak a nyomorúság kényszeríti, hogy a kollármesterséget
                    vigye. Már persze úgy, ahogy ő viszi; mert amellett, ha a felesége nem gondozná,
                    már régen éhen halt volna valahol a lésza alatt.</p>
				<p>- Csakhogy beteges ám az az asszony, nem él meg sokáig. Mi lesz, vajon mi lesz
                    akkor abból a vásott kölyökből? Minek is az ilyen embereknek a gyerek, ha nem
                    bírják becsületesnek nevelni? Higgye meg sógor, sokszor eltűnődöm rajta, mi
                    válik majd az ilyen gézengúzból?!</p>
				<p>- Mi válnék belőle? Fölakasztják - véli nagy lelki nyugalommal Toldy Mihály uram.
                    - Hanem akármi lesz, mégse volna szabad így megszégyeníteni Boldizsárékat…
                    Mégiscsak Laczkók ők, ha szalmakötéllel övezik is a derekukat… Vért vízzé ne
                    tegyen a halandó ember, ha még olyan hatalmas is, mint Mácsik György.</p>
				<p>Azután, mintha megbánná, hogy a nagy Mácsik ellen ejtett ki szemrehányó
                    megjegyzést, alázatteljes hangon tette hozzá:</p>
				<p>- Mert az Isten mégis erősebb talán mindnyájunknál!</p>
				<p>Így beszélgetve mentek ki a temetőből Toldy Mihály uram és Piry Barnabásné
                    asszonyom végig az utcán, s mialatt ők édesdeden leszólták rendre azokat, akiket
                    a temetésen láttak, azalatt a szembejövők és utánukmenők őket szólták le
                    édesdeden nagy fejcsóválások között…</p>
				<p>- Ej, ej - suttogták -, legalább már fényes nappal türtőztetnék magukat.</p>
				<p>Összenéztek, s hamisan hunyorítottak az emberek a szemeikkel…</p>
				<p>Pedig becsületemre mondom, nem volt a dologban semmi.</p>
			</div>
			<div type="chapter">
				<head>IV. FEJEZET</head>
				<head>A LACZKÓ-HADAK</head>
				<p>Fürgén gyülekeztek a vendégek a Mácsik-portára, még mosolya is volt már
                    némelyiknek. Útközben kiszítta a szél a szomorúságot az arcokból: de nem is volt
                    valami nagy szél, és nem is volt valami sok dolga az arcokkal.</p>
				<p>Mácsikné a fekete szoknya elé odakapcsolta a fehér szakácskötényt, derekán
                    csörögnek a kulcsok. Reszelős hangja majd itt, majd ott csattog: készen van-e
                    minden; kanál, villa, kések? Csak még egy pár szék hiányzik? Ej no, oda kell
                    tolni a lócákat az asztalokhoz.</p>
				<p>A bizalmasabbak (átkozott ebcsontok ám ezek a férjek) a konyhába is benéznek,
                    mert tudvalevő dolog, hogy a leghíresebb főzőné, a szép Harkány Borbála készíti
                    a lakomát. Hozzátartozik ez már az állapothoz, ahol nagy pompa van.</p>
				<p>Még meg is csipkedik a kellemes menyecskét.</p>
				<p>»Ugyan mit főz, lelkem?«</p>
				<p>Borcsa kötekedve feleli vissza, meglóbázva a főzőkanalat:</p>
				<p>»Kis fazekakat nagy fazékakban.«</p>
				<p>Tessék aztán ebből okosnak lenni.</p>
				<p>A közönséges belső cselédek ezalatt felterítettek, s elhelyezkednek a vendégek.
                    Barosné ülne legfelül, ha itt volna, de az legott hazakászmálódott a kis
                    árvával. Hiába, rossz az út, hamar sötétedik be. Pedig becses perszóna lenne, ha
                    itt lenne.</p>
				<p>Most hát Laczkó Ferenczné, a legrangbelibb Laczkóné jutott felül, jobb keze
                    ügyébe pedig a plébános. Beszél is annyit a tisztelendőnek, hogy három
                    prédikációt csinálhat belőle, ha megvigyázza.</p>
				<p>Balján Laczkó Péterné és leánya, akikkel szembe Laczkó Tamásné, valamint Tolvay
                    Péterné, született Laczkó Rozália kerültek, közöttük pediglen valami ismeretlen
                    csinos képű úr könyököl, nem tudom, hol keríthette Mácsik uram. Nagy uraság
                    lehet, hogy ilyen elöl van!</p>
				<p>Hohó, hiszen ez a megyei inzsellér, akivel abban trafikálnak, hogy országutat
                    csináltasson nekik a megyével, de hát az ördög ösmerne rá hirtelen ezekre a
                    városi emberekre, mivelhogy mind egyforma kabátban járnak, s még a haját is úgy
                    fésüli az egyik, mint a másik. Mennyivel különbek ezek a mi pribolyi uraink,
                    akik nem fésülködnek tükörből, se nem ruházkodnak mappa után, s az ember
                    mindjárt rájok ösmer a bekecsük színéről, a kalapjuk gyüremléséről vagy a
                    kosztros fejükről, nem kénytelen fárasztani az elméjét.</p>
				<p>Alább ott piroslik Ujlaki Jánosné (no, nem temetésekre való ábrázat), Laczkó
                    Györgyné az ódivatú főkötőben, Laczkó Pálné (azt mondják róla, hogy festi
                    magát), ejnye ni, de alulra jutott Laczkó Kelemenné a két lányával… no, ha ebből
                    nem lesz aprehenzió, akkor az idén nem terem konkoly a pribolyi búzákban.</p>
				<p>Túl a Tusnay András környékén ül Szudy Anna férjezett Laczkó Mihályné (szép volt
                    valamikor - de mikor?). Ennek a kántornak jobb a szerencséje, mint a torka. A
                    legmódosabb menyecske a másik szomszédnéja: Laczkó Apollonia. Csupa kedvesség,
                    csupa vér. De nemhogy disztrahálná a boldogtalan, hanem úgy ott lapul bárgyúan,
                    mint a gomba a fűben.</p>
				<p>Az a csinos jószág ott, aki kenyérgolyókkal pajzánkodik a férfinéppel, Csapodyné
                    asszonyom… olyan akár az eleven ezüst, mellette a vén Laczkó Dénesné (sehogy sem
                    áll kezeügyében sem a kés, sem a villa, nyilván az ujjaival eszik otthon). Alább
                    Pap Demeter könyököl, az ispán Bodonyból, az a sáfrányszínű leányzó is az övé.
                    Még lehetetlenebb fizonómia azonban a Laczkó Kláráé. Isten akárhová tegyen, de
                    nem kellene, ha egy puszta szigetté válna itt mindjárt az egész környék, s csak
                    ő volna rajta!</p>
				<p>De mit toldom-foldom, hogy kik voltak. Ördög vagy legalább asszony legyen, aki
                    kivált a vendégek férfi részét is elő tudja sorolni… úgyszólván az egész
                    Laczkó-nemzetség együtt volt, kivévén azokat, akik a szomszéd falvakban vagy még
                    távolabb laktak.</p>
				<p>Az uzsonna végén Mácsik sorra odatolta székét a tekintélyesebb Laczkókhoz, s
                    közölte velök a tervet, mely három nap óta tartotta fogva lelkét.</p>
				<p>- Meg kell lenni. Áldozni fogunk, mert áldozni kell.</p>
				<p>A Laczkók, akiket megszólított, édes elámulással bólingattak a fejeikkel:</p>
				<p>- Úgy van! Úgy lesz! Hogy erre már előbb rá nem jöttünk! - felelének
                    csudálkozással.</p>
				<p>- Most már tündökölni fog a Laczkó-címer - bíztatta őket Mácsik kigyúlt arccal. -
                    A kecskéből a kék mezőben, alighanem oroszlán lesz, s a kék mezőből arany
                    mező!</p>
				<p>S valóban, mintha már magával a puszta tervvel is fénysugarak szöknének be, amint
                    azt egymással közölték, suttogva, titkosan mosolyogva és lelkesedéssel,
                    valamennyi Laczkó arca ragyogni kezdett. Szinte hihetetlen volt, hogy halotti
                    torban vannak őkegyelmeik!</p>
				<p>A pompás ötlet, mely oly gyorsan fogamzott meg a Mácsik fejében, jó talajra
                    talált mindenütt. Alig várták az érdeklettek, hogy végigegyék a nemzetes asszony
                    mindenféléjét, felugráltak az asztaltól, s bizalmas csoportokba oszolva
                    beszélték meg a fölséges plánumot, mely egészen új ábrázatot ad majdan a
                    tekintetes vármegyének.</p>
				<p>Mácsik úgy járt-kelt köztük dölyffel, gravitással, mint egy imperátor, csak
                    néha-néha mondott valamit, ami szájról-szájra repült azután, izgalmat keltve,
                    vagy megnyugovást.</p>
				<p>- Mit mondott? - faggatták, akit megszólított.</p>
				<p>- Jó kedve van! - véleményezték tenyereiket dörzsölve.</p>
				<p>- Úgy látszik bízik a dologban!</p>
				<p>S ha lettek volna részvényei a Laczkó-pörnek, azok nagy áron keltek volna el
                    ilyenkor.</p>
				<p>- Mához egy hétre tartjuk meg a választógyűlést - mondá Laczkó Jánosnak. - Hozza
                    el kegyelmed a fiait.</p>
				<p>- Hogy mi? - rohanták meg mindjárt Laczkó Jánost vagy húszan.</p>
				<p>- Mához egy hétre tartjuk meg az alispánválasztó-gyűlést - ismétlé az kevély
                    hanghordozással.</p>
				<p>- Igenis azt - vágott közbe Mácsik hirtelen előlépve. - A dolog ki van
                    kombinálva, ha mondom. Akit mi megválasztunk most a nemzetség oszlopának, legyen
                    az bár két hónapos csecsemő, ő fog ebben a vármegyében uralkodni, isten engem
                    úgy segéljen.</p>
				<p>Úgy süvítettek ezek a szavak a levegőben, mint egy óriási parittyakő, mely egy
                    egész vármegyének be fogja zúzni a fejét.</p>
				<p>- Aztán hogy fizetünk a gyerekre? - kíváncsiskodék Laczkó Mihály.</p>
				<p>- Proporcióra.</p>
				<p>- Birtok szerint?</p>
				<p>- Nemzetség-fa szerint, olyan arányban, amint a békési birtokból örökösödünk.</p>
				<p>Bármilyen tartózkodva beszéltek, elharapván a mondatokat, ha idegen ember vagy ha
                    asszony közeledett, mégis csakhamar mindenki tudta, miről van szó. Laczkó
                    Mihályné asszonyom bele is avatkozott, amint a férfiak mellé lépett, maga előtt
                    tuszkolva két tömzsi leánykáját.</p>
				<p>- Oh istenem, istenem! Nekem csak leányzó gyermekeim vannak! Én uram teremtőm!
                    Milyen szerencsétlenség, milyen fájdalom egy anyának… mert annyi ész, annyi
                    talentum van ezekben az én gyermekeimben, hogy ha fiúk lennének… de így, így!…
                    Csókoljatok kezet, lánykák, a Mácsik bácsinak!</p>
				<p>A gyerekek odajárultak a nagy emberhez, s szabályos pacsit adtak neki:
                    »keresztül-kasul könyököm, szúrom, pacs.«</p>
				<p>- Istenem, istenem - folytatá a köpcös asszonyság elkeseredett éneklő hangon -,
                    ha talán várnának egy kicsit… mert ki tudja…</p>
				<p>Mácsik végignézett a Mihályné gömbölyödő termetén, s közömbösen mondá:</p>
				<p>- Nem lehet, sógorasszony. Az öregebb gyerekek előnnyel bírnak, mert nekünk hamar
                    kell a dolog. Teringette, hiszen mindnyájan meg akarjuk még élni.</p>
				<p>Kiosztották a szerepeket egymás között. Csapody vállalta magára az informálást,
                    hogy bejárja egy hét alatt az összes Laczkó-rokonságot, s elmondván
                    hegyiről-végire a messzeható tervet, becsődíti a famíliákat mához egy hétre
                    fiúgyermekeikkel egyetemben, hogy aztán annak rendje és módja szerint
                    megejtessék a választás. Praesentes concludunt. Aki nem jön, nem határoz, s aki
                    alá nem veti magát a határozatoknak, nem kóstol bele az ígéretföldjébe Békés
                    megyében.</p>
				<p>Laczkó Dénes és Kőváry Mihály uram pedig arra ajánlkoztak önkéntesen, hogy
                    összeállítják a családi genealógiát, ki milyen ágon áll rokonságban a békési
                    Laczkó Endrével, s megállapítják egy lisztán, mennyi lészen fizetendő a gyermek
                    nevelésére és úri módban való fenntartására.</p>
				<p>- Kétezer forint - vélte Adorján Miklós.</p>
				<p>- Könnyű kegyelmednek, öcsém - vágott közbe mókusszín-bajuszú Laczkó János -,
                    három fia is van, rájuk fordulhat a tisztesség, de énnekem senkim, sőt magam is
                    már csak úgy vendégnek vagyok itt még. Azt gondolom, elég lenne ezer forint is.
                    Nagy pénz az!</p>
				<p>- Első sorban azok a fiúk jönnek - dönté el Mácsik György -, akik a Laczkó-nevet
                    viselik. Azért hát ne irigyelje bátyám az Adorján-gyerekeket. Engem sem hínak
                    Laczkónak, de azért Laczkó halálig! Itt nem lehet szó apró személyes érdekekről.
                    Egy messzeható hatalomnak kell megvetni fundamentumát.</p>
				<p>- Tökéletesen úgy van -, bizonygatá Laczkó Péter, akinek három neveletlen fia
                    van.</p>
				<p>- Azért hát azt mondom komolyan - és a nagy Mácsik az asztalra ütött a tenyerével
                    - otthon kell hagyni a kishitűséget és irigykedést.</p>
				<p>Mindenki megszeppenve hallgatott, ha ő beszélt.</p>
				<p>- Nagy fába vágtuk a fejszénket - folytatá -, de nem azért ám, hogy kegyelmetek
                    az apró gallyait maguknak tördelgessék.</p>
				<p>Erős tüskés szemöldjeit mérgesen összevonta, s gúnyos kihívó tekintettel mérte
                    végig a famíliát.</p>
				<p>- Azt szeretném én látni! - sziszegé. - Azt próbálja csak meg valaki!</p>
				<p>S mintha az ökle fenyegetőleg megmozdulna, a csizmáinak ropogásában egy hatalmas
                    tiltakozás hangzanék, amint tovább ment a tisztelendő úr vállait megveregetni,
                    amiért olyan szép hangon énekelte a »circumdederumot.«</p>
				<p>A tisztelendő úrnak kapóra jött ez a szó: Laczkó Pálné asszonyom ugyanis éppen
                    arról faggatta, miképp hívják diákul a rétest; mely sajátságos érdeklődése a
                    nemzetes asszonynak a tudományosság iránt, nagy zavart okozott a szent
                    férfiúnak, mert hasztalan keresgélte fejében a megfelelő latin szót a
                    rétesre:</p>
				<p>- Megvan! - kiáltá most. - Igen, igen circumdederunt a rétes neve.</p>
				<p>S minthogy rendesen igen szépen mosolygott akkor Laczkó Pálnéra, ha az őt valami
                    kéréssel fárasztotta (mert átkozott szép asszony volt), vérszemet kapott az ott
                    ácsorgó Csapody Gyuri, s ő is a maga kedvenc tárgyának a latin nevét kérdezte
                    tisztelendő Cselkó Jánostól.</p>
				<p>- Hát a kulacsot, atyám, hogy hívják?</p>
				<p>- A kulacsot? - szólt ideges fintorral. - A kulacs neve: Klipiklapatorium.</p>
				<p>Amire úgy tetszett neki, mintha gúnyosan mosolyogna a megyei mérnök, kire majd
                    csábítóan, majd szelíden szerelmes szemekkel vetették ki hálóikat az asszonyok
                    és hajadonok. Pedig megárthatna a tisztelendőnek, ha a tudománya csorbulásba
                    esnék, mert csak egy hónapja van még a parókiában. Az új kertészre könnyen
                    fogják rá, hogy nem ért a gyümölcsoltáshoz.</p>
				<p>Késő este lett, mire eloszlottak a vendégek, s Mácsik maga maradt a nejével.
                    Ekkor jutott eszébe Chalupka.</p>
				<p>- Hát az a címeres korhely ugyan hol lehet. Nem láttad, Laczkó Anna? (Mindég
                    odatette a Laczkó nevet is az Annához, mintha nem is név lenne az már, hanem
                    rang.)</p>
				<p>Aggodalmasan nézett ki az ablakon az éjbe.</p>
				<p>- Az az ember nem volt itt a toron. Csodálatos! Még megérem, elhágy! Ilyenkor!
                    Nincs állandósága… Nem tud egy helyen maradni.</p>
				<p>- Bánom is én… - dünnyögte Laczkó Anna köhécselve, mert a nemzetes asszony vékony
                    tüdőnek vala birtokában, s az volt róla a vélemény, hogy nem sok kalendáriumot
                    koptat már el.</p>
				<p>A doktor váltig perszvadeálta Mácsikot: küldje valahova jobb levegőre, ott még
                    tán kiépülhetne; de Mácsik nem sokat adott a doktori bölcsességre: »Ostobaság!
                    - mondá. - Ne beszéljen nekem a levegőről! Ha igaz az, hogy a föld forog, hát
                    hisz akkor úgyis belefordul minden levegőbe«, s ez aztán olyan mondás volt, ami
                    dr. Kaffkát is megingatta.</p>
				<p>De nem erről van itt most a szó, hanem arról, hogy:</p>
				<p>- Mit, te nem bánod? Hát tudod te, mi lakik abban a hitvány emberben? Nekem
                    szükségem van rá, punktum. Magamhoz akarom kötni végképp. Kivált most lesz jó
                    segítségem, hogy ezt a Biri lánykát is elvállaltam.</p>
				<p>- Jó, hogy említetted - vágott közbe Mácsikné. - Már éppen a nyelvemen volt. Hát
                    miféle tútorság az, György, hogy a gyámleány idegen helyen maradjon? Lehet ez?
                    Illik ez? Kire szégyen ez, ha nem én rám? A hites feleségedre, Gyuri.</p>
				<p>Mácsik morgott valamit, s úgy tett a kezeivel, mintha valami legyet akarna
                    elkergetni a közeléből. Kellemetlen volt neki ez a beszéd.</p>
				<p>- Mit fognak mondani az emberek? - gyulladozott a nemzetes asszony. - Azt fogják
                    mondani: Íme, Mácsik lett a gyám a testamentum szerint, de az asszonyt
                    kevesellték, az asszony nem kellett, az asszony nem való, hogy egy leányzót
                    kineveljen, a leányt másra bízták. Mindjárt megfúlok dühömben, Mácsik, ha erre a
                    megaláztatásra gondolok. Nem vagyok én becsületes asszony? Mi? Mordizom adta,
                    felelsz vagy nem felelsz erre most mindjárt?</p>
				<p>- Az vagy… becsületes vagy, Anna. Csak ne beszélj kérlek annyit.</p>
				<p>- De bizony azért is beszélek. Ha te eltűröd, hogy dehonesztálnak, én nem fogom
                    eltűrni.</p>
				<p>És a csípőjére tette kezét, vasvilla szemeit vadul irányozva férjére. Nincsen,
                    még sincsen tehát abszolút hatalom a világon.</p>
				<p>- Ne hápogj Anna - kérlelé Mácsik, az ajtó felé hátrálva -, hiszen csak nem
                    mehetek bottal a halottakra.</p>
				<p>- Nem mehetsz ugye? - vicsorította rá fogát gúnyosan. - Nem törődöl velem. Hanem
                    a Laczkó-név jó aranygombnak a dolmányodra? Hej, Mácsik, Mácsik, ki ne kezdj
                    velem, azt mondom…</p>
				<p>És mérgesen dobbantott a lábaival, hogy csak úgy porzott tőle a szoba földje.
                    Pedig csak tegnap lett finom sárga agyaggal beeresztve.</p>
				<p>- Ha csak azért vettél el Mácsik - s hangja most már rikácsolóvá változott, mint
                    mikor a fazék reped vagy az ablaküveg törik -, ha csak azért kötötted be a
                    fejemet, hogy ne látszassék a tied mellett… nem kell a főkötőd, itt van… edd
                    meg…</p>
				<p>Belemarkolt dühösen a fekete csipkés főkötőjébe, lehámozta a kontyáról, s
                    odahajította a nemzetes úr szeme közé, hogy annak meglepetésében kiesett
                    szájából a selmeci, ezer darabra zúzódva.</p>
				<p>De a nyugodalma meg nem rendült. Ránézett bámészkodva, mint az oroszlán, ha
                    ingerlik, ásított egyet, azután szép csendesen kiment az udvarra, Chalupka után
                    tudakozódni.</p>
				<p>Hol van? Ki látta? Senki sem tudta megmondani. Suska Mihály, a mindenes, beszéli,
                    hogy míg a tor tartott, odakuporodott a szalmaasztag végibe a köpenyegére, s
                    szunyókolt. Egy gazfickó (a Laczkó Boldizsárék fia lesz, ha jól látta) ott
                    ingerkedett az öreggel, bolondot csinálván belőle. Mert, magunk közt legyen
                    mondva, közel fért valahol a hordóhoz, hagyott hát tenni magával mindent. Az a
                    vásott kölyök egy úri tököt adott oda a kezébe: »Ímhol - azt mondja - ez az
                    üvegkancsó, tartsa kegyelmed, de el ne törje, mert Mácsik bácsi megharagszik«, s
                    az az együgyű bolond úgy tartotta ott hanyattfekve, mint valami oltári
                    szentséget. Jaj de csúnya is a részeg ember, nemzetes uram!</p>
				<p>A hatalmas ember elmosolyodott.</p>
				<p>- Ejnye adta gyereke, de imposztor! Eredj no, keresd föl azt a szegény öreget.
                    Jusson neki is valami a maradékból.</p>
			</div>
			<div type="chapter">
				<head>V. FEJEZET</head>
				<head>A NAGY FANTASZTA</head>
				<p>Mért nem szólnak kérem… csak most veszem észre, hogy egészen a világba beszélek,
                    olyan emberek dolgát szedvén krónikába, akikről elfeledtem elmondani, kik, mik
                    és minők voltak. Pedig úgy illenék, minden jóravaló mesemondó azon kezdi, amin a
                    passzust kiállító írnok, megírja hőseinek milyen az orra, szeme, termete,
                    viselete, mi a foglalkozása, sőt nem hagyja ki a különös ismertetőjeleket
                    sem.</p>
				<p>Hogy Mácsikról hallgattam, annak megvannak a helyes okai, mert őkegyelme először
                    is helybeli ember, kutyakötelessége tudni mindenkinek, kicsoda, micsoda; ami
                    pedig a külső földi burkolatját illeti - no, hiszen éppen ez a baj, mert ha a
                    vasárnapi ruházatában festem, akkor nem ő; az ökölnagyságú ezüst gombok a
                    dolmányon s a magzatjaik a mellényen, a tömérdek zsinór, vitézkötés, olyan
                    nagyszerű pompa, hogy egészen bennök vész hatalmas feje, nagy homlokával és a
                    kiálló pofacsontokkal, a kevély hosszú bajusz is mintha rövidséget szenvedne -,
                    ha pedig a hétköznapi gúnyájában állítanám elé, nagyot csorbulna a tekintélye a
                    mai cifrálkodó világhoz szokott olvasó szeme előtt. Azt én ugyan nem teszem,
                    hogy a nemzetes úr nimbuszán akár emeljek, akár faragjak, ha csak egy morzsányit
                    is.</p>
				<p>Hanem Chalupka, az más, Chalupkával már tartozásban vagyok. Annál is inkább, mert
                    domine Chalupka raritás, egy őslény, egy múzeumi régiség az alig múlt korból.
                    Még a magva is kiveszett, most hiába keresnők. Az idő emlői jobban kiasztak már,
                    mintsem az ilyen szegény férgeket táplálnák.</p>
				<p>Peregrinus, de mégse peregrinus, mert foglalkozása van, mégpedig nem egy
                    rendbeli, hanem sokféle. Ahova megszáll, semmit se szól, nem is kell neki szólni
                    semmit, a nagy kutyaugatásról (mert a kutyákkal ellenséges lábon áll: azok ő
                    előle, ő pedig azok elől eszi el az úri asztalok hulladékait) azonnal
                    kitalálják, hogy megjött Chalupka. Nem kérdezik, honnan jött? Sehonnan. Nem
                    kérdezik, hova megy? Ide jött. Terítenek neki az ebédhez, a vacsorához,
                    éjszakára ágyat vetnek számára az inasszobában. Aztán ott van, ameddig tetszik
                    neki: négy, öt napig, - tovább úgysem maradna; benne van a csavargó vér,
                    fölveszi a vándorbotot, és odább megy - a szomszéd kastélyba.</p>
				<p>Egy félév múlva újra visszakerül, megint olyan rongyosan, megint olyan jó
                    kedvvel, mint azelőtt: azóta már megjárta a fél országot, s annyi a
                    beszélnivalója, hogy tömérdek… itt az történt, ott az történt. Az összes nemesi
                    családok mintha rokonai volnának, mintha ő házasítaná ki fiaikat, férjhez adná
                    kisasszonyaikat, aggódó gondoskodási tárgyát képezik. A szegény Chalupka tele
                    van bajjal, keserűséggel miattuk!</p>
				<p>De csak mindenütt megvigasztalódik a borocska mellett, s ha úgy az ebédlőben
                    magára hagyják, mikor már rózsaszínűbbnek látja a világot, kedélyesen még el is
                    diskurálgat a nemes nedvekkel. Megszólítja őket, azok meg visszafelelnek
                    neki:</p>
				<p>»Jó estét, borocska!«</p>
				<p>»Adjon isten, Chalupka!« - üdvözli a kancsó nyájasan, ha ugyan nem ő maga
                    felelget magának.</p>
				<p>»Jó vagy-e, borocska?«</p>
				<p>»Kóstolj meg, Chalupka!«</p>
				<p>Meg is kóstolja derekasan. Miért ne? Hiszen eléggé rászolgált a nemes úri
                    famíliánál.</p>
				<p>Az első nap megreparálja az összes órákat a házban, kinek a werkje volt
                    elromolva, kit csak tisztítani kellett. A másik napon beoltja a birkákat,
                    fölstimmeli a fortepiánt, a harmadik nap a patkányok és poloskák kiirtását
                    eszközli különböző szerekkel és hókuszpókuszokkal, a negyedik nap kottára teszi
                    az összes divatos nótákat, melyek Kassától Szegedig ragadtak rá, ezeknek egyikén
                    mindig sírva is fakad, mert hát ki tehet arról, hogy olyan érzékeny a szíve, s a
                    nóta olyan szívreható…</p>
				<p>
                    Motosiczky, Csáky Burgonyát hámoznak, Ordódy neveti, Ullmann
                        metélgeti.
                </p>
				<p>Hány éves, mióta csavarog így faluról falura, senki sem tudná megmondani. Hogy
                    kezdte, mikor? Pályafutásának elejére talán már maga sem emlékszik. Talán nem is
                    igaz az már! Ki volt, mi volt, hogy jutott ide? Eh, bolondság, beszéljünk vígabb
                    dolgokról! Vegyük teszem azt, mivé lennének a makacskodó óragépezetek,
                    megereszkedett klavírok az ő tudománya nélkül? S nyugodjunk meg, hogy úgy van,
                    ahogy van.</p>
				<p>Ami vele történt, ha ugyan történt valami… az nem esemény, az semmi, - történni…
                    csak az urakkal történik, ami történik. A szegény ördög dolga keresztülesik az
                    emlékezet rostáján, mint az apró búzaszem. Ő bizony nem véli érdemesnek eszébe
                    tartani.</p>
				<p>Egészen ennek a léha kornak a gyermeke ő - de persze a termés legalja.</p>
				<p>Él napról napra, de mindig csak a percnek. Mint a madár átugrik az egyik ágról a
                    másikra minden vágy nélkül, s mint a pók szövi a tervet tervre, minden cél
                    nélkül.</p>
				<p>De most az egyszer nem ugrott el, csak el hagyta magát csábítani. A Gábor fiú
                    árulta el, hogy Filcsik Istvánnál keresztelőt tartanak. Az ő szülei is
                    hivatalosak. Nagy trakta lesz, akkora kalácsokat sütöttek ott, hogy gyönyörűség
                    megnézni. Éppen akkor rakta be az öreg néni (Filcsik anyósa) a kemencébe, mikor
                    ő arra járt délután, tojás sárgájával meg is kente őket egy lúdtollal, hogy
                    színben legyenek tetszetősek, mosolygóbbak.</p>
				<p>- Huh! - ugrott fel Chalupka lelkesülten - no, egy keresztelő mégis többet ér,
                    mint egy tor, no, már erre elmegyünk, gyerekecském…</p>
				<p>Mikor odaértek, Filcsik éppen a pitvarban volt pörpatvarban az inasokkal: cudar
                    pákosztos kölykek, a ludaskásából mind kilopkodták a zúzát. Kiváltképpen a
                    Ferdinánd érdemelne virgácsot.</p>
				<p>Filcsiknek valóságos csizmadia külseje volt, a nemes céh összes jellemző
                    tulajdonságaival; nagy bajusz, a homlokba benőtt haj, rangos kézmozdulatok,
                    kevély magatartás.</p>
				<p>- Adjon isten jó estét, Pista bácsi.</p>
				<p>- Dicsértessék, fiam, dicsértessék (mert a katolikus anyaszentegyháznak a híve
                    őkegyelme). Hanem hát hm…</p>
				<p>Idegenül tekintett végig Chalupkán, s azon hitben, hogy valami fáradt utas lehet,
                    húzódozva szólt:</p>
				<p>- Szállást nem adhatok, mert itt ugyan nem alszik az éjjel senki, az örömnek
                    vagyon itt az ő műhelye - kanyarítá ki aztán kacskaringós csizmadia-stílusban. -
                    Hanem, ha netalán csizmára volna szüksége…</p>
				<p>S végignézett fürkészve a jövevény saruján.</p>
				<p>- Ami a csizmát illeti, azt szívesen megrepetálom. (Azt akarta mondani
                    megreperálom.) Arra való Ferdinánd! (És nem arra való a gazember, hogy a zúzát
                    megegye a serpenyőből - de már ezt csak magában gondolta Filcsik uram.)</p>
				<p>- Micsoda? Az én csizmámat? Az kellene még csak! - fakadt ki Chalupka sértődve… -
                    Ezt a csizmát a liptói főispán viselte valamikor. Becsületemre mondom…</p>
				<p>- Hm… meghiszem… Ugye a bodonyi új kántor az úr?</p>
				<p>- Nem biz én - válaszolta Chalupka a falhoz tántorodva, mert nem volt biztos a
                    talaj lába alatt ‑, én a kántorok apja vagyok, Chalupka.</p>
				<p>- No, mindjárt gondoltam, hogy konfiskálom magam - folytatá Filcsik zavartalanul,
                    megint elhibázva a latin szót -, de ha kántorok apja az úr, hát én ugyan mi
                    vagyok akkor? Mert olyan kántor született itt ma, hogy a torkával agyonordítaná
                    az orgonát is… annak tartjuk most a keresztelőjét. Ha aludni akar az úr, hát
                    menjen isten hírével odább, de ha enni-inni akar az úr, akkor kerüljön beljebb
                    kegyelmed.</p>
				<p>Így jutott be a mi Chalupkánk a kis Laczkó Gábor protekciójából abba a derék
                    körbe, hol fölváltva Laczkó Boldizsár uram és Piry Barnabásné asszonyom vitte a
                    szót a pecsenyékkel, kalácsokkal és boroskancsókkal rakott asztalnál.</p>
				<p>De csak addig vitték biz ők a szót, míg Chalupka bácsi át nem melegedett, míg
                    egy-két pohár jó bor rendbe nem hozta a werkjét, s míg ki nem ismerte a
                    helyzetet. Mikor aztán a kezében voltak a kulcsok, kinek-kinek a lelke titkos
                    fiókjához (hiszen különben is nyitva van ilyen víg keresztelőben minden fiók), ő
                    lett a szószóló, s hatalmas képzelő tehetségével arany várat épített azonnal a
                    szájasabbaknak.</p>
				<p>Piryné asszonyom azon panaszkodott, hogy a leányával úgy bántak tavaly a kékkői
                    búcsún a gróf Csorvády gazdatisztjei, mint valami szobalánnyal. Pedig eb ura
                    kurta! Tanulhatnának egy kis emberséget. Hiszen mik ők? Cselédek, semmi egyéb.
                    Egy nagy úrnak a cselédei. A leány mégiscsak nemes szülők gyermeke (Piryné
                    megboldogult első férjétől, Laczkó Gáspártól való), akinek, ha nincsenek is
                    majorságai, de azalatt is nő az enni-inni, ruházkodni valója, amíg alszik. S ez
                    mégiscsak valami. Aztán nézze meg azt a lányt akárki, aztán nézze meg valaki
                    utána a majomképű Csorvády komteszeket, hát csak ugye mégis nagy különbség!…</p>
				<p>Toldy Mihály uram (hogy mindenütt ott van ez az ember, ahol Piryné) persze híven
                    bólingatott mindenik szavának.</p>
				<p>A vén Chalupka is mindjárt elindítá mosolygó szemeit a leány felé, aki ott állt a
                    Laczkó Boldizsárné vállára hajolva, s így szólott fontoskodva:</p>
				<p>- Ezt nézték le a Csorvády gazdatisztek? Ezt az aranyosat? Hej húgom, húgom, ha
                    az enyim volna, beh gazdagok is lennénk mindjárt én is, maga is… mindnyájan.</p>
				<p>Az egész társaság Chalupkára nézett, hogy talán kincset tud valahol, mesék
                    hőseivel elásottat, amelyről egy ilyen ártatlan fehér kéz valami bűvös mondattal
                    fel tudná emelni az átokkal rányomott fedelet.</p>
				<p>- Hát mit csinálna ugyan vele? - kérdezé Piryné, közelebb húzva a székét.</p>
				<p>- Kijátszatnám.</p>
				<p>- Kit? Mit? - pattant fel Piryné haragosan. - Az én Zsófi lányomat?</p>
				<p>- Igenis, kijátszatnám. De tessék engem meghallgatni. Mert ez nagy dolog. Nagy
                    ötlet. Ezreket érő ötlet ez. Éppen most jutott eszembe. Szinte halálos vétek
                    elmondani annyi szem közt.</p>
				<p>- De csak hadd halljuk - sürgette Laczkó Boldizsár.</p>
				<p>- Tízezer jegyet bocsátanék ki, minden egyet egy máriás talléron. Azt hiszik, nem
                    fogyna el? Kapva kapnák az emberek. Ötvenével vennék a nagy urak, kivált Pesten.
                    No mármost. Tízezer jegy tízezer kemény tallér, summa-summarum: húszezer pengő
                    forint, sajniban ötvenezer.</p>
				<p>- Nagy pénz - sóhajtotta Laczkó Boldizsár, s még a pipáját is kivette az
                    agyarából.</p>
				<p>- De ez nem mese ám, hanem egészen tiszta dolog. Aki megnyerné a leányasszonyt,
                    húszezer forintos leány lenne az már azontúl, mágnásnak sem derogálhat.</p>
				<p>- Hátha valami csúf vén ember nyerné meg - ellenveté Piryné, míg maga Zsófi
                    leányasszony irult-pirult, s egészen a hátamögé húzódott Laczkónénak.</p>
				<p>- Hát nem lenne kénytelen hozzámenni. Gyerekség elcsinálni. A nyerő szívesen
                    elállna öt-hatezer forintért a jogától, s a leányasszonynak még mindig maradna
                    tizenötezer.</p>
				<p>- Nagy fantaszta maga barátom - jegyzé meg a csizmadia pártfogói hangon, a
                    Chalupka vállait megveregetve, mialatt Piryné édes kedvteléssel simogatta meg a
                    húszezer forintos szépséget.</p>
				<p>- No, no, te kis bolondom; ne pityeregj hát - mondá nyájaskodva - ne fél, nem
                    játszalak ki… hiszen csak beszélgetünk… ámbátor…</p>
				<p>- Bizony pedig nem kell az okos tanácsot megvetni - vélte Boldizsár úr -, nem is
                    olyan egészen bolond dolog azt, mint ahogy gondolná az ember.</p>
				<p>És felhörpentett, a nyelvével csettengetve, egy öblös poharat.</p>
				<p>Aztán a felesége, egy halovány, szenvedő arcú sugár asszony felé fordult.</p>
				<p>- Teringette, Borbála… ha nem volnék ilyen kopasz, amilyen vagyok, s ha te nem
                    volnál a nyakamon, teringette, én megcsinálnám azt a bolondságot, hogy
                    kijátszatnám magam.</p>
				<p>- Ugyan ki tenne rád? - viszonzá neje szelíd mosollyal.</p>
				<p>- Ki? Mindenki.</p>
				<p>S ezzel megint felhajtott egy poharat, s odaütötte azt rokonszenve jeléül a
                    Chalupkáéhoz. A korhelyek gyorsan találnak rá egymásra.</p>
				<p>- Nekem tetszik a terv - ismétlé -, nekem nagyon tetszik. Hiszen ne nőtt volna
                    csak olyan nagyra a homlokom!</p>
				<p>- Nem baj az! Szerencse az, szomszéd uram - bizonykodott Chalupka. - Minden
                    szerencse az okos ember kezében, mert a sár is arannyá válik abban. A kopasz fej
                    is olyan jó matéria a pénzcsinálásra, mint minden egyéb. Az is olyan aranybánya,
                    mint a szépség.</p>
				<p>- Ne bolondozzon az úr… mert megharagszom.</p>
				<p>- A színigazságot beszélem. Vegyük csak teszem azt…</p>
				<p>- Igen, vegyük… - hebegte Laczkó.</p>
				<p>Az asztalra könyökölt, szemei mereven tapadtak a nagy tervezőre, mindkettőnek a
                    szájából füstmacskák gomolyodtak, de ez aranyfüstté változott körülöttük, s
                    vitte őket maga után, messze, messze, ahová ő ment, a felhőkbe.</p>
				<p>- Mondjuk például, hogy van a világon százezer kopasz ember. Ha nem több van. Én
                    magam is többet láttam már. Maradjunk mégis a százezer mellett a számításnak
                    miatta. Ez a sok kopasz ember, mind restelli az állapotát, még amelyik nem
                    árulja is el.</p>
				<p>- Persze, hogy restelli.</p>
				<p>- Ha már most akadna egy ember, aki kiállna azzal a tervvel, hogy: »Íme,
                    hallgassatok ide kopaszok, én mindnyájatoknak hajat növesztek, de erre a célra
                    egyesülnötök kell. Egy egyletet csinálok, amelybe minden ember befizetne egy
                    forintot. Egy forint csak nem sok, ugye?«</p>
				<p>- Nem sok, de nem látom be - hogy hol itt a haj?</p>
				<p>- Csak türelem. Majd kikunkorodik az mindjárt. Százezer ember után százezer
                    forintunk van. Ezt a rengeteg summát ekkor elvisszük Pestre a tekintetes tudós
                    akadémiához. Most nem régen csinálta azt meg valami Széchenyi István. Aki tudós
                    ember van, az mind ott ül, s örökké azon töri a fejét, milyen bölcsességet
                    fundáljon ki. Ezeknek vinnénk a százezer forintot, hogy írassanak nekünk azért
                    egy könyvet.</p>
				<p>- No, ugyan nagy bolondot cselekednénk, hallja az úr - szörnyűködött Laczkó
                    Boldizsár uram, s mogyorónyi izzadságcsöppek gyöngyöztek a homlokán.</p>
				<p>- Márpedig mégis azt tenném én. Hanem tudja-e kegyelmed, miről szólna a könyv?
                    Arról szólna, miképp, milyen szerekkel lehet hajzatot növeszteni a kopasz
                    homlokokra? Az lenne az okos és híres munka. A világ legnagyobb tudósa írná,
                    mert százezer forint megérdemli a fáradságot. S még ha semmit se érne is, az
                    egész világ hinné, hogy a százezer forintot nem ingyen dobták ki, színültig
                    tudomány annak minden betűje. Ezt a könyvet, elhiheti, az a százezer kopasz
                    ember mind szívesen venné meg tőlünk - két forinton.</p>
				<p>- Ahá… persze - szólt Boldizsár úr, s ripacsos arcát mennyei világosság derűje
                    önté el. - Kapitális gondolat… pompás!</p>
				<p>- De még ez mind csak semmi - nyújtogatta hosszabbra a Boldizsár uram álmait
                    Chalupka. - A java, az igazi nyereség csak most jön még. Van-e kegyelmednek
                    valami földbirtoka?</p>
				<p>- Van. Hogyne volna? Ott a káposztás földem a Kis-hegy alatt, meg az ugar. Innen
                    is meglátnánk az ablakból, ha sötét nem volna, no, de majd megmutatom holnap
                    kegyelmednek… azaz, hogy mit teketóriázzunk annyit, látom, becsületes emberek
                    vagyunk mind a ketten… legyünk ezentúl egymással pertu!</p>
				<p>Összecsókolóztak, s egymás keresztbe öltött karján keresztül kiitták a poharakat
                    körömig. Mert ezzel a ceremóniával kezdődik Pribolyon a barátság.</p>
				<p>- Hogy hát mit is akartál még mondani?</p>
				<p>- Nyilvánvaló az pajtás, hogy a könyvben…</p>
				<p>- Az én földeimről beszéltél.</p>
				<p>- Mindjárt oda kerülök, cimbora - biztatta meg Chalupka. - A könyvben lesz ám
                    azonfelül valami szer ajánlva, valami kenőcs, vagy jófűolaj. Egyszóval, az, ami
                    lesz. S itt a kincs, komám, itt. Azt a szert mi árulnánk, egyedül mi. A te
                    földeidre kemencéket állítanánk, s katlanokban főznénk a kopaszság elleni
                    vizikátorokat. A sok kopasz ember meg hordaná érte az aranyat ész nélkül.</p>
				<p>Mintha rózsaszín felhők vennék el a látást Laczkó Boldizsár elől, megtörülgette
                    szemeit erősen a könyökével, aztán felsóhajtott:</p>
				<p>- Hát tegyük meg… csináljuk meg a dolgot.</p>
				<p>S felkelt, izgatottan járt fel s alá a szobában, míg kopasz fején az a néhány ősz
                    hajszál felfelé meredezett az égnek.</p>
				<p>De már ezt nem állhatta meg szó nélkül Filcsik István.</p>
				<p>- Ugyan, ugyan te vén makktuz!… Torkodig ér a szegénység, és aranyhegyekről
                    álmodozol. Kell neked istennyila, nem vizikátor-kemence!</p>
				<p>S csúfondárosan hozzátette:</p>
				<p>- Ej haj! Fogjék kend gyíkot ha nincs!</p>
				<p>Szegény Laczkó Boldizsárné ellenben szomorúan súgta Pirynének:</p>
				<p>- Ilyen, mindenben ilyen… Benne van az a szerencsétlen Laczkó-vér. Mácsik
                    rontotta el valamennyit.</p>
			</div>
			<div type="chapter">
				<head>VI. FEJEZET</head>
				<head>A MÁCSIK NAGY EREJE</head>
				<p>Bizony Mácsik rontotta el a Laczkókat. Az ő nagyravágyásán csúszott el az esze,
                    akié kificamodott.</p>
				<p>Furcsa eset volna - így tűnődött Filcsik -, hogy egyetlen félrement
                    csizmasaroktól egyszerre görbe legyen minden csizmának a sarka.</p>
				<p>Hanem tréfa ide, tréfa oda, hiszen szó fér a dologhoz, de mihez nem fér a
                    világon? Mégis meg kell adni, hogy hatalmas ember Mácsik György. Be derék
                    asszony volt, ki világra hozta!</p>
				<p>Aztán nem lehet azt buboréknak venni, amit ő kifundál. Ütött is elég zajt a
                    pribolyi konferencia az egész környéken. Még a vármegyeházba is eljutott a
                    szele. A vicispán csak nevette, hanem a főszolgabíró, tekintetes Biky László
                    uram azt mondta, nem tudom igaz-e: »Te János, (mert János a tekintetes alispán
                    úr keresztneve) láttál-e már valamikor kováspisztolyt, mert kutya ám az is, ha
                    elsül.«</p>
				<p>Mire aztán az alispán úr azt felelte volna mosolyogva: »Édes Lacikám, az egyszeri
                    ember is azt mondta Jónásról, hogy ő nyelte el a cethalat, hanem ha gondolkozott
                    volna fölötte, mindjárt belátta volna, hogy az lehetetlen.«</p>
				<p>Beszélhettek azonban megyetartó uraimék akármit, megvolt, ott volt a világra
                    szóló kázus, amelyhez fogható talán még sohase történt ezen a planétán.</p>
				<p>Megtelt a Mácsik udvara tarkabarka néppel, de úgy, hogy nem volt hova ültetni az
                    atyafiakat. Még a szakajtókat is felfordították, s azokra ültek. Persze mind
                    odalett, pedig csak a minap vették a lesti tótoktól, újdonatúj gyönyörű
                    szakajtók voltak.</p>
				<p>Uramfia, mekkora sáskahad ez! Azt hinné az ember, hogy egy idevándorlott falu,
                    pedig csak a Laczkók és a Laczkó-anyák a fiaikkal. Soha ilyen elevenséget,
                    zsibongást! Hogy rikácsolnak, sivítanak, zajonganak ezek az apróságok! Ketten
                    felmásztak a kazal tetejére, onnan csúszkálnak le vakmerően.</p>
				<p>- Ejnye akasztófáravalók, jöttök le mindjárt onnan! Hátha éppen a jövendőbeli
                    vicispán töri ki a nyakát valamelyitekben!</p>
				<p>Egy másik csoport összeverekedett a tyúkólnál, hol a Suska Mihály szarujából
                    kilopták a fenőkövet, s most ökölharcot folytatnak érte. Szerencse, hogy nincs
                    itthon Suska, mert az közibök csördítene.</p>
				<p>Azaz, hogy nem szerencse, mert éppen az a baj. Ha Suska itthon volna, mindjárt
                    meg lehetne kezdeni a választógyűlést, mivelhogy a familia legnevezetesebb
                    tagját, a megyei esküdtet kivéve, akiért Suska kocsin ment a városba, együtt
                    vannak mindnyájan, vők, sógorok, oldalrokonok, apák, fiak, unokák, mind, aki
                    csak jusst formálhat a pörhöz. Még Laczkó Boldizsár is eljött a nejével, s
                    akárhogy szeretné is onnan kinézni Laczkó Kristóf, de bizony nem tágít, annál is
                    kevésbé, mert Chalupka nagy kegyébe fogadta egy hét óta a korhely kollárt, s
                    most is kimutatja irányában a jó pajtásságot, mert a nagy kulacsot, melynek ő a
                    kezelője, a gazda nevében kétszer is neki viszi előbb, míg egy-egy mágnás
                    Laczkó, akinek a fizonómiája nem tetszik Chalupkának, nyelheti a száraz
                    kortyokat.</p>
				<p>- Hát a Gábor gyereket hol hagytad?</p>
				<p>- Csak láb alatt lenne itt - feleli Boldizsár kelletlenül.</p>
				<p>Mikor újra visszatér Chalupka a kulaccsal (az asszonyoknak maga Mácsikné
                    asszonyom hordott körbe mákos patkót és malomkalácsot), megint csak
                    megszólította Boldizsárt fejvakarva:</p>
				<p>- Úgy restellem, úgy bánt, hogy nincs itt az a fiú. Megszerettem a kópét… ki
                    tudja… hátha szerencséje lenne.</p>
				<p>- Ugyan hagyd el, kérlek. Hiszen csak nem tehetem magam nevetségessé. Kinek
                    kellene? Megfojtanák egy kanál vízben.</p>
				<p>Boldizsárnének, ki szomorúan ült egy elfűrészelt gerendán a férje mellett,
                    kicsordult szemeiből a könny e szavakra.</p>
				<p>- No, hát te mit pityeregsz itt? - förmedt rá. - Még szégyent hozol itt a
                    nyakamra. Törüld ki mindjárt a szemedet a keszkenőddel, és emeld fel fejedet
                    magasra. Légy kevély te is!</p>
				<p>De a szegény asszony csak nem tudott kevély lenni sehogysem.</p>
				<p>- Látod, Boldizsár! Úgy fáj a szívem, hogy mi olyan utolsók vagyunk.</p>
				<p>- Utolsók, he? Miféle utolsók? Ne dühösíts, Borbála, ne költögesd bennem a
                    tigrist, azt mondom.</p>
				<p>- Nem magamért, Boldizsár, nem… érted sem… hanem azért a szegény fiunkért.</p>
				<p>S hangos zokogásba tört ki.</p>
				<p>- A többi anyák gyermekei mind itt vannak, itt játszanak, ünnepiesen felöltözve,
                    mind boldogak… mind reménykednek. Mi el sem hozhattuk szegény Gábriskámat,
                    mintha szégyenlenők. Megreped a szívem, Boldizsár, ha rágondolok…</p>
				<p>- Asszony - fortyant föl Boldizsár -, téged a nagyravágyás kínoz!</p>
				<p>- Nem, nem kínoz engem - felelte Borbála szerényen -, tudom én, hogy csak egyet
                    érhet a szerencse harminc-negyven közül, s hogy a fiú rossz magaviseletű, de meg
                    nem is született ilyen nagy tisztességre! Az kínoz engem, hogy becsületes
                    gúnyája sincs, hogy ki van lökve a tisztességes szülők gyermekei közül, mintha
                    valami korcs lenne…</p>
				<p>- Pedig Laczkó-vér, igazi pompás Laczkó-vér - dünnyögi Boldizsár szíven találva,
                    s most ő is elérzékenyült. - Igazad van, Borbála, nem kellett volna lutriba
                    tennem a két forintot, amit a gyereknek szántál a kis ujjasra, amit egész télen
                    varrásoddal szereztél keservesen. Igazad van, ha sírsz, Borbála. Komisz ember
                    vagyok, igenis.</p>
				<p>Most aztán Laczkóné asszonyom csakugyan megtörülgette a nedves arcát, s elkezdett
                    a könnyein keresztül mosolyogni, s ő vigasztalta a megpuhult férjet: ne
                    búsuljon, még tán jobb is, hogy itt nincs a fiú, amilyen pajkos, még valami
                    csínyt követne el. Nem tudom, mit keresne itt? Őt úgyse választanák meg. Ha
                    pedig lesz valami ebből a békési pörből, hát csakúgy meglesz abban az ő jussa,
                    mintha talpig tafota bársonyban ült volna itt, magának nemzetes Mácsik György
                    uramnak az ölében.</p>
				<p>Ezalatt pedig mindinkább türelmetlenebbek lettek a családtagok, hogy hol késik
                    annyi ideig tekintetes… igenis tekintetes Laczkó Ferencz uram, az esküdt, csak
                    már jönne, hadd kezdődnék meg a plena sessio.</p>
				<p>- Talán nélküle is meg lehetne kezdeni - mondák némelyek.</p>
				<p>- Várjuk be mindenáron - vélekedének mások -, mert hát mégiscsak ő a család
                    feje.</p>
				<p>- No, nem éppen, éppen - véleményezte a hízelkedő Laczkó Pálné.</p>
				<p>- Pedig bizony ő vitte eddig a legtöbbre - vágott közbe kardosan Laczkó Dénesné
                    -, tekintetes úr. Punktum.</p>
				<p>- Az meglehet, hogy punktum - súgja a fülébe Nagy Miklós uram, Laczkó Piroska
                    férje -, de küldheti is már most haza kigyelmed a Gyuszi fiút. Ha ennyibe
                    vagyunk, kár volt olyan tisztára megmosdatni…</p>
				<p>A szabadszájú asszonyság nagy szemet meresztett rá:</p>
				<p>- Nézzen hát hátra, nénémasszony - súgta magyarázólag.</p>
				<p>Hát amint hátranézett, maga Mácsik uram állott a háta mögött, komoran összevont
                    szemölddel…</p>
				<p>- Hát persze, hogy tekintetes úr - mondá csendesen - már amicsodás. Hanem ma mi
                    azért vagyunk itt, sógorasszony, hogy egy nagyságos urat csináljunk.</p>
				<p>Dénesné megszeppent, de mint a megtaposott kígyó, ha összeszedi magát, még csak
                    elevenebb lett.</p>
				<p>- Tekintetes Laczkó Ferenc úrnak, ha jól tudom, van egy arravaló derék fiacskája
                    is.</p>
				<p>- Talán bizony a sógorasszony volt a pesztonkája valamikor, hogy olyan nagyon jól
                    tudja.</p>
				<p>No, ez aztán olyan vágás volt, hogy beleszédült a szegény Dénesné, mert a rossz
                    világ azt pletykázta, hogy valamikor közönséges pesztonka volt gyerekek mellett
                    Borsod megyei úriházaknál. Ott ösmerkedett volna meg Laczkó Dénessel. Hanem
                    természetesen, sohasem mondta így se az egyik, se a másik a nagyralátó család
                    előtt.</p>
				<p>Végre, éppen jókor megérkezett Laczkó Ferenc a fiával, egy vöröses hajú köpcös
                    gyerekkel, akit, leugorván Ferenc úr a fürhérces kocsiról, gyöngéd
                    kényeztetéssel sietett levenni, s mint valami fababát állított talpra a földön,
                    a ruháit is helyre rángatván. Hogy nem szégyenli magát a léha kamasz!</p>
				<p>- Szeplős! - susogja Laczkó Pálné özvegy Huszár Jánosnénak, szül. Laczkó
                    Zsófiának, aki anyósa volt Filcsiknek, és alig látott már valamit.</p>
				<p>- Ostoba arca van - súgta Laczkó Pálnénak Laczkó Antalné.</p>
				<p>- S mégis vicispán lesz… majd meglássa.</p>
				<p>- Nem hiszem - rázta piros-főkötős fejét Antalné. - Nézd csak, nézd lelkem
                    Mácsikot, amint kezet csókol neki a fiú, egy csöpp nyájasság se látszik az
                    arcán.</p>
				<p>A »tekintetes Laczkó« maga is összecsókolózott a »nagy pribolyival«, s azután is
                    sokáig rázták az egymás kezét.</p>
				<p>- Jó út volt? - kérdé Mácsik kurtán.</p>
				<p>- Jó volt, kedves Györgyöm. Pompásan jöttek a lovaid. Károlykám most tette
                    először ezt az utat. Sohase volt még itt a család fészkében. Mondtam is neki
                    útközben: »Hallod-e gyerek, ez az a hely, ahol talpunk meg van vetve. Az ősapáid
                    csontjai itt vannak fiam«. Okos gyerek, teringette, több esze van már most is,
                    mint a rozsnyói káptalannak. Tudod, mit mondott nekem erre? No, találd ki! Vagy
                    hát elmondom magam. Azt mondja nekem az a gaz kópé: hogy mit csináljon hát ő
                    azokkal a nagyapai csontokkal? Hahaha! Ilyen gyerek barátom… ilyen érettség,
                    kedves Györgyöm! Ez aztán tudja ám már ma is, hogy praktikusnak kell lenni az
                    embernek… Hej Károly! Károlyka! Gyere édes magzatom.</p>
				<p>Kézen fogta, s körülvezetgette az atyafiak között, s mindenütt tudott valami jót
                    elmondani az aranyos csemete kitűnő tulajdonságairól.</p>
				<p>Az aranyos csemete pedig unta ezt a nagy ceremóniát, s félrebiggyesztvén száját,
                    ki akarta húzni a kezét az apjáéból.</p>
				<p>- Eressz!</p>
				<p>- No, jó, jó… eredj, majd a Filcsik bácsi megmutogat neked mindent az udvaron.
                    Vigyázz rá, István fiam, valami baja ne essék a kis mókuskának.</p>
				<p>S Filcsik Istvánnak meggyűlt a dolga a vicispánjelölttel, ki iránt már előre is
                    nagy tiszteletet és elnézést tanúsítottak mindenfelé, mert Károlykának
                    mindenféle szeszélyes kívánságai támadtak.</p>
				<p>Alighogy megpillantotta a malacólak mellett a Mácsikné gyöngytyúkját,
                    ráripakodott Filcsikre:</p>
				<p>- Fogja meg nekem azt a madarat!</p>
				<p>Mit volt mit tenni Filcsiknek, dacára az újdonatúj dolmánynak és nadrágnak,
                    nekiiramodott a fürge állatnak, s kétszer-háromszor orra bukott a nagy
                    szaladgálásban, mert a semmirevaló nem hallgatott a hívogató nyájas
                    szavakra.</p>
				<p>- Cip, cip, cip! Ne fuss már édes mézem… No, megállj! Hogy a görény torka legyen
                    az országútad, te betyár!</p>
				<p>Végre mégis elfogta a sövényben, s mint ahogy illik, átadta hódolattal a nagy
                    reményű úrficskának, ki azt a lábánál fogva lógatván le, Mácsikné asszonyom
                    ingerült közbeszólását involválta…</p>
				<p>- Ereszd le azt a tyúkomat, te gyerek, mert mindjárt meghúzom a füledet. No,
                    nézze meg az ember! Még nem vagy ám vicispán.</p>
				<p>Mire a kis Károlyka elpityeredett, s félénken eresztette el a pihegő szárnyas
                    állatot.</p>
				<p>- No, ne sírjon hát… - vigasztalta Filcsik -, nézze, milyen szép galambdúc, ott
                    röpködnek a gatyás galambok… Nézze, milyen gyönyörű vályú, ide járnak inni a kis
                    libácskák.</p>
				<p>A fiú megnézte a vályút, s azt mondta Filcsiknek nyafogó hangon, ideges
                    türelmetlenséggel:</p>
				<p>- Fordítsa fel!</p>
				<p>Filcsik nekihajlott, s felfordította a kis vályút; a víz kiömlött belőle, s
                    lassan-lassan terjedt a homokos udvaron.</p>
				<p>- Valóságos mappa - kiáltá Laczkó Ferenc lelkesedéssel. - Nézzék csak
                    kegyelmetek. Akármi legyek, ha nem olyan formájú, mint Békés vármegye
                    térképe!</p>
				<p>- Ühüm… Körülbelül - szólt Laczkó Kristóf.</p>
				<p>- Jó jel! Ez aztán jó jel, teringette - hajtotta élénk felindulással a boldog
                    apa. - Ember vagy fiacskám. Te fogod megszerezni nekünk azt a vármegyét. Olyan
                    igaz, mint ahogy itt állok.</p>
				<p>A vérszemet kapott kis Laczkó most a borítókosarat vette észre.</p>
				<p>- Fordítsa fel a kosarat! - szólt Filcsiknek, azt is felfordította neki.</p>
				<p>Károly úrfi erre már egy nagyot gondolt.</p>
				<p>- Fordítsa fel a házat! - kiáltá türelmetlenül.</p>
				<p>A körülállók elnevették magukat, némelyek pedig összesúgtak: »Ni, a kis zsarnok!
                    Hóbortos kölyök! Tele van szeszélyekkel, el van hibázva a nevelése. De iszen
                    kuruc legény lesz abból, ugyancsak merész kívánságai vannak. No, Filcsik öcsém,
                    fordítsd fel a teens úrfinak az épületet!« Ezt az utóbbit Mácsik kiáltotta. Volt
                    benne, úgy látszik, egy kis gúny is.</p>
				<p>Hanem hát az épületet bizony Filcsik sem tudta felfordítani, amire nagyon
                    elkeseredett Károly úrfi, s végigvágván magát makrancosan a földön, elkezdett
                    keservesen bőgni.</p>
				<p>- Nem leszel vicispán - sziszegé Laczkó Márton - hempereghetsz már… nem leszel
                    már te semmi.</p>
				<p>De e mosolyt ébresztő epizód éppen nem vont le semmit abból a méltóságos
                    komolyságból, mellyel most Mácsik szólalt fel ilyeténképpen:</p>
				<p>- Nemes, nemzetes és vitézlő família! Minden ember tudja miféle járatban vagyunk
                    itt.</p>
				<p>- Halljuk! Halljuk!</p>
				<p>- Valamint a terebélyes fa, azonképpen e família. Látható az ő dereka, láthatók
                    gyökerei, gallyai, rügyei. De miként Isten ő szent felsége is úgy okoskodott,
                    meg akarván teremteni mindeneket, amelyek vagynak, s megalkotá vala
                    legeslegelőbb a földet, azaz a fundamentumot, ahová egyéb alkotásait lerakja,
                    úgy nekünk gyarló földi férgeknek is illendő dolog lészen mindenekelőtt megadni
                    a fundamentumot, ahol a vitézlő fa… (csendesen legyenek kegyelmetek ott hátul,
                    ha én beszélek), mondom, amely fundamentumon ez a fa megnőhessen, s
                    mennybélieknek és földieknek tetsző gyümölcsöket produkálhasson.</p>
				<p>- Istenem, de jeles, de jeles! - s könnye csordult ki a süket Laczkó Miklósnak.
                    Pedig nem hallott belőle a gazember egy szót sem.</p>
				<p>- Mindezeknél fogva lássunk hozzá proprimo a jövendőbeli vice-ispány
                    megválasztásához.</p>
				<p>Zagyva kiáltások hangzottak fel. Éljen Laczkó Jancsi. Nem kell. Éljen Laczkó
                    Gyuszi. Kiáltsátok a Gyuszi! Gyuszi! Gyuszi! Gida! Azért is a Laczkó Gida. Egy
                    vékony női hang az ölfarakás mögül Károlyt kiáltott. De még más nevek is
                    vegyültek az élénk zsivajba elenyészőn.</p>
				<p>Mácsik túldörögte a zajt. A bölcsesség korbácsával megcsapta azt a vadállatot,
                    melynek önzés a neve, és az szép csendesen összezsugorodott, mint a sün.</p>
				<p>- Nem úgy! Hohó vitézlő nemes urak! Itt nem komédiázunk, de latba vetjük,
                    megfontoljuk amit cselekszünk. Mert nem pókot akarunk hizlalni, hanem fiók
                    sasnak nevelünk szárnyakat. Nem igazi vármegye ez még, ahol azt nézik, melyik
                    malac ki ökre, itt csak providencia segít. Az a kérdés, okos-e a fiúcska, akit
                    választunk, egészséges-e, milyenek a hajlamai; szelíd ne legyen, mert félős,
                    anyámasszony katonája lesz, vad se legyen, mert kígyót nevelhetünk benne a
                    kebelünkön. Nem árt, ha csinos egy kicsit, mert a kellemes arc jó ajánló, de
                    rossz, ha nagyon szép, mert az asszonyok teszik rá a kezüket, ha megnő. El nem
                    kerülhetné sehogy sem. S jaj annak, akit azok sokat cirógatnak. Higgyék meg
                    nekem kegyelmetek, az acél is puha bársonnyá válnék ujjaik közt. - Mindenre ki
                    kell terjedni a figyelmünknek. Mit tud, milyen a hangja, mert jó szónoknak kell
                    lennie, milyen a melle, a testalkata, mert megjárnánk mindnyájan, ha mikor már
                    beleköltöttünk ezreket, elvinné hamarosan valami bolond nyavalya! Sőt még azt se
                    lenne tanácsos kifelejteni, be van-e oltva, nem-e lúdtalpú, mert a lúdtalpú
                    emberek ravaszok, de még az se utolsó kérdés, milyen planéta alatt született. A
                    kos teszem azt szerencsétlen, a rák lusta, aki az ikrek alatt születik,
                    rendesen jó ember, csakhogy a jó embernek kurta az igazsága, hanem a bika, az a
                    helyes ebben az esetben… Az lenne a nekünk való.</p>
				<p>Helyeslő zúgás követte a részrehajthatlan igazság tárgyilagos szavait.</p>
				<p>- Nagy orator! - mondák a férfiak.</p>
				<p>- Tud ez mindent - sugdosták elragadtatva az asszonyok, s találgatták, kinek
                    milyen planéta alatt születtek a gyermekei.</p>
				<p>- A gyerekeket - folytatá Mácsik - nem kell eldugni. Elő velök az anyjuk köténye
                    mellől. Együtt, csomóban lássuk valamennyit, s úgy válasszuk ki aztán a nekünk
                    valót.</p>
				<p>Egy rekeszték volt az udvaron, melyet »esztrengá«-nak neveznek a juhászok. Abban
                    szokták fejni a birkákat. Az esztrenga két részből áll, az egyikből egyenkint
                    eresztgetik a juhokat a másikba, egy kis ajtón át, melynél a juhász ül a
                    zsétárral, s megfeji mielőtt elbocsátaná.</p>
				<p>Az esztrenga most üres volt. Mit is keresnének a juhok itthon ilyenkor, az édes
                    füvek hónapjában? Mikor még a hegyszakadék is olyan mint a tündérek hónalja;
                    selyem gyep benövi, s környékén birkák kolompja egész nap lezúgja mámoros méhek
                    szelíd döngését.</p>
				<p>Hát jól van, - ebbe a bolondos esztrengába hajtották be a Laczkó-gyerekeket.
                    Valami mulatságos volt így látni őket. A négy-öt éves szoknyás gyerekektől
                    kezdve, kik úgy tipegtek ott a ketrecben, mint a medvebocsok, egész a
                    tizennégy-tizenöt éves kamaszokig ment fel a sor. Nekik is tetszett ez a
                    szokatlan dolog, s mintegy megelevenedett még a nyápic vézna része is.
                    Visítottak, fütyültek és ugráltak, mint a majmok, míg a közszemle tartott.</p>
				<p>Ott künn a kapun és kerítéseken túl, csakhamar híre ment a különös állapotoknak a
                    Mácsik-udvarban, s a nyílásokon és hasadékokon átvillogtak a kíváncsi
                    tekintetek. Asszony- és gyermekraj lepte el az utcát, s abban a hiszemben, hogy
                    igazi restóráció folyik bent, nagy éljenzésekben és kurjongatásokban tört ki
                    hellyel-hellyel a tömeg. Rendre kiabálták a régebbi restórációkról fennmaradt
                    jelszavakat: »Dessewffy Pozsonyba! Szentiványi puttonyba!«</p>
				<p>De ez ugyan egy csöppet sem zavarta a nemzetes rendeket a tanácskozásukban.
                    Előhozakodtak mindennel. Elmondták, hogy a kis Laczkó Pali nyavalyatörős,
                    kifogásolták Laczkó Micu nyakán a görvélyeket, kiemelték, hogy Huszár Pista
                    tanul a legjobban, legtöbbet lehet tőle várni; igaz ugyan, hogy nem Laczkó,
                    hanem talán adoptálni lehetne. Károlyka mellett is nagy párt alakult.
                    Több-kevesebb kilátása volt még Laczkó Gyurinak, az egyik Laczkó Bandinak és
                    Laczkó Gergelynek. Különösen ezt az utóbbit támogatták nagyban a vidéki Laczkók.
                    Úgy látszik össze voltak beszélve.</p>
				<p>A disputa meglehetős ingerülten ment. Szó szóra fordult, s némelyik, mi tagadás
                    benne, fájó tyúkszemhez ért. Különösen az asszonyok közt keletkezének nagy
                    perpatvarok.</p>
				<p>- Látod, Mácsik fiam, mondtam pedig, hogy asszonyokat ne eresszünk be!</p>
				<p>Ez a Chalupka mondása volt, de ki hallotta volna azt meg a nagy zajban? Hiába
                    tréfálózott közbe-közbe: »A babiloni toronyépítés valóságos némajáték lehetett,
                    Mácsik fiam.«</p>
				<p>Maga a Mácsik fiam is elvesztette a fejét. Nem volt ez olyan könnyű dolog, amint
                    előre hitte. A bőrig ment ez a kérdés. Filcsik okosan jegyezte meg, hogy mihelyt
                    a szerencsecsizmát a lábára akarják húzni valakinek, egyszeribe mezítláb van
                    minden ember.</p>
				<p>Nem tudta, mit tegyen, ki mellé álljon. A falusi diplomata mindjárt átlátta, hogy
                    ez az a szirt, hol összetörhet a hajó, ha nem lesz elővigyázattal. Egy
                    eltévesztett lépés, s hajba kapnak valamennyien. A nagyravágyás enyve, mely
                    összetartja őket, felolvad az irigykedés közéjük dobott tüzétől, s oda a fényes
                    álom, a nagy gonddal megépített terv, mely nélkül már élni sem tudna talán.</p>
				<p>Habozott, arcáról csurgott az izzadság, s izgatottan rángatta fején a fésűt,
                    mellyel hosszú haja az akkori szokás szerint fel volt tűzve hátul.</p>
				<p>S amint így babrálna a haja között, egyszerre csak egy bőrlabda röpül be
                    kívülről, s úgy nyakon teremti a nemzetes urat, mintha akármilyen pipogya ember
                    állna azon a helyen, s nem maga a hatalmas Mácsik György, akin rajta függ minden
                    szem e pillanatban.</p>
				<p>- Ki volt az? - hörgé nagy szemeit dühösen megforgatva üregeikben.</p>
				<p>- Ki volt? - suttogják utána a Laczkók, elsápadva a megbotránkozástól, s
                    egyszerre félbenmarad minden disputa. Olyan csend lett, mint a templomban. Az
                    emberek szíve elszorult. Mi fog vajon történni? Ez mégis borzasztó dolog. Milyen
                    szerencse, hogy nem kő volt. Jaj annak, aki elkövette a merényletet.</p>
				<p>A hívebbek felugráltak, s töredezett felkiáltások keletkezének. No, megállj!
                    Honnan dobták? Majd megkerítem a gazembert! Ki tudja, hol van az már? Volt esze,
                    hogy elszaladjon.</p>
				<p>De nem volt, sőt nem is kellett előkeríteni, amott mászik be maga a vakmerő
                    tettes a palánkon, s beugrik fürgén… ejnye, hogy talpra esett, mint egy macska.
                    Nini, nini az biz a Laczkó Gábris!</p>
				<p>- Te dobtad be a labdát - riadt rá Laczkó Mihály felbőszülve.</p>
				<p>- Én hát. Eljöttem érte - felelte az bátran. - Kinél van? Kegyelmed találta
                    meg?</p>
				<p>Nem biz azt. Maga Mácsik uram hajolt le érte, s fölvette a létra mellől, ahová
                    gurult. Mire feltekintett, Laczkó Boldizsárné állott előtte összetett
                    kezekkel.</p>
				<p>- Legyen irgalmas iránta. Nem akarta. Mit tudja ő, kit dob meg vele?</p>
				<p>- Ej, hagyjon békén! - szólt Mácsik durván kezével intve távozást. - Mit pityereg
                    itt? Hát csak gyere ide te kölyök. Majd megtanítlak én móresre.</p>
				<p>A kis Gábor nem mondatta magának kétszer, odalépett hozzá azzal a
                    gyerek-hetykességgel, mely olyan jól áll ezeknek az apró emberpalántáknak.</p>
				<p>- Adja ide a labdámat, mert az enyim.</p>
				<p>- Ejnye forgós… hát még ide mersz jönni, te babszem, te…</p>
				<p>S fölemelte rettentő öklét, hogy megüsse, de a gyerek mint egy gyík, ügyesen
                    kisiklott az ütés elől, s a kézcsuklójával úgy hasba vágta váratlanul, hogy a
                    hatalmas ember vérvörös lett, s meglepetésében kiejtette kezéből a labdát.</p>
				<p>Az elszörnyűködés moraja zúgott fel. Laczkó Boldizsárné felsikoltott és elájult.
                    Bánták is azt most. Még a lélegzetét is elfojtotta mindenki, s arra ügyelt, mi
                    lesz ebből a rettenetes esetből.</p>
				<p>S ím az lett, hogy a nagy Mácsik szemeinek haragos tüze egyszerre derült melegítő
                    fénnyé vált, s méltóság ömlött el ólomszín arcán.</p>
				<p>- Ember vagy, fiú! - mondá, s hangja hatalmasan, ünnepiesen csengett, mint a
                    harang. - Isten ujja volt! Ez a fiú lesz a vicispán ebben a vármegyében. Isten
                    engem úgy segéljen.</p>
				<p>A meglepetés fölszisszenése s azután egy éljen kiáltás hangzott fel, aminőt még
                    nem hallott soha a Mácsik-udvar. A Laczkók felvillanyozva s nagy tömegbe
                    verődve, csörtettek Mácsik felé, kalapjaikat emelgetve, az asszonyok a kendőiket
                    lobogtatták, a gyerekek mindenféle vékony hangokon ordítottak bele az általános
                    tumultusba. Filcsik és Laczkó Mihály, aki még előbb meg akarta verni a kis
                    Gábort, odarohantak hozzá és fölemelték a vállaikra, ahogy a diétai követeket és
                    az igazi vicispánokat szokás. Gábor rúgott, kapált a lábaival, karmolt az
                    ujjaival, de már ezt most mind tűrni kellett tisztességtudásból. A szűnni nem
                    akaró rivalgásnak »Éljen Laczkó Gábor« szárnya kelt, s átröpült a kapun is, ahol
                    a csőcselék dörögte vissza. Laczkó Boldizsárné csendesen zokogott a nagy
                    akácfához támaszkodva, maga Boldizsár pedig stentori hangon biztatta
                    mindnyájuknak a feje fölött:</p>
				<p>- Köszönd meg, édes fiacskám, köszönd meg… csapj nekik egy dikciót, nosza
                    fiacskám… hiszen tudod, hogy kell, hiszen hallhattad az apádtól.</p>
				<p>Chalupka ezalatt odafurakodott Mácsikhoz, s szelíden oldalba döfte.</p>
				<p>- Ember vagy, Mácsik. Nagy vagy. Már féltettelek. Ötleteid vannak, Mácsik.
                    Beösmerem. Ezt most már megcsináltuk. Becsüllek.</p>
				<p>Mindenki át volt hatva a lelkesedéstől és örömtől, csak maga az ünnepelt nem, ki
                    míg diadallal körülhordozták, sehogy se bírta átérteni, mit csinálnak vele.</p>
				<p>- Eresszenek el - könyörgött -, eresszenek a pajtásaim közé. Jaj, mindjárt
                    harapok, ha nem bocsátanak. Jaj, csak a bicskám itt lenne! Ugyan ne
                    bolondozzanak kegyelmetek!</p>
			</div>
			<div type="chapter">
				<head>VII. FEJEZET</head>
				<head>A GÁBOR GYEREK ŐFENSÉGE</head>
				<p>Azok pedig csak ezután kezdtek még igazán bolondozni. Egy pillanat alatt
                    megváltozott a sorsa, éppen mint az Ezeregyéjszakában a szegény arab fakírnak,
                    akit álmában átöltöztetnek kalifának. A kis szurtos, megvetett fiúból egy
                    miatyánk alatt hatalom lett, a Laczkó-család szemefénye, bálványa, aki előtt meg
                    kellett hajolni mindenkinek.</p>
				<p>Mácsik György önmegtagadása mindenkit meghódított. A nagy lelkierő imponál. Sőt
                    még kevesebb, a nagy lelkierőnek a látszata is elegendő, hogy magával ragadja a
                    tömeget, mely mindig azt bámulja meg, ami szokatlan, ami váratlanul jön.</p>
				<p>Senki se ellenkezett többé, mihelyt ki volt kiáltva a jövendőbeli alispán.
                    Szépnek, helyesnek találták így érvényre emelve azt a gondolatot, hogy a szegény
                    kollár fia legyen az első felettük, mert életrevaló. Hiszen végre is Laczkó-vér
                    foly az ereiben, s a híres Kinizsi Pál is csak egy molnárlegény volt, a
                    krónikásoknak az ő csácsogásai szerint.</p>
				<p>Az öreg galambősz Laczkó Márton, aki teljes erejéből Huszár Pista mellett volt,
                    odament a gyerekhez, mikor az végre kibontakozott az ovációkból, s kiterjesztvén
                    felette reszkető karjait, levett kalappal megáldotta.</p>
				<p>- Az isten éltesse tekintetes uramöcsémet. Valamint a sebes folyó víz virágos
                    partoknak közepette fut a tengerig, mindig nagyobbodva útközben, azonképpen
                    nagyobbodjék hírben, erőben, boldogságban, s általa e família is, mely
                    megtalálta e mai napon istennek kedvező kegyelméből Mózest, mely őt elvezeti
                    vala az ígéret földére. Ámen.</p>
				<p>Gábris csak nézte, hogy mit mókáznak vele ezek a bácsik, s csodálkozásában
                    egyszerre elnémult, szótalan lett. Az, hogy itt mindenki ránéz, mindenki vele
                    foglalkozik, meghökkentette, érezte, hogy valami rendkívüli, valami álomszerű
                    történik vele, s ez odabilincselte, ahol állt, lába a földbe gyökerezett, s
                    pajkos arca egyszerre fölvette a komolyság jellegét. Nem szaladt már ki a
                    pajtásokhoz, hanem kérdőleg, várakozólag jártatta meg nagy fekete szemeit a
                    gyülekezeten. Az öregek azt hitték, hogy ez az alispáni állás méltósága,
                    nimbusza már, pedig csak a gyermekies naiv ámulat volt.</p>
				<p>- Most aztán megvan már az alispán - mondá Mácsik. - Mindnyájan
                    belenyugosznak?</p>
				<p>- Mindnyájan.</p>
				<p>- Akkor menjünk hát tovább. Meg kell választani a tútort.</p>
				<p>- Mácsik! Mácsik! Mácsik! - Minden ajkon a Mácsik neve.</p>
				<p>Még ez se volt elég. Mácsik egy kormányzó tanácsot kívánt, mely a fiú
                    neveltetésének gondjait megossza, a pénzeket beinkasszálja, azokról számadásokat
                    készítsen, s mindennemű foglalatosságokban kezeügyében legyen, amiképp azt a
                    dekórum és a Laczkó Gábor megkívánja.</p>
				<p>Mert rang volt az, éspedig nemcsak képzeletbeli. Amint a pribolyi konferencia
                    híre szétment a vármegyében, mindenki erről beszélt. Laczkó Gábor olyan
                    emlegetett perszóna volt, mint akár egy királyi consiliarius. Hogy néz ki?
                    Igénytelen, köpcös, barna gyerek. Hány éves lehet? Most jár a tizenharmadikban.
                    Teringette, nyolc-tíz év múlva már a vármegye feje lehet. Mert ezek a
                    bocskorosok nem tréfálnak ám. Ezeknek eszük van.</p>
				<p>A vármegye oligarcha családjai a fejeiket vakarták: »Nem ér az egész alkotmányunk
                    egy pipa dohányt, ha ilyen bolondot lehet vele csinálni, pedig lehet.« Maga a
                    főispán őméltósága, ki éppen a közgyűlésre öltözködött díszmagyarba, mikor ezt a
                    hírt meghozták neki, az asztal alá vágta a kócsagtollas fövegét: »No, elhibázta
                    kend, Verbőczi uram, - hogy nem inkább ködmönöket varrt kend azalatt, míg a
                    tripartitumot komponálta.«</p>
				<p>De Mácsikékat bizony nem inkommodálta ez semmit. Sőt inkább tetszett nekik, hogy
                    félnek tőlük, s még buzgóbban láttak hozzá a leendő patrónus neveléséhez.</p>
				<p>Gáborra mindjárt másnap rátették kezöket, addig is, míg ősszel elveti Suska, mint
                    a jóféle magot, a tudományok szántóföldjébe: ő fogja elvinni Pestre, mert kisebb
                    helyen mégiscsak derogálna a családnak. A négy kevély csikót, amely vinni fogja,
                    rögtön abrakra fogták, hadd ejtődjék bámulatba nemes Pest városa, hogy kicsoda,
                    micsoda a Laczkó-nemzetség. Őszre be lehet már fogni mind a négyet, hacsak
                    karóba nem ugrik addig valamelyik, vagy a keh bele nem ártja magát. Magának
                    Gábrisnak pedig hűlt helye lett, már t. i. a réginek. Elhozták Kékkőről Csató
                    Jánosné asszonyomat, akinek a megboldogult ura a derecskei bárógyerekeknek
                    varrogatott habitusokat. Csatóné tudni fogja, mi illik, mi nem, sőt az ura
                    tudományából neki is maradt annyi, hogy a bodonyi kecskét útbaigazíthatja, mert
                    a bodonyi szabó jeles mester, kiváló okos ember, ha egyszer a tűt megfogja -
                    csak éppen az úri formátumban nem járatos, mivelhogy sohasem varrt életében
                    egyebet, mint közönséges mellényeket és nadrágokat a környék legényei számára. S
                    azok mind olyan egyformák, mint a lóherelevelek a kaszálókon.</p>
				<p>Végszámra jött a posztó, meg a finom hófehér gyócs a boltokból, négy
                    Laczkó-asszony volt kirendelve, hogy éjjel-nappal varrja a staffirungot a Gábor
                    úrfi számára. Filcsik egy sarkantyús kordován csizmát készített ajándékba, két
                    párt pedig közönséges használatra, de olyan az is, hogy a burkus princ
                    felvehetné piros pünkösd napján!</p>
				<p>Maga Laczkó Boldizsár egész napokon át ott dőzsölt a korcsmában, s pohár pohár
                    után ürült. Hiába intették, hogy ne igyék, váltig azt hajtogatta:</p>
				<p>- Hogyne innám? Mikor olyan nagy okom van. A tekintetes fiamuram egészségére kell
                    innom. Éljen az én Gáborom, meg a feleségem ura!</p>
				<p>Emiatt, csakis emiatt nem lehetett boldog Boldizsárné, ki mindennap átszaladt
                    négyszer is, megnézni Gáborkát, mit csinál a lelkem, hogy érzi magát? Örült a
                    szerencséjén, hogy úgy felvitte az isten a dolgát, de valami szomorú érzés is
                    vegyült ehhez, azért, hogy elvették tőle. És van bizonyos láthatatlan felhő,
                    mely a szerencse háta mögött ül, egy ismeretlen félelem, egy homályos rém, mely
                    a levegőben süvít, egy benső sejtés, mely a virágok illatában, méh döngésében,
                    aranyos napfény sziporkáiban is benne van. Szerető szívek azt megérzik, látják a
                    homályban is a fényt, a fényben is a homályt.</p>
				<p>Szegény Boldizsárné mindig úgy remegett, mikor a »kis király«-t szívéhez
                    szorította. Hát nem álom ez? Hát igaz ez? Nem nyílik-e meg nyomban az ajtó, hűs
                    áramlat besuhan, egy sötét alak belép, s fölrázza őket: »Takarodjatok innen!«
                    Mert ha az istenek labdáznak is, azoknak a labdája is hol fölszáll, hol leesik…
                    Labdázni másképp nem lehet.</p>
				<p>De maga a kis Gábor igen hamar beleszokott az új helyzetbe. Eleinte csodálkozott
                    egy kicsit, hogy mikor az utcán régi szokás szerint megdöngeti a gyerekeket,
                    azok nem merik visszaütni, s ha valahol ablakot tör be a parittyakővel,
                    ahelyett, hogy husángot kapna fel a tulajdonos, vagy rögöt dobna utána, mint
                    azelőtt, nyájasan mosolyog inkább, s még dióspatkóval kínálja. Tusnay uram, a
                    kántortanító, aki mindig botot emelt rá, nyájas cirógatásokkal fogja karon, s
                    tegnap amint a tanítói funduson kedve támadt Gábrisnak kiszedni az öreg
                    kőrisfáról a fészket, nem átallt maga a tudós férfiú felmászni érte, nehogy a
                    lelkére kelljen vennie azt a nagy felelősséget, ha netalán Gábornak esnék valami
                    baja.</p>
				<p>Hát persze hogy hamar meg lehetett szokni az ilyeneket. Külön szobát rendeztek be
                    neki Barosné kastélyában, hol együtt lakott Chalupkával. Mert az öreg sorsát is
                    felvitte az isten. A végrehajtó bizottság őt nevezte ki a fiú instruktorának,
                    illendő évi salláriummal. Míg itthon lesz a fiú, addig ő neveli. Annakutána is
                    azonban istápolni fogja a famíliát tanácsadásokkal, s vezetője lészen a
                    gyereknek mindenekben, ő tétetvén azért felelőssé, hogy egész csordultig
                    kiteljék benne a tudományokban való mértéke a vicispáni officiumnak. Se több
                    esze ne legyen, se kevesebb. Mert a »több« is baj. Ha netalán tán szeptemvir
                    válnék belőle, a nagy rang füstjétől könnyen nem látná aztán meg a szegény
                    famíliáját. Éppen csak vicispán legyen. Meg volt szigorúan tiltva Chalupkának,
                    hogy az elméjét magasabbra igazítsa. Mert Chalupka kinevelné azt még tán
                    nádorispánynak is, ha úgy volna az instrukcióban.</p>
				<p>Barosné maga mellé vette Bodonyba a Réky-árvát, ott volt nekik üresen a nagy
                    pribolyi ház; Chalupka úgy viselte magát benne, mintha ő lenne az ura. Játékokat
                    rendezett ott Gábornak, csinálván neki vármegyét a parasztgyerekekkel, kiket
                    kinevezett szolgabíráknak és vicenótáriusoknak, pandúroknak és rablóknak. A
                    pandúrok elfogdosták az elhagyott park fái közt elbújt rablókat, a szolgabírák
                    ítéletet hoztak fölöttük, s ilyenkor mindig Gábor elnökölt. Mácsik is
                    végignézett néhány ilyen »vármegye játékot«, s megelégedését fejezte ki a kitűnő
                    metódus felett.</p>
				<p>Így telt el a nyár. Ebédelni mind a ketten Mácsikékhoz jártak. Haza nem volt
                    szabad menni Gábornak, de ahelyett inkább Boldizsárékat hítták meg némelykor. Az
                    asztalfőn Gábor ült még akkor is, ha Mácsik köztük vacsorált. Mindennek mutatni
                    kellett, hogy ez a gyerek nagyhatalom. Dinasztiák nem őrzik oly aprólékos
                    féltékenységgel, s nem nevelik annyi gonddal a nimbuszt, mely egyetlen fejre
                    szór sugarakat, mint ez a hétszilvafás oligarcha, ki, mert uralkodni akart, nem
                    sajnálta az aranyozást - ahová odaillett. Mert ez annak a módja; királyok,
                    országkormányzó nagyurak is megtanulhatnák!</p>
				<p>Különben meg volt itt most kompolyodva az egész Priboly. Nincs annál bolondabb
                    dolog, mint mikor a fantaszták kezdenek működni. A parasztok kiokoskodták, hogy
                    Laczkó Gábrisban született meg az Antikrisztus. A kékkői százesztendős barát
                    megsúgta Mácsiknak a jeleket, amikről rá lehet ösmerni, s az, mikor meg akarta
                    ütni a fiút, amint aláhajolt, meglátta nyakán a titkos jegyet, mindjárt lehullt
                    a keze, s térdre esett. Mások még távolabb estek az igazságtól. Szerintök
                    kicserélt gyerek a Laczkó Gábris. (Hiszen emlékezhetnek rá kendtek, hogy micsoda
                    nagy feje volt szopós korában, s a szemei biz isten kékek voltak.) Mert ez a fiú
                    senki más, hanem a hollandus királynak a fia, akit üldözőbe vett a francia
                    király, a dajkája azonban megmentette, ideszaladt vele Pribolyra, s itt
                    kicserélte, sok pénzt adván Boldizsárnak (most tudódik már ki, miből ivott
                    annyit Boldizsár uram) az ő fiáért, akit aztán ehelyett nyakaztatott le a
                    francia király. Hanem most kisütött az igazság. Ráakadtak a kis princre. S a
                    hollandus király levelet írt Mácsiknak, hogy addig is királyi fényben tartsák a
                    »kis fenségest«, mandulával etessék, patyolatba járassák, míg érte jön ezer
                    vitézzel, arany hintóval. A két verzió közül ez volt a tetszetősebb, ezt hitték
                    el. Mert abból az ezer vitézből, ha idejön, a hajadon leányzóknak is juthat, sőt
                    tán nem lehetetlen, jó szemmel nézik majd azokat a menyecskék is.</p>
				<p>…De az ezer vitéz csak nem jött, csak nem jött. Később ősszel aztán hiába is jött
                    volna, mert Gábort Pestre vitték. Mácsik is vele ment… természetesen Chalupka
                    sem hiányzott, ott ült az ülésen háttal Suskának.</p>
				<p>Nagy parádéval történt az elmenetel. Nyolc családbeli férfi, köztük Laczkó Pál,
                    Filcsik István, egész a bodonyi határ legvégeig kísérték lóháton bandériumnak.
                    Suska maga új kékbeli ruhát kapott ez alkalomra ezüst gombokkal, gazdag
                    sujtásozással, a csizmájáról pedig akkora bojtok lógtak le, hogy a templombeli
                    zászlókról se különbek.</p>
				<p>Mikor a faluból kiindultak, mind összegyűltek a népek a templomsoron a Barosné
                    kastélya előtt, s míg a kis Gábor végigcsókolózott az asszonyokkal, míg
                    elbúcsúzott az anyjától, aki keservesen zokogott az udvaron, s jajveszékelve
                    kérte Mácsikot, hogy engedje őt is a fiával menni, hiszen elfér ő a kocsis
                    mellé, vagy akárhová a saroglyába (- Majd bizony kegyelmeddel csúfítjuk el a
                    virtust - förmedt rá Mácsik mogorván), addig a népek hangosan éljeneztek egész
                    utcahosszat, s látván, hogy az úrforma Laczkó-asszonyok a fehér kendőiket
                    lobogtatják, ameddig csak el nem tűnik a hegynél a könnyű kocsi, ők is
                    előszedegették, aki mihez ért, s búcsút integettek a leghatalmasabb gyereknek,
                    akit valaha anya szült.</p>
				<p>S mintha abból a nagy tisztességből és becsületből semmit sem akarnának
                    visszatenni, amit már utána nem küldhettek; a maradékot szétosztották a szülők
                    között; húsz asszony is rohant vigasztalni Boldizsárnét, hogy így, hogy úgy
                    örülnie kellene inkább, nem siratni, amiért elment. Nem lehet olyan kevély anya
                    a világon, mint ő. Boldizsár uramat pedig tízen is meginvitálták egy kis
                    búfelejtőre, ki ide, ki oda. Nagy mérgelődéssel rázogatta fejét őkelme, hogy
                    miért nem repedhet szét többfelé az ember?</p>
				<p>Mikor a bodonyi határt is elhagyták, a kastély asszonyától illendően elbúcsúzván,
                    a legutolsó hídnál (ahol az ütött orrú Szent János van) elvált a bandérium, de
                    nem előbb, míg Filcsik uram nagy elokvenciával el nem mondta ékes rigmusokban,
                    amiképp következik:</p>
				<p>
                    Látjuk, nézegetvén az idők pulzusát, Hogy bolond, ki veszni
                        hagyja az ő jussát. Odavág denique, amit ezzel mondok, Hogy a Laczkó-hadak
                        bizony nem bolondok, De ha minden Laczkó futó bolond volna, Ez a família
                        mégis okos volna (Amilyet nem látott se Bereg se Tolna), Mert ül a szekéren
                        Georgius Mácsik, S ifiú palánta, Te leszel a másik! Jobb karodat fogja,
                        isten úgy kísérjen, Haza meg ölébe hozzon vissza. Éljen!
                </p>
				<p>A többi bandéristák kilőtték erre a pisztolyaikat, s ők is éljent kiáltottak,
                    Gábor és Mácsik kezet szorítottak mindnyájukkal, s az utóbbi még azonfelül a
                    következő szavakat intézte Filcsikhez:</p>
				<p>- Mégse olyan szamár ez a mi kántorunk, amilyennek látszik. Mondd meg a
                    feleségemnek, küldjön neki egy véka kukoricát, mert szépen komponálta ki a
                    verset. Láttam, fiatal libái vannak a kántornénak - de nem tudja mivel hizlalni.
                    No, mehetünk már!</p>
				<p>Suska közibe vágott a négy csikónak, melyeknek a sörénye tengerihaj pántlikával
                    volt befonva, s melyek úgy ragadták a kocsit Vác felé, mintha pehely lenne.</p>
				<p>Hajó már járt akkoriban is a Dunán. Suska ment rajta egyszer, mikor a gyapjút
                    szállították; nevezetes is volt emiatt Pribolyon. Sokat tudott róla beszélni.
                    Gábor erőnek erejével azt kívánta, hogy hajón menjenek. Az pedig körülbelül
                    uzsonna tájon szokott Váchoz érni.</p>
				<p>- Hát mi odaérünk-e akkorra? - kérdezé Gábor türelmetlenül.</p>
				<p>Suska kevés beszédű ember volt, amit mondott, azt szörnyen megfontolva s bizonyos
                    nyomatékossággal mondta.</p>
				<p>- Odaérni, odaérünk - csak fölvegyenek!</p>
				<p>- Hát azt gondolod, hogy föl nem vesznek? - vágott közbe Mácsik nyugtalanul.</p>
				<p>- Fölvenni, fölvesznek - véli Suska Mihály, megnyomkodva pipája hamvát -, csak
                    odaérjünk!</p>
				<p>Bizony nehéz volt ezen eligazodni. Mivelhogy a nagy bölcsességnek és
                    meggondolásnak miatta rendesen soha semmi kézzelfoghatót se mondott Suska
                    Mihály. De különben az volt a hajó szokása is még akkor, hogy néha elkésett egy
                    nappal is, máskor pedig, ha sok utas volt rajta, meggondolta magát, s nem vette
                    fel a szegény embert, ha neki úgy tetszett, sőt meg sem állt Vácon még csak egy
                    verdung italra sem, hanem ész nélkül hajtott egyenesen Pestre.</p>
				<p>A nógrádi követek is - ahogy hallik - éppen a minap adták be a panaszt magához a
                    diétához, hogy a hajó azt a violenciát követte el rajtuk, pedig jó nemes
                    famíliából valók mind a ketten: nem várta be őket, noha megüzenték az állomásra
                    tisztességtudóan, hogy mihelyt a tarokkpartijukat bevégzik, mindjárt indulnak,
                    szíveskedjék várakozni addig. Úgyse soká tarthat már, mert Bezerédi István uram
                    éppen most öntötte ki erszényéből az utolsó aranyait. Csak még azokat nyerik el
                    tőle. Hanem a kapitány valami goromba fráter, azt a hallatlan injuriát csinálta,
                    ott hagyta őket. Nem tudom lesz-e valami orvoslása? De ha van még igazság
                    Magyarországon, s ha még tisztelik a nemes embert egy gyűszűnyit, vérnek kell
                    folyni emiatt minden bizonnyal. Ezt a derék Chalupka újságolta, s Mácsik
                    nagyokat fújt megbotránkozásaiban. »Hallatlan az, mi minden történik már a nap
                    alatt!«</p>
				<p>De hála istennek nem esett semmi hiba az úton, nemcsak odaértek a rendes időre,
                    hanem a hajóskapitány ismerőse volt Chalupkának, s mindjárt nagy barátságba
                    lépett Mácsikkal. Útközben azt is kisütötték, hogy rokonok távolról, mert a
                    hajóskapitánynak, Csomaközy Lázárnak, az anyai nagyanyja Mácsik Veronika volt.
                    Erre a Veronikára nem emlékezett ugyan a genealógiából Mácsik György, hanem
                    ebből az alkalomból igen jól esett neki mégis, hogy a tisztes asszonyság
                    egzisztált vala, s éppen erre a hajóra nemzett egy dédunokát.</p>
				<p>Mert lám milyen jó… most a kis Gábort is legalább rokonhoz adhatja úri ellátásra,
                    s mindjárt megbeszélhetik együtt a dolgokat itt a hajón, nem kotyog bele más,
                    csak az atyafiságos kulacs néha.</p>
				<p>Csomaközy Lázár megnézte a fiút, s minthogy nagyot hallott egy kicsit, ő is
                    szörnyű lármás hangon nyilvánította véleményét.</p>
				<p>- Jó pofája van, teringette! Meg fog neki örülni a kis lányom. Hát eljössz-e
                    hozzám hé? - s erősen meghúzta a fiú fülét.</p>
				<p>Mácsik szembetűnő zavarral s szokatlan szelídséggel szólt közbe.</p>
				<p>- El van kényeztetve a fiúcska, úgy bántunk vele egész nyáron, mint a hímes
                    tojással.</p>
				<p>- No, majd kiverem én belőle a hímet - dördült meg a kapitány a fogait
                    vicsorgatva.</p>
				<p>Iszonyú kegyetlen ember lehetett ez a Csomaközy Lázár. Mácsik félrehítta
                    Chalupkát, egészen a hajó orrához.</p>
				<p>- Te, nem valami emberevő állat ez?</p>
				<p>- Nem biz az. Hanem csak úgy játssza a rettenetest. Abban a képzelődésben van,
                    hogy a tengeri kapitányok mind marcona zordon alakok, akikhez félelmetes a
                    közeledés. Azért nevezi magát ő is »tengeri kutyának«, pedig csak »vízi
                    fiakkeros«, s úgy beszél, mintha tigris lenne, aki mindjárt beleharap az
                    emberekbe, pedig csak szelíd bárány - s még a gyerekek kezét is megnyalja. Csak
                    hagyni kell, Gyuri fiam.</p>
				<p>- De bizony mégsem hagyom ennyibe - s odalépett Csomaközy Lázár mellé. - Hát
                    tudja barátom uram, én odaadhatom a fiút, mert szeretem, ha nem idegen kézben
                    lészen, hanem annyit mondhatok, hogy úgy kell ám ezzel a gyerekkel bánni, mintha
                    gyémántból lenne, mert jaj annak az embernek, aki csak görbén néz rá…</p>
				<p>- Micsoda? Mindjárt a Dunába dobom a kölyköt - s csak úgy tajtékzott a szája
                    dühében. Még orrlyukain keresztül is harag füstölt.</p>
				<p>- No, no, domine spectabilis! - avatkozott bele Chalupka - lassan a testtel! Úgy
                    tessék megnézni ezt a fiút, hogy ez a vice-comes a vármegyéjében.</p>
				<p>Mire iszonyú csudálkozó szemeket meresztett a tengeri cápa.</p>
				<p>- Bolondítsák kegyelmetek a saját édesapjukat, de nem engem. Mert mennydörgős
                    vihar és ezer vasmacska… mindjárt meggyűlik velem a bajuk. Hát eszelős vagyok én
                    vagy mi, hogy nekem ilyen őrült dolgokat tálaljanak fel?…</p>
				<p>Bizony nem volt egyéb módja, mint elbeszélni szögről-végről az egész családi
                    plénumot és a békési pört, mely a mozgató rugója mindezeknek. Csomaközy Lázár
                    figyelmesen hallgatta és káromkodott közbe retteneteseket és csapkodta nagy
                    tajtékpipáját a tenyeréhez, hogy csak úgy röpködtek ki belőle a tüzes szikrák.
                    Ha örült, ha figyelt, ha búsult, ha haragudott, azt mind káromkodással fejezte
                    ki, de különféle formákban: Az »ejnye kutya Kutyánszki« volt a csodálkozás, a
                    »fikom fikom« jelképezte a búbánatot, az »ezer tengeri kígyó« volt a
                    bosszankodás, s ez így ment gradatim följebb, följebb.</p>
				<p>- Hát Békés? No, lám Békés! - kiabálta a kapitány. - Sistergő pokol! Mindjárt
                    gondoltam, hogy valami szaga van azoknak a dib-dáb békési agyagföldeknek.
                    Háromszor próbáltam repcét vetni fiatal koromban, mind a háromszor elvitte az
                    ördög, hogy süllyedjenek el mindenestül. Nincs azokon áldás egy körömfeketényi
                    se.</p>
				<p>- Micsoda, hát odavaló ember kapitány uram? - tudakozódék Mácsik élénken.</p>
				<p>- Odavaló a tüzes istennyila, de nem én, hanem a feleségem apjának volt ott egy
                    bérlete; az öreg halála után aztán én gazdálkodtam rajta. Bele is buktam
                    tisztességesen. Hogy a féreg pusztítsa el az egész gyilkos fészket.</p>
				<p>- De bizony csak ne pusztítsa, mert azt mi meg nem köszönnénk.</p>
				<p>- Mikor lesz az még a maguké? Megeszem én akkorra a fejemet. Azaz, hogy az én
                    fejemet eszik meg akkorra a férgek, de még a magáét is kedves barátom uram.</p>
				<p>- Aztán igazán olyan rossz föld az?</p>
				<p>- Kígyó, béka lakik abban, s az is panaszkodik talán, mert mindég brekeg. Nincs
                    ugyan púpja a földnek, mint ott maguknál a görbe országban, vagy hogy már azóta
                    az is nőtt, mert van vagy harminc esztendeje, hogy nem jártam arra, hála
                    istennek, - de ha, mint mondom, nincsen is púpja, bezzeg van szakálla. Be van az
                    nőve náddal, füzesekkel. Förtelmes tartomány az. Hanem hát különben igen jó
                    föld, nem lehet ellene semmi kifogásom. Csak azt tartom, hogy az erejét nagyon
                    is kivette az a pékfamília.</p>
				<p>- No, éppen jó, hogy erre a pékre fordult a szó. Hát ugyan miféle família az?</p>
				<p>Erről szeretett volna hallani Mácsik György.</p>
				<p>- Szaporák az ilyen németek, mint az egerek - bölcselkedék a vízi fiakkeros. -
                    Betelepítették azok azóta talán az egész vármegyét, és maguk is kapálják meg az
                    egészet. Mikor még én ott voltam, az öreg is élt. Az volt csak a figura, még
                    most is rám jönnek a nevetőgörcsök, ha rá gondolok. Hogy ím átvette a megyét,
                    mert örökös főispánná is lett, az volt csak az igazi komédia, mikor az első
                    megyegyűlést tartották. Valami nagy nehezen összeszedtek vagy negyven-ötven
                    nemest, azt is mind armálistát. A vén Harruckern beült az elnöki székbe, a
                    kammerdinerje mellé, mert azt tette meg főjegyzőnek. A karok és rendek, a régi
                    visszaszállingózott tisztviselők, megéljenezték az új főispánt, ki sehogy se
                    tudta miképpen viselkedjék. Mert abból az éljenzésből kilátszott az, hogy
                    tréfából történik. Harruckern azt mondja a főjegyzőnek: »Mit csináljunk?«
                    »Legjobb lesz, súgja a főnótárius, ha az auktoritás nevelésére föltesszük a
                    kalpagjainkat.« Föl is tették, de ebből az lett, hogy a rendek és karok is
                    sértődve összesúgtak, pedig ugyancsak vékony karok valának: »Micsoda
                    szemtelenség az? Ha ők a fejükön tartják a kalapot, tegyük föl valamennyien«. S
                    föl is tették. Mire a pék ijedten döfi hátba a főnótáriust: »Te Fridrik, mégis
                    úgy látom én, hogy alighanem szamár vagy te, énvelem együtt, ehhez a hivatalhoz,
                    elhibáztuk fiam… vegyük le, de mindjárt a kalapjainkat«… S megint úgy tettek,
                    ahogy beszéltek. A karok és rendek látván immár hajadonfővel a főispánt és
                    főjegyzőt, azt súgja Plachy István a körülülőknek: »Talán mi is levegyük?« De
                    odaszól igali Nagy Gáspár, a legtekintélyesebb: »Sose fárassza magát kegyelmed,
                    szebb is, igazságosabb is így!« S lőn, hogy az egész gyűlés úgy folyt le.
                    Mindenkinek rajta volt fején a kalapja, csak a főispán és szolgája ültek
                    tisztességes módra földetlen fejjel. Azt hitték a jámborok, hogy annak így kell
                    lenni.</p>
				<p>Mácsiknak szemeiből a könny csordult ki a nevetéstől, s mire Pestig értek, már
                    kész volt az alku, hogy de bizony a mulatságos kapitánynál lesz koszton a kis
                    Gábor; nevelje úrnak, erősnek, bátornak és kötekedőnek, mert az az ő hivatása,
                    hogy oszlop legyen… mindnyájuknak az oszlopa.</p>
				<p>- Biz isten akár vissza is fordulhatnánk, Chalupka - szólt a nagy Mácsik, mikor
                    Pestre érkeztek.</p>
				<p>- Még nem. Még a professzorok közt kell szétnéznem.</p>
				<p>Másnap el lett igazítva az is. Sőt még egy pár híres ügyvédnél is megfordultak
                    konziliumot kérni. Mind azt állította, hogy kétes, meg lehet-e nyerni a békési
                    jószágokat, hanem Csomaközy Lázárnak volt egy fiskális sógora, az volt a
                    legnagyobb talentum valamennyi között, mert ki sem hallgatta jól a részleteket,
                    máris odacsapott a tenyerével az íróasztalra: »Egész Bécs megrendül, ha én ezt a
                    dolgot a kezembe veszem.«</p>
				<p>- Ez a nekünk való ember! - gondolta Mácsik, s minden szavának édesdeden
                    bólingatott.</p>
				<p>Meg is állapodtak benne, hogy elhozzák neki a pört (elveszik a mostani
                    fiskálistól, az otthonitól, mert az lusta és tehetetlen), hadd folytassa, s
                    vigye ő, addig a nyolc-tíz esztendeig is, míg a gyerek elkészül, legalább el ne
                    aludjon - ha előre nem mehet.</p>
				<p>Végre harmadnapra összecsókolták a család oszlopát, parulát váltottak Csomaközy
                    Lázár urammal, s megígérvén neki, hogy minden esztendőben egyszer eljön
                    Chalupka a fiút megnézni, és a pénzt is mindig elhozza, re bene gesta,
                    hazaindulának.</p>
				<p>Mácsik, mikor a legszélső pesti házakat is elhagyta a hajó, még egyszer
                    visszanézett, s felsóhajtott:</p>
				<p>- No, hát csak nevelkedjék az oszlopunk, akit ott hagytunk. A família dolgát
                    eligazítottuk, - most már vagy tíz esztendeig ráérek. Most már eligazítom a
                    község dolgát!</p>
			</div>
			<div type="chapter">
				<head>VIII. FEJEZET</head>
				<head>A PRIBOLYI ORSZÁGÚT</head>
				<p>Istenem, de nagy urak voltunk mi valaha. Címerünk előtt meghajoltak az idegen
                    népek, pedig mindent, de mindent elszedtünk a többi apró országok elől.</p>
				<p>A legszebb, legjobb, legszelídebb asszony a mienk lett: ott volt a képe
                    zászlóinkon, pénzeinken, s alá volt írva a neve, rangja: »Szűz Mária
                    Magyarország Patrónája«.</p>
				<p>Patrónus kellett mindenkinek, hozzátartozott ez akkor a magyar ember
                    kommoditásához. Patrónusa volt a megyének, valami nagy úr a szeptemvirális
                    táblán, a nemesi famíliáknak patrónusuk volt a megyénél, s egyszóval patrónusa
                    volt minden egyes embernek (már akinek milyen jutott). Patrónus nélkül senki sem
                    mehetett semmire.</p>
				<p>Hiszen ott van rá a legkiáltóbb példa Bodonyban, mikor egy jobbágyról, Csiki
                    Istvánról egyszerre kiderült, hogy ő voltaképpen nemes ember, ijedten futott a
                    megyére könyörögni: ne publikálják a nemeslevelét, nem akar ő úr lenni, hogy
                    aztán ne legyen, aki pártját fogja. Könnyebb neki így, ha minden ügyét-baját
                    patrónusa igazítja el.</p>
				<p>Ilyen patrónusa volt a falunak Barosné. Bizony megérdemli az a derék asszony,
                    hogy holta napjáig kezet csókoljon neki minden pribolyi ember. Mert az nem tesz
                    semmit, hogy csak asszony. Sőt ez a szerencse. Hiszen minden az asszonyoktól
                    függ, minden, ami történik, az ő selyem hajszálaikkal van összekötve,
                    politikusok észjárását ők finomítják görbére, katonák kardját az ő pillantásuk
                    élesíti, ők csinálják a történelmet, a békét és háborúságot.</p>
				<p>Ne lett volna csak Barosné olyan amilyen, még ma se volna meg Pribolynak a pompás
                    országútja!</p>
				<p>No, egy országút nagy dolog is! - gondolja magában fitymálva az, aki nem járatos
                    a dologban. Még tán azt is elhinné, hogy az csak úgy magától támad, sok-sok
                    esztendőn át pallósimára kitapossák a rajta járó szekerek, hogy sokkal többet ér
                    egy országútnál egy pompásan kiszabott ruhaderék, s nagyobb virtus is
                    megcsinálni.</p>
				<p>Hanem a pribolyiak másképp vélekednek, ha ma már végigtekintenek kevélyen az
                    izmos kavicsos töltésen, mely úgy fut végig szép vonalban a mocsáros határon,
                    karfákkal beszegve, hidakkal kimódolva, mint egy kidudorodó paszománt. Nem térfa
                    dolog, hogy azt így megcsináltatta nekik a tekintetes vármegye.</p>
				<p>Mert úgy kell ám venni, hogy a pribolyi határt minden esztendőben elöntötte
                    őszkor a víz, s ezzel történetünk idejében el volt zárva a világtól az egész
                    falu a jövő nyárig. Ember oda nem juthatott be, sem onnan ki, csak a madár
                    röpülhette át Bodonytól Pribolyig a fertelmes sártengert, ha ugyan érdemesnek
                    tartotta volna arra szálldogálni.</p>
				<p>Az őszi esőzések előtt a pribolyi emberek sorba járták rokonaikat a vidéken, s
                    érzékenyen elbúcsúzának azoktól, mert nem tudhatni, látják-e még egymást valaha?
                    Ki az ördög éljen meg tavaszig bizonyosra? Pedig bizony nem érdemes meghalni,
                    mert ide ugyan nem jön az embernek a temetésére senki, hogy elsirassa, még
                    halálhíre sem szivárog szét, legfeljebb majd késő tavasszal hámozzák ki a sorsát
                    az érdeklődők, ha az út járható lesz. (Ott van élő példa rá a szegény
                    megboldogult Rékyné.) A pribolyi ember beszerezte magának az egész télre való
                    szükségleteit, dohányban, sóban, s egy játék-kártyában (egyéb cikkre még akkor
                    nem volt szüksége a nemes embernek), megcsinálta a testamentumot, s engedte
                    magát bezáratni egy félesztendőre a mostoha elementumok által.</p>
				<p>Folyamodtak, egyre folyamodtak a vármegyéhez, csináltassa meg nekik az utat, de
                    hiába, nem volt szegényeknek semmi patrónusuk ott a hatalmasok közt. Vicispán,
                    főszolgabíró mind rossz szemmel nézték a pribolyi kurta nemeseket, mert mindig
                    sok galyibát csináltak nekik a restóriációkon, pedig istenem, de szépen fundálta
                    ki a kántor (kivált mikor még a híres Hanulay élt) az instánciáikat, gyönyörűség
                    elolvasni, de csak az volt örökké az indorsata, hogy a vármegye ez idő szerint
                    nem tehet Priboly helységeért semmit, hiszen úgyis elég jó termésük volt,
                    üljenek veszteg a falujokban a télen át. Minek mászkálnának ide s tova?</p>
				<p>Egyszer azonban fogta magát az anyatermészet, s elverte tavasszal a vetéseiket
                    jéggel (hát az ugyan mért haragudott a pribolyiakra?) úgyhogy igazán a
                    fuvarozásra volt utalva a föld népe.</p>
				<p>Odajárultak ismét a vicispán színe elé könyörögni, hogy ha még most sem csináltat
                    nekik utat, bizony-bizony nem fognak tudni megélni télen.</p>
				<p>A tekintetes úr éppen haragos volt, s rájuk rivallt nagy kegyetlenül.</p>
				<p>- Hát ki akarja, hogy megéljetek? Kinek kelletek ti a világon? Vesszetek ott
                    valamennyien!</p>
				<p>No, erre aztán nem volt más mód, mint egyenesen Budára menni deputációba a
                    fenséges nádorispánhoz. Az még a vérmegyének is parancsol, - ha igaz!</p>
				<p>Hanem biz az nem volt igaz. Nem parancsolt annak senki. A palatinus
                    hímezett-hámozott, mondott is valamit meg nem is, biztatta őket, hogy így, hogy
                    úgy, majd utánanéz - de sohase történt semmi.</p>
				<p>Végre is Mácsik vette kezébe a dolgot, mihelyt hazakerült Pestről - mivelhogy
                    ebben az időben adta elő magát az az eset, a Harkány Borbála asszonyom kertjében
                    oly nagyra nőtt meg egy rozmaring virág, beillett volna még fűzfának is.</p>
				<p>Mikor a híres Mácsik meglátta a csodavirágot, megcsóválta a fejét s így
                    szólt:</p>
				<p>- Vigyük el, emberek, ezt a bolondos növényt a palatinusnak. Úgyis olyan veszett
                    nagy ablakok vannak a házán. Mind megállnak arra a budai legények, ha kiteszi a
                    palatinus-kisasszonyka.</p>
				<p>Helyes lesz. Hiába no, mégiscsak okos ez a Mácsik. De most már ebbe a deputációba
                    nem lehetett beválasztani se a körteképű Laczkó Pált, se a zsíros hajú Ujlaki
                    Gábort, de még kevésbé a pocakos Piry Barnabást, hanem lányok és menyecskék
                    vigyék a pribolyi rozmaring virágot a budai rezidenciába.</p>
				<p>Nosza, meg is választották még aznap magát a szép Harkány Borbálát (hiszen csak
                    az kellene még, hogy ő kimaradjon), bejutott a szőke Kartal Piroska is, Nagy
                    Judit azonképpen, neki van a legúribb tartása, leghamisabb mosolya ellenben
                    Cselényi Klárának (s ki tudja mire jó az?) - hanem mégis csúfság ám a falura,
                    hogy Szudy Erzsit meg Bodony községtől kérték kölcsön -, mintha bizony nem lenne
                    elég szép vászoncseléd odahaza is. Jaj, csak megtudná az a palatinus ezt a
                    gyalázatos csalást. De ha esze van, rájön, mert az ábrázata is egészen más, mint
                    a pribolyi fehérnépé!</p>
				<p>Az óriási rozmaringot szépen kiásták a földből, betették egy diófából készült
                    politúros vederbe (a kékkői asztalos csinálta nekik remekbe), az asszonynépnek
                    pedig a helység kasszájából szabattak piros pruszlikokat (beh csak szépen is
                    varrta meg a bodonyi kecske), a nagy cifraságnak virágos kék szoknya volt a
                    folytatása, piros szattyáncsizma a bevégződése.</p>
				<p>Mikor megvolt minden, föltették a vedret négylovas szekérre, s úgy indultak el a
                    pribolyi híres menyecskék, leányok. Volt is bámulójuk, amerre mentek útközben.
                    No, ha még most se lesz meg az az országút: akkor aztán igazán nincsen a világon
                    ékesszólás.</p>
				<p>Jól volt az kieszelve. A nádor nyájasan fogadta az asszonydeputációt. Mosolygott,
                    mikor előadták az út-ügyet, megsimogatta Szudy Erzsi fejét, s megígérte, hogy
                    még e nyáron egy körutat tesz, s akkor útba ejti vidéküket… legyenek mindenben
                    jó reménnyel.</p>
				<p>Elég is volt ez a pribolyiaknak egyszerre! Micsoda? Maga a palatinus jön el
                    Budáról? No, emberek, még ez se történt. S ha igazán eljön, az ő kedvükért jön.
                    Hátrább az agarakkal Bodony, Gály, Kiskér és Zobola! Most már ők vannak felül!
                    Mert ha a nádor eljön, tán még donációkat és új címereket is osztogat majd a
                    pribolyi nemesek között!</p>
				<p>S ez egyszer csakugyan igaz lett az aranyos ígéret. József nádor útrakelt, s
                    megállott Bodonyban is, a szép Baros Anna kastélyába szállván. Nem is lehetett
                    vón’ jobb helye, ha ad valamit a szép asszony főztjére, s ki ne adna arra?</p>
				<p>A szép özvegy nagyra volt vele, hogy egy egész napot tölt nála a nádor. Pedig nem
                    volt nehéz így kicsinálni. Hiszen a vármegye urai állították össze a nádor
                    utazási programját, s azok dehogy hagyták volna ki a bodonyi kastély asszonyát,
                    mikor mindnyájan neki udvaroltak.</p>
				<p>Nagy volt a pompa és fény, bandérium, mozsárdurrogás, amint ez már szokás
                    minálunk; a szép asszony, nemzetes és nagyságos Baros Anna künn az udvaron
                    fogadta mélyen meghajolva a fenséges urat. Fehér ruhát viselt, arannyal
                    hímzettet, meggyszín bársonymentét, tündöklő főkötőt. Bizony odahaza se lát
                    annál szebbet a palatinus!</p>
				<p>Dehát ez mind nem tartozik reánk; a főbenjáró dolog az, hogy a vicispán és a
                    többi megyei urak (hordta volna el őket onnan a köszvény) mindig ott ólálkodtak
                    a fenség körül, s mindenben kapacitálták. Lőn tehát, hogy a pribolyi deputációt,
                    mely az országutat sürgette, kegyesen fogadta ugyan, de megtagadta a
                    kérésüket.</p>
				<p>- Lehetetlen dolgot kívántok, fiaim - mondá a bevégzett ékes dikció után, melyet
                    tisztelendő Cselkó János tartott. - A vármegyének nincs erre pénze. Én nem
                    tehetek semmit.</p>
				<p>Ekkor előlépett a nagy Mácsik:</p>
				<p>- De hiszen megígérte fenséged az asszonyoknak.</p>
				<p>A nádor zavarba jött, de nem tett rá kellemetlen benyomást a merész föllépés.
                    Csak hátrált egy lépést.</p>
				<p>- Az út dolgában semmit sem tehetek - a vármegyének nincsen pénze -, talán valami
                    egyebet kérhetnének tőlem szegény emberek?</p>
				<p>A pribolyiak összenéztek; tisztelendő Cselkó János uram egyet köhintett, s
                    eközben eszébe jutott, mit kell kérnie.</p>
				<p>- Ha meg lehetne tenni, fenség, hogy Esztergom városa négynapi járóföld legyen
                    Pribolytól.</p>
				<p>- Hiszen annyi sincs - mondá a nádor mosolyogva a különös kérésen. - Ám legyen
                    tehát…</p>
				<p>Az alispán elkezdte erre magyarázni: a dolog tulajdonképpen úgy áll, tisztelendő
                    Cselkó János uram csak adminisztrátor a helységben, az igazi pap valami rossz
                    fát tett a tűzre, minélfogva megidézték a szentszék elé, s ott el fogják
                    mozdítani - ha majd odaér. Csakhogy oda nem ér, mert már két esztendő óta utazik
                    Esztergom felé, az állomásokról különféle leveleket küldözgetvén Esztergomba,
                    hogy betegen feküszik, de már útban van, hogy ez vagy az az akadály merült fel,
                    - s azalatt persze mindig ő húzza a parókia jövedelmét, míg tisztelendő Cselkó
                    uram nyomorog a hívek között.</p>
				<p>Szerencsére a nádor nem hallgatott oda, mert Mácsik uram, kit dühbe hozott, hogy
                    a pap a saját zsákját tömi, pedig a községre illenék gondolnia, ingerülten
                    rántotta el onnan a szent férfiút, mit észrevett a nádor, s nyájasan kérdé
                    Mácsiktól: »Hát még mit kívántok tőlem, édes fiam?« Nyilván tetszett neki a
                    pribolyiak naivsága.</p>
				<p>- Az a kérésünk vagyon instálom…</p>
				<p>- Adjátok elő gyermekeim, s ha lehetséges, meg fog történni.</p>
				<p>Mácsik György jámbor arcot vágott, s egész a váll-lapockái közé húzta fejét.</p>
				<p>- Fenséges palatinus uram! Kegyeskedjék elrendelni, hogy Barosné nagyasszonyom
                    ezentúl Pribolyon tartozzék lakni.</p>
				<p>- Nem értelek. Ismételd még egyszer - nógatá a jó nádor szelíd, kissé rekedt
                    hangján.</p>
				<p>- A nagyasszonynak van egy ócska kastélya Pribolyon; az kívánjuk, fenséges uram,
                    hogy abban kelljen laknia.</p>
				<p>József most sem látszott felfogni a dolgot, azt hitte, hogy a szóló rosszul
                    fejezi ki magát latinul, s apró kék szemeit a szép háziasszonyra függeszté,
                    mintha attól várná, hogy magyarázza meg neki németül.</p>
				<p>Annak pedig ott a magyarázat az arcán, egy tündöklő mosoly volt az egész arc. Jól
                    esett neki a kívánság. Ő értette, de el nem mondhatta.</p>
				<p>- Nehogy miattam kelljen fenségednek megtagadni valamit - mondá kedvesen
                    meghajolva -, ám legyen meg, átmegyek lakni Pribolyra.</p>
				<p>A pribolyiaknak pedig nem is kellett több. - A szép Barosné hozzájok hurcolkodott
                    még akkor nyáron, s nem kell megijedni, a gyep az udvarát hogy fölverte volna -
                    rá néhány hétre nyomban építeni kezdték a töltést, pedig senki sem kérte, senki
                    sem járt utána.</p>
				<p>A tekintetes alispán úr maga hozakodott elő vele az őszi gyűléseken, hogy ez az
                    út most a legfontosabb közérdek, - no, meg éppen van egy kis fölösleges pénze
                    most a megyének.</p>
				<p>…Bizony azt az utat két szép fekete szem édes nézése csinálta.</p>
			</div>
			<div type="chapter">
				<head>IX. FEJEZET</head>
				<head>BIRIKE MEGNŐTT</head>
				<p>Egy szép asszony nézése, no, meg a Mácsik bölcsessége, mert adjuk meg, akit mi
                    illet. Élő érdeme lesz idők végeztéig az az út!</p>
				<p>Hanem meg is szenvedte a nemzetes asszonytól.</p>
				<p>Mácsiknét bántotta az, hogy most már nem ő lesz az első asszony a faluban. Eddig
                    minden toron, minden keresztelőn ő ült a legfelül. Ha nyulat lőtt valaki a
                    határban, vagy ha királygombát talált a kis hegyen, őneki hozta el. Az első
                    fürt szőlőt, a legkorábban ért kukoricacsövet köteles adóul juttatták asztalára
                    a falusiak. </p>
				<p>S az most már mind másképp lesz - ha Barosné ideköltözik.</p>
				<p>Nem, százszor nem! Ebbe ő bele nem egyezik sohasem. Ő nem szí egy levegőt azzal
                    az úri dámával! Ő elköltözik innen! Adjon neki Mácsik tartáspénzt!</p>
				<p>Meg is tette a nemzetes asszony, amit ígért, elköltözött éppen aznap, mikor a
                    Barosné társzekerei hozták a cifra bársonyos bútorokat; elköltözött, de nem
                    kellett neki tartáspénz - hanem csak temetési költség.</p>
				<p>Már régen gyöngélkedett, de a mellbetegséggel ki lehet húzni hatvan esztendeig
                    is. Gondolták, megsegíti a pemete, bojtorján, de az sem használt neki. Hátha
                    talán mégis hallgatni kellett volna a doktorra, ki váltig enyhébb levegőre
                    küldözte?… Mármost itt a csapás az egész famíliára! Mert úgy kell venni, hogy
                    Mácsik ezzel egészen elszakadt a Laczkóktól.</p>
				<p>- Bizony sírhatnak kegyelmetek - papolta Toldy uram a temetésen egybegyűlt
                    családbelieknek -, mert itt kaparják be most a föld alá a kegyelmetek
                    címerét.</p>
				<p>Megszúrta a Filcsik anyósát, Huszárnét ez a szó, s mikor hazafelé mentek,
                    visszaöklelte Toldy uramat.</p>
				<p>- Kegyelmed is inkább a saját címerére ügyelne, meg a Piry uraméra.</p>
				<p>De már erre a célzásra elhagyta a szelídebb erkölcse.</p>
				<p>- Kegyelmed pedig, Huszárné asszonyom, ne beszéljen a címerekről, mert az asszony
                    ura után számít. Az meg tudvalevő, hogy a ked férjének az ármálisát
                    elfelejtették aláírni a királyok.</p>
				<p>- Ha nem volt is nemes ember, úr volt az azért - pattant fel az élemedett
                    asszonyság megállva az út közepén, s fekete kendőjéből kibontá az imádságos
                    könyvet olyan mozdulatokkal, mintha azt menten a Toldy fejéhez akarná
                    paskolni.</p>
				<p>- Látom - vagdalkozék ez csúfondárosan -, mekkora domíniumokban terpeszkednek a
                    leányai.</p>
				<p>- Terpeszkednek igenis, mert tehetik a férjeik - hánykolódott szül. Laczkó
                    Zsófia, e néven az idősebb.</p>
				<p>- Ej haj! Hát ugyan miféle potentátok?</p>
				<p>- A maguk emberségéből élnek, punktum. Az egyik csizmadia passzióbul… igenis
                    passzióbul, a másik meg tengerész Szegeden, hallja az úr… Tisztességes hivatala
                    van annak mind a kettőnek, hallja az úr… Nem ültek azok bent a vármegyeházán a
                    hűvösön kétszer is, mint az úr. Most öt esztendeje is bent ült az úr, egész
                    nyáron.</p>
				<p>Elhalványodék erre Toldy, de mégis hetykén kiáltotta vissza, a mellét verve:</p>
				<p>- Nemes ember vagyok, - akkor ülök, amikor nekem tetszik!</p>
				<p>Ki tudja, mi támad, ha a rikácsolásra oda nem sereglenek a gyászoló gyülekezetből
                    nehányan lecsillapítani a kitört viszályt.</p>
				<p>- Illik is ez? Ilyen fekete napon! Nem szégyenlik kegyelmetek? Ugyan, ugyan!
                    Mindjárt erre fog jönni a »nemzetes« is.</p>
				<p>Az t. i. Mácsik volt, ki méltósággal, némán viselte gyászát, még a sírnál sem
                    ejtett ki egyetlen panaszszót. A Laczkók sírtak keservesen, és Chalupka is
                    zokogott, mintha csak a hatalmas ember adta volna ki rendeletben: »te sírj
                    helyettem, Chalupka, mert nekem magamnak derogál.«</p>
				<p>De meg is tette Chalupka.</p>
				<p>Úgy odaborult a koporsóra, mikor leeresztették, hogy kalapja lefordulván fejéről,
                    alágurult a sírverembe. Keserűségében még észre sem vette. Bekaparták biz azt, -
                    ott fog elporladni a nemzetes asszony csontjaival. Pedig korai neki a sír.
                    Szegény kalap! Még csak huszonnégy éves vala.</p>
				<p>Mácsik lassú léptekkel ment hazafelé Baros Anna és Birike között. Utánuk, előttük
                    nagy csoportok kullogtak különböző megjegyzésekkel.</p>
				<p>- Nyugodjék békével Békés - elméskedék Dúcz nótárius. - Requiescat in pace!</p>
				<p>- Ki tudja, hátha viszi a pört tovább is?</p>
				<p>- De mikor egy csöpp érdeke sincs már benne.</p>
				<p>- Vajon megházasodik-e még?</p>
				<p>- Hogyne, hiszen fiatal ember. Most Szent-Mihálykor múlt harminckilenc.</p>
				<p>- Nem bolond, hogy megint igába hajtsa a fejét.</p>
				<p>- Neki aranyjárom. Kap ő még patyolat arcú hajadont is, gazdagot, szelídet,
                    szépet…</p>
				<p>Barosné azonképp váltig vigasztalta útközben.</p>
				<p>- Isten rendelése volt, bele kell nyugodni.</p>
				<p>- Tudom, tekintetes asszonyom - szólt keserűen -, az ő rendelése igaz, csak azt
                    az egyet restellem, minek kötekedik velem? Hát teszek én valamit ellene?</p>
				<p>Arca elborult egy pillanatra, csend volt, csak az újdonatúj csizmája csikorgott a
                    homokos úton.</p>
				<p>- Mármost bizony üres lesz otthon a ház és szomorú - folytatta az úrnő. - Ne adja
                    át magát az emésztő gondolatoknak.</p>
				<p>- Én csak arról gondolkozom, amiről akarok - felelt kevélyen, megvető
                    kézmozdulattal. A kalapjáról hosszan lecsüngő fátyol ott táncolt a váll-lapockái
                    közt.</p>
				<p>- No, ne legyen olyan konok. A maga szíve sem kő. Csak jöjjön el hozzánk ebédre
                    és vacsorára egy ideig. Holnap már rendben leszünk, a gyámleánya bemutatja, hogy
                    tud főzni.</p>
				<p>- Mit? Már főzni tud az a gyerek? - Mácsik csak most nézte meg jobban Birikét.
                    Hiszen nagy lány már az! Mikor nőtt meg ez így? De milyen szép, mint a fiók
                    zerge!</p>
				<p>S amint nézte, nézte, melegség futott át az erein. Igaz, igaz, itt van még ez a
                    leány! Meg az a fiú ott…</p>
				<p>Hanem ekkor megint elszorult a szíve. Nem tudta még gondolatait rendezni, de már
                    érezte, hogy hol fáj. Az a kapocs tört el éppen, az a kapocs, mely hozzá
                    fűzte.</p>
				<p>Másnap csakugyan a kastélyba ment ebédre. A tekintetes asszony magát Birikét
                    küldte érte, s annak olyan édes lágy szava volt, mint az oltári csengettyűnek.
                    Hallott olyat Mácsik valamikor régen, mikor még mint fiú ministrált a
                    templomban.</p>
				<p>Nem lehetett el nem mennie, ha Birike hítta. Azután is ott volt majd mindennap
                    egész télen. Megszokta lassan a környezetet. A szép Baros Anna tudott bánni
                    vele, mert tetszett neki az ereje, a durvasága és észjárása. »Olyan ez a Mácsik
                    - mondogatta -, mintha borostyánágat oltanának a tölgybe.«</p>
				<p>Mácsik meg őt kedvelte meg, de csak úgy, mint a medve az állatszelídítőnőt.
                    Sokszor harapta meg szavaival. Baros Anna visszacsipkedte, de az csak olyan volt
                    neki, mintha csiklandoznák.</p>
				<p>Így lett belőle udvari ember. Pedig eleven udvar volt a Baros Annáé, talán nagyon
                    is eleven. Állt biz ott a színben néha négy hintó is. A vármegyét Pribolyról
                    igazgatták az urak. Staféták innen jártak, s itten keresték az alispánt, meg a
                    főbírót. A szép asszony maga is részt vett a közügyekben. Olyan volt őneki a
                    téns vármegye, mint egy virágpad, melyet ő gondozgat, gyomlálgat; ha az egyik
                    növény nem tetszik benne, kitépi, elhajítja, mást ültet el helyette.</p>
				<p>Beleszólt ő maga abba is, ki megy a pozsonyi diétára. Benne van a keze még abban
                    is, hogy a főispán megbukott. Sok finom szálat sző, minden új hálóhoz. Szebb ez,
                    mulatságosabb ez, mint selyemkendőket hímezni.</p>
				<p>A csillogó légkör, a fényes nevű megyei urak, akik parolát fogtak Mácsikkal s
                    »barátom uramnak« nevezték, jól hatott a hiú kényes nemesre - de nem vette le a
                    lábáról. Tartotta magát erősen.</p>
				<p>Egyszer az asztalnál felköszöntötte Csáthy Pál, a vicenotárius, ezeket
                    mondván:</p>
				<p>»Az isten éltesse nemes, nemzetes és vitézlő Mácsik György uramat, aki ugyan se
                    nem viceispány, se nem visel előkelő hivatalokat, hanem csak azért nem, mert a
                    búzából is, mikor vékába öntik, véletlenül van felül némely szem, s véletlenül
                    van alul némely szem«.</p>
				<p>A megtisztelt behunyta szemét gyönyörködésében, de mintegy belső ösztönből
                    nyersen odavágta mindjárt:</p>
				<p>- Úgy van, domine spectabilis, de ha a molnár jön, s felkavarja a búzát, a felül
                    levő szemek alulra fordulnak.</p>
				<p>Mire az alispán odahajolt Baros Anna füléhez, s azt súgta:</p>
				<p>- Még mindig ott motoszkál a Laczkó-gyerek a fejében.</p>
				<p>Visszasúgta hamiskásan Baros Anna:</p>
				<p>- Növekszik már az a gally, amelyen fennakad.</p>
				<p>Hallotta a főbíró, s mert ő is be volt avatva, nem állhatta meg kérdés
                    nélkül:</p>
				<p>- De hát vetett-e már rügyöt?</p>
				<p>A szép asszony rádobta pajkosan az asztalkendőjét.</p>
				<p>- Nem a maga dolga az - minek olyan kíváncsi?</p>
				<p>- Ha vetett-e rügyöt - udvariaskodék az alispán. - Ahol ilyen puha kéz öntözget,
                    ott tán lombot sem hajt a gally, hanem mindjárt virágot.</p>
				<p>A megyei urakat komolyan nyugtalanította a Mácsik hatalma, a száznál több voks
                    egy kézben. A restóráció veszedelmesen közeledett. Nincs itt más mód, csak vagy
                    összeölelkezni vele, vagy tehetetlenné tenni.</p>
				<p>De ebből a két »vagy«-ból könnyű a választás. Mert a Mácsik keze akkor is szorít,
                    ha ölel, a megbarátkozás csak ideig való lehetne, míg az ő »alispánjelöltjük«
                    előkerül, pedig az ezután jövő tisztújításra már elibünk állhat, ha nem
                    vigyázunk… Úgy, úgy, hiába nevetnek az urak! Hiszen a serét is csak hitvány
                    ólomdarabka, de ha lőnek vele, mégis sebesebben röpül a madárnál: sőt le is
                    teríti, ha jól eltalálja…</p>
				<p>Nem megy ez másképp, össze kell törni a Laczkó-ligát, mint a mákot a mozsárban.
                    El kell tőlük venni Mácsikot, s mint mikor a méhrajból agyonütik az anyaméhet,
                    sose lesz abból egy kaptár!</p>
				<p>Úgyis léhaság, eszeveszettség az egész terv, de arra elég jó, hogy fel lehet vele
                    fordítani a vármegyét.</p>
				<p>Tavasszal, mihelyt a vizek engedték, nagy mulatsága lőn Mácsiknak. Hozzáfogtak az
                    országút építéséhez, kezdték leverni az egész vonalon a cölöpöket, száz meg száz
                    talyicska mozgott, a bodonyi és pribolyi szekeresek a kavicsot hordták az árok
                    ágyából, a gyalogosok sáncot ástak, a lesti, tiszovniki tótok lejöttek
                    kubikolni, s ott hálván a Barosné udvarán, annak a tulipánhagymáit, melyeket az
                    alispán hozatott neki méregdrágán Hollandiából, összemetélték, s közönséges
                    hagyma gyanánt ették meg kenyérrel. De úgy kell Barosnénak, minek teszi ki az
                    ilyen drága hagymát az ablakba?</p>
				<p>Mácsik szenvedéllyel gibickedett az útcsinálásnál, minden idejét a munka
                    nézegetésében töltötte, mintha neki építenének valamit, s ebben a nagy
                    érdeklődésben egészen szétoszlott a búbánata.</p>
				<p>Egyszer lefújta fejéről kalapját a szél, s amint a kalap gurult, lecsúszott róla
                    a fekete fátyol. Mácsik észre sem vette sokáig. Egy falusi leány megtalálta a
                    mezőn, s utánahozta. »Ezt a nemzetes uram vesztette el.« Mácsik megnézte a
                    fátyolt: - Minek az? - mondá és elhajította.</p>
				<p>Kezdte megszokni ezt a kietlen özvegyi életet, a kihűlt tűzhelyt odahaza, az úri
                    fényt a kastélyban, az asszony incselkedését, a lányka naiv kedvességét. Minden
                    egyebet elhanyagolt. Chalupka vitte a mezőgazdaságot, a békési ügy is pihent. A
                    Laczkó-família közt mindenféle rémhírek jártak. »Mácsik nem törődik semmivel,
                    elhagy bennünket«, s családi gyűlés összehívását sürgették. Ahhoz se volt nagy
                    kedve, legalább halogatta minduntalan. »Úgy, úgy, csinálni kell valamit« - ezek
                    voltak a szavai -, de azért semmit se csinált.</p>
				<p>Ez a se hideg, se meleg elszóródása egész nyárig tartott, mikor egyszer csak híre
                    terjedt, hogy Barosné elutazik fürdőre. Kellemetlen hír volt, leverte Mácsikot.
                    Olyan kedvetlenül búsan járt-kelt, mint akivel valami nagy szerencsétlenség
                    történik. S ahányszor együtt volt a két hölggyel, sohasem merte előhozni ezt az
                    elutazást; ha célzás történt rá, ő maga legott rávetett födőnek valami új témát.
                    Ebből látszott, milyen kínos neki.</p>
				<p>Egy este, mikor az ambituson ültek, mégis előhozta Birike.</p>
				<p>- Igaz, hogy is lesz az majd, ha a néni elutazik?</p>
				<p>Mácsik úgy érezte, mintha vasabroncsok szakadtak volna szét benne, melyek eddig
                    összeszorítva tartották szívét, olyan könnyű lett, mint egy gyermek, a levegő,
                    melyet beszítt, illatos friss volt, hűs áramlat, mely a kert felől megcsapta,
                    mintha delejes puha kéz cirógatná.</p>
				<p>Tudta már, ki marad, kinek kell maradni, s ki mehet; elébe hozta az az egy szó,
                    mint az érett gyümölcsöt - a saját lelkét.</p>
				<p>Barosné leszakított egy piros virágot a leanderbokrokról, s azt morzsolgatta a
                    kezei közt.</p>
				<p>- Hát úgy lesz, kedveském, ahogy illik a jó gyermekhez, vezetni fogod azalatt a
                    Mácsik bácsi háztartását.</p>
				<p>Se Birike nem szólt, se Mácsik nem szólt. Hallgattak mind a ketten. Biri valami
                    ujjast hímzett, Mácsik pedig egy ott röpködő cserebogarat fogdosott
                    igyekezettel, mintha az lenne a rendeltetése. Bizony isten, olyan nevetséges
                    volt az a nagy ember, hogy ki sem lehet mondani.</p>
				<p>És ebben a kínos zavarban minden beszélt. Az élettelen tárgyak megelevenedtek, az
                    apró kavicsok vígan csörögtek a baromfiak lába alatt, suttogtak a fák
                    köröskörül, és a madarak énekeltek.</p>
				<p>Hiszen úgy lehetett ez tegnap is -, de Mácsik csak ma hallotta. Töprenkedett is
                    rajta: hol lehettek ugyan ezek a madarak idáig?</p>
				<p>Akárhol voltak is, most már itt maradtak, Biri ezüst csengő hangját tanulgatták.
                    Mácsik sokszor hallotta őket e naptól kezdve otthon is az ősi szilvásban; ha
                    Biri elhallgatott, ők csicseregtek; ha Biri beszélt, ők hallgattak.</p>
				<p>Mert hát majd elfelejtettem mondani, úgy lett, amint Barosné kicirkalmazta. Biri
                    a gyámapja háztartását jött vezetni, hadd szokjék ott önállóságra, jó oskola
                    fiatal leánynak.</p>
				<p>Füstölgött megint a Mácsik-kémény. Nem is szürke volt tán a füstje, de
                    violaszínű. Biri kis fehér kötényén vígan csörömpöltek a gazdasszonyi kulcsok:
                    nem is volt az csörömpölés, de zene. Olyan helyrevaló kis háziasszony lett, hogy
                    csupa öröm ránézni.</p>
				<p>Hanem a pletyka savanyú arcot vágott hozzá. Ami nem megy, nem megy, fiatal
                    lánykát özvegy ember kényére bízni nem illendő és nem tisztességes, ha mindjárt
                    gyámja is. Mert ki tudja, mi lakik az emberekben? Azaz, hogy mindenki tudja,
                    miszerint gonosz indulat lakozik bennök, ha kicsinyek vagy nagyok, ha szelídek
                    vagy szenvedélyesek. Hiszen a Priboly folyócska se Duna, de az is megárad néha,
                    s felnyúl a virágért, amely a partján nő, hogy azt elsodorja… De hát még a
                    Duna?…</p>
				<p>Tudnivaló azonban, hogy Barosné miért igyekeszik a leány vesztére? Le akarja
                    rázni, mert teher neki. Miért nem viszi magával a fürdőbe? Mert szebb nálánál.
                    És mert - úgy beszélik a csintalan nyelvek - olyan életet viszen ő ott, amihez
                    fölösleges a tanú.</p>
				<p>De már ezt nem szabad elhinni, csak az irigykedés mártja meszelőjét ily maró
                    festékbe.</p>
				<p>Az lesz az egészben, gyereknek nézik még mindketten a lánykát, s pedig már nem
                    gyerek. Nem lett nagyon magas, de ki volt fejlődve tökéletesen. Termete szép
                    arányos, de nem ártott volna, ha csípőkben egy kicsit erőteljesebb. Az álla
                    rendetlenül előrenyúlt, a homloka is magasabb lehetne. Haja pedig csak színre
                    vala kellemes a szemnek, de tapintása valóságos drót, és mégis a szemek szelíd
                    nézése és az egész alakban, arcban az összhang ellenállhatatlanná tette.</p>
				<p>Úgy bánt vele Mácsik, mint a gyerekkel. Gyakran odahívta magához és megsimogatta
                    barackvirágszín arcát, szőke erős haját, mely úgy szurkálta, égette, mint a
                    virágtövis.</p>
				<p>Az alsó ajka bal részén egy kis szemölcs volt. Fölségesen illett neki az is.</p>
				<p>Meg nem állhatta egyszer Mácsik, megcsípte pajkosan a kis szemölcsöt. (Ej, ej,
                    hogy még az ilyen ember is mibe nem ereszkedik bele?).</p>
				<p>Birike durcásan sikított.</p>
				<p>- Jaj, le ne tépje, mert mindjárt meghalok.</p>
				<p>És azután olyan csodálatosan nézett rá, de olyan csodálatosan, hogy a nagy ember
                    összerezzent. Arcát, homlokát a vér öntötte el.</p>
				<p>Felkelt, elsietett, behúzta magát a méhesbe, ment a medve a barlangjába, s ki nem
                    jött onnét estig. Restellte a dolgot.</p>
				<p>A méhek döngve hordták csápjaikon a virágok sárga selymét, édességét. Ebben a
                    halk altató zümmögésben sok eszébe jutott. Nézte a felhőket, olyan az az egyik
                    ott, mint a menyasszonyi fátyol, nézte a pribolyi kis erdőt: nyár végén változik
                    arannyá valamennyi lombja… Majd a tarlókra tévedt a szeme; szegény kis csonka
                    szalmácskák!</p>
				<p>S akárhova nézett, mindenütt talált valamit felírva, ami neki szólt, amit nem
                    tudott elolvasni, de amit mégis megértett.</p>
				<p>A méhes előtt néhány verbéna és rezeda volt elültetve a méhek számára. Merthogy
                    ne kelljen messze röpülniök a lustábbaknak.</p>
				<p>Maga Mácsik nem szenvedhette a virágokat, s örökös perben állt a megboldogulttal,
                    kinek minden hivalkodó plántáját eltaposta azzal az indoklással, hogy
                    kellemetlen bűzük van, kár a föld erejéért, amit kiszívnak… Hanem a méhek miatt
                    ezen az egy helyen megtűrte őket.</p>
				<p>Most amint fel s alá járt köztük, egyszerre valami ellenállhatatlan vágyat érzett
                    ezekhez a lenézett füvekhez barátságosan közeledni. Azok is szívesen, biztatón
                    mosolyogtak rá.</p>
				<p>Lehajolt mintegy öntudatlanul, leszakított egy rezedaszálat.</p>
				<p>Orrához vitte és megszagolta.</p>
				<p>Kukrrú! Búgtak közbe a szomszéd kert méhesében a plébános gerlicéi.</p>
				<p>Kukrrú! Jaj akkor nekünk, ha az oroszlán vért szagol.</p>
				<p>Kukrrú! Jaj akkor neki, ha virágot szagol.</p>
				<p>Hiába cifráznám, csak kisül, hogy Mácsik beleszeretett a gyámleányába. Pedig
                    tagadta maga előtt is, tagadta mindenki előtt, de nem ért semmit, kitört rajta,
                    mint a láz, s minél erősebb valaki, annál erősebb a láza is.</p>
				<p>Vak is észrevehette a hangján, mert a hangja megváltozott, süket észrevehette a
                    szemein, mert fény gyúlt ki bennök, ha Biri jött, vagy ha csak ruhája suhogását
                    hallotta, de bezzeg kialudt a fény, valahányszor Biri eltávozék, mintha
                    láthatatlan szellem koppantóval oltogatná. Ha pedig megszólította, akkor annak
                    az ónszín arcnak minden izma érző lett, minden izma a leánykának
                    felelgetett.</p>
				<p>Mire Barosné előkerült a fürdőből, már akkorra nemcsak az asszonyok, hanem a kis
                    gyerekek is tudták Mácsik szerelmét. Volt mit beszélni a kutaknál, ahova kényes
                    vödörkével jártak a menyecskék, leányok; az árokparton, ahol búzát szárítottak
                    és vásznakat fehérítettek; a malom-zúgónál, hol egész raj asszony mosott bent a
                    vízben, térdig felgyűrt szoknyákban: gyönyörűség lesni a pribolyi híres
                    lábikrákat, melyeknek láttára egyszer megbolondult a mese szerint a lesti tót.
                    De nem is nagyon mese az!</p>
				<p>A nemes asszonyok ellenben sohasem kötöttek több harisnyát, mint ez időkben: Piry
                    Barnabásnénál az alsó vég, Filcsik Istvánnénál a felső vég gyülekezett
                    naponkint, s míg a kis vékony tűk a pamutot ették, nekik is csak kellett valamin
                    rágódni.</p>
				<p>…Ha Mácsik szereti, akkor el is veszi. De vajon mit mond majd hozzá Birike? Mit
                    mondana? Hozzámegy. Nagy szerencse egy árvalányra.</p>
				<p>»Ugyan, ugyan, hiszen csak tacskó. Baba kell még annak, nem ember! Sok víz
                    lefolyik addig az Ipolyon, mire ő meglátja a legutolsó szürke lovát«.</p>
				<p>(Az a babona van, hogy amelyik hajadon háromszázhatvanöt szürke lovat lát az
                    ablakon át, vigyázza meg, amely férfival legelsőbben fog kezet, akkor az lesz a
                    háromszázhatvanhatodik szürke ló - vagy mi az ördögöt beszélek? - az lesz a
                    hites ura.)</p>
				<p>Megörült Barosné, hogy a vetés megnőtt, míg ő otthon sem volt. Úgy tetszett neki,
                    Biri se idegen Mácsik iránt. Mert amint ismét visszament lakni a kastélyba,
                    lehangoltabb, szórakozottabb, álmodozóbb lett, mint azelőtt. Ha egyedül maradt,
                    mindjárt valami dalba kezdett. (Gyanús, ha annyi a mondanivalója, hogy
                    minduntalan kölcsön megy szavakért a dalokhoz.). S mindég egyedül akart maradni.
                    A magány pedig nagy bujtogató a fiataloknál, csak az öregeknek tud lenni nyájas,
                    hű barátja… De ha Mácsik jön estefelé (de milyen szépen van megfésülve,
                    kikenekedve rendesen!) akkor egyszerre olyan fürge, virgonc, mint a karika, s
                    kigyúlt az arca, mint a fáklya.</p>
				<p>Jó Baros Annának talán komolyabban kellett volna venni a leányka jövőjét, de
                    őelőtte csak egy szempont lebegett: a szerep; örökké az a szerep, melyet a
                    megyénél vitt, s ez, mint a délibáb, megfordítva mutogatott neki mindent.</p>
				<p>Istennek tetsző dolog volt az, ha a félelmetes kurtanemes egy szőke női
                    hajszállal úgy le lesz kötözve, hogy többé meg nem moccanhat. - Aztán, mikor nem
                    tartozott az »összeboronálás« a legmagasabb női kedvtelések közé? S minél
                    lehetetlenebb a feladat, annál ingerlőbb. Hiszen a vadkomló is megteszi, hogy a
                    legnagyobb fát szépen összefonja a növendék fával…</p>
				<p>Mácsik gondolni se merte, hogy egyszer, hogy valaha… Ej, lehetetlen az! Már a
                    gondolatjára is elvörösödött. Magánál ugyan nemigen tartott többre a világon
                    senkit, de Birike nem e világból való volt neki, hanem egy szent, akihez szemét
                    fölemelni istentagadó vakmerőség.</p>
				<p>Ha rágondolt, egyszerre megnedvesült a szeme. Mi ez, mi? - dünnyögé s letörülte.
                    Az ördög nyála! Oh jaj! ha valaki megtudja, észreveszi ezeket a nevetséges
                    érzelmeket. Kivált ha Barosné? Az a gúny az ajkán, a fitymáló rángás szép fitos
                    orra körül, meg fogja ölni okvetetlen. Soha, soha. Ennek nem szabad megesni.</p>
				<p>Dühösen toppantott lábával, s úgy nézett szét maga körül, mint egy megriadt
                    gonosztevő. A föld alá süllyed szégyenletében, ha megtudják. De nem! A nagy
                    erejű Mácsik lelkének belseje kilenc lakattal van elcsukva a világ elől.</p>
				<p>Pedig dehogy volt elcsukva kilenc lakattal, egy átlátszó vékony fátyollal volt
                    csak beterítve könnyedén.</p>
				<p>Hát egy nap az történt, hogy a Baros Anna pajkos keze odaért a fátyolhoz s
                    lebbentgetni kezdte, hanem persze ravasz kerülgetéssel.</p>
				<p>- Nos, hogy van a gyerek, Mácsik uram? Azt beszéli Chalupka, hogy jó eszű. Most
                    már a maga szárnyán is úrrá válik.</p>
				<p>- Kénytelen vele! Azzá tesszük - felelte Mácsik meggyőződéssel. (Mindég a saját
                    erejét érezte legelőbb.).</p>
				<p>- Mi? Hát tovább csinálják a Laczkók? Bizony nagy bolondot tesznek, mert ha
                    gazdaggá nem teszik, pedig nem tehetik, hát akkor bizony nem lesz hatalmas.</p>
				<p>Barosné csak azt akarta kiugratni Mácsikból, lemondott-e már róla? Az sértődve
                    vágott vissza szokásos hányavetiségével:</p>
				<p>- Hogy gazdaggá tegyem, ahhoz én nem értek, tekintetes asszonyom. Hanem ami a
                    külső erejét illeti, azt úgy megadom, hogy a főispán is kondukat sanitatit kiált
                    neki, ha eltalálja magát prüsszenteni.</p>
				<p>- Ejnye, ejnye Mácsik! Hiszen ha meggondoljuk, magának már semmi köze a
                    Laczkókhoz.</p>
				<p>- Persze - sóhajtott fel lehangoltan -, de magamra vállaltam.</p>
				<p>- Úgy? Akkor hát el se mondom, mi forog a fejemben. Ne vonogassa a vállát, hiába
                    vonogatja. Mármost azért is elmondom. Magának meg kellene házasodnia…</p>
				<p>- Magam is gondoltam már erre - szólt Mácsik közömbösen… - Előbb-utóbb is, meg
                    kell tenni.</p>
				<p>- Természetesen - vágott közbe örvendezve az úrnő - a gazdaság is oszlik-foszlik,
                    aztán nem megy az így, minden embernek kell, hogy legyen valakije, aki a
                    herbateáját megfőzze.</p>
				<p>Mácsik a fejével bólintott.</p>
				<p>- Én már a nevét is tudom annak a valakinek. Szép is, jó is, és a vagyonkája sem
                    bolondság.</p>
				<p>Mácsik mereven nézett rá, de minden gyanú nélkül.</p>
				<p>- Nem kell valami nagyon messze menni.</p>
				<p>A szép asszony apró fehér fogai ingerlően kitündöklöttek csukódó-nyitódó
                    bíborszín rámájuk alul.</p>
				<p>- No, nézze meg az ember, úgy tesz, mintha nem tudná. De nagy ravasz maga, de
                    nagy ravasz. Hiába rázza a fejét, rázhatja… tudom már. Kinyissam-e az ajtót, mi?
                    Mert éppen itt van a szomszéd szobában.</p>
				<p>- Kicsoda? - hebegé Mácsik halálra vált arccal.</p>
				<p>- Hát a leendő felesége, Birike.</p>
				<p>A nagy ember összerázkódott.</p>
				<p>- Az enyim? - hörgé tétova tekintettel, mialatt minden vére a halántékaihoz
                    gyűlt. - Nem lehet az!</p>
				<p>- Hogyne lehetne? - nevetett fel Barosné. - Talán hogy fiatal magához? No,
                    bizony. Hát Kacsaryné? Lánya lehetne a férjének, s mégis örökké nyalják-falják
                    egymást. Magam is öreg emberhez mentem, csak azért, mert Baros-lány létemre
                    legtöbbre néztem egy Barost. Ki pörkölheti rám, hogy nem jó felesége voltam a
                    megboldogultnak? De ne menjünk messze. Itt van teszem azt Piry Barnabásné,
                    micsoda menyecske még, s az ura már hatvan esztendős. S méghozzá »édes
                    csöppem«-nek szólítja az asszony. Egy hatvanesztendős csöpp! Az aggteleki
                    barlangban a pokol tornácának lenne a legalja.</p>
				<p>Bánta is Mácsik most az aggteleki barlangot meg a pokol tornácát, mikor a menny
                    kezdett neki aláereszkedni. Az őszi napsugár tündöklő arany sávot szűrt be az
                    ablakon, s azon a sávon apró angyalkák rózsákkal rakott kis talicskákat
                    gurítottak maguk előtt.</p>
				<p>- Hüm… Ühüm - mosolyog csöndesen, édesdeden.</p>
				<p>De Barosné rászegzett kérdő szeme leriasztotta a magasból.</p>
				<p>- No, hát nem úgy van?</p>
				<p>- Hiszen igaz, mind igaz - akadozék remegve az izgatottságtól. - És én megvallom,
                    szeretném is, de… nem hiszem… lehetetlen az! Oh, ne is beszéljünk róla. Nagyon
                    szeretném… csakhogy…</p>
				<p>- Csakhogy?</p>
				<p>- Minek? - hadarta tompa siket hangon. - Kár volt ezt velem tenni, tekintetes
                    asszonyom.</p>
				<p>Fölemelte kezeit, mintha átkozódni akarna:</p>
				<p>- Tört volna el a lábam, mikor először ide tettem.</p>
				<p>- No, ne legyen gyerek. Mi a baj, mondja meg? Hát illik ez a viselkedés egy
                    Mácsik Györgyhöz?</p>
				<p>- Nem - szólt hirtelen fejét önérzetesen felemelve. - Beszéljünk őszintén.</p>
				<p>- Természetesen. A bátor ember a puskacsőbe is belekiált.</p>
				<p>- Miképp gondolhatnám, hogy az a gyermek… hogy ő… mit is mondjak csak… hogy ő is
                    akarja?</p>
				<p>- Nem gondolom, mert tudom, hogy akarja.</p>
				<p>Oh, ettől a »tudom« szótól mint homályosodtak el legott a szemei, hogy dőlt oda
                    mámorosan a pohárszéknek, melyen csörömpölni kezdtek a porcellán tányérok és
                    poharak, s milyen megdicsőülés ragyogott az arcán. Nem volt ez a nagyerejű
                    Mácsik György most, hanem a mézeskalácsszíveken láthatni lefestve ilyen forma
                    alakot, csakhogy rendesen a párjával.</p>
				<p>…Iszen ki lehet könnyen pótolni, ami még hiányzik a képből.</p>
				<p>Barosné előszólította Birit, be sem várva míg Mácsik összeszedi magát.
                    Gyanútlanul futott be sárga pettyes karton ruhájában.</p>
				<p>- Lányocskám, ne rágd most a kötényedet, hanem ide figyelj. (Birike eleresztette
                    fogai közül a kötényét, s figyelmesen nézett a nénire.) Te már nagy leány vagy.
                    (Biri lesütötte a fejét.) Mikor a lányok nagyok lesznek, férhez mennek, arra
                    valók. (Biri elfordult és az ablakon át bámult ki a szénaboglyákra és a
                    szalmakazlakra; úgy látszott, mintha egymás körül futkosnának a téres szérűn.)
                    Minden leányzónak megérkezik a szerencséje, kedveském, az egyiké előbb a másiké
                    későbben. Vannak olyanok is, akiké egészen elmarad, mert vagy meg sem indul,
                    vagy útközben esik valami baja. A tied korán érkezett meg, édes aranyom. Itt áll
                    előttünk Mácsik úr…</p>
				<p>Biri szeme előtt összefolyt a világ, s többé nem figyelt oda. Beszélhet már a
                    szép asszony a falaknak. Mácsik sem hallgatta. A kínos csendben, mely mégis
                    gyorsan nyelte az időt, azt hitték mind a ketten, a világ fog elmúlni.</p>
				<p>De nem múlt el, s ők arra ocsúdtak fel, hogy a Biri kezét a Mácsikéba tette a
                    jóságos asszony, a falunak a patrónája.</p>
				<p>Mácsik összerázkódott a delejes érintésre, mintha az törte volna meg a
                    lidércnyomást s minden erejét, kevély öntudatát hirtelen visszaadná:</p>
				<p>- Hát én bizony nem bánom, nagyasszonyom. Történjék, amit az isten rendelt… meg
                    amit mi akarunk.</p>
				<p>…Nem tudhatni, melyiket gondolta mellékesnek.</p>
			</div>
			<div type="chapter">
				<head>X. FEJEZET </head>
				<head>A VIRTUS</head>
				<p>Arra már volt példa, hogy valaki a halála után lett kálvinistává (Cselkó
                    tisztelendő úr nem akarta eltemetni, hát elvitték a kálvinista paphoz Zobolára,
                    hogy az kaparja be a maga rítusa szerint), arra is volt eset, hogy tetszhalottat
                    tettek be a koporsóba (Kikinday József uramat Bodonyban), de hogy elevenen
                    járó-kelő ember fölött tartsanak halotti prédikációt, az nem illik.</p>
				<p>Mindenki küldené már a halálba ezt a mi szegény középosztályunkat, mely
                    századokig védte az országot vérével, azért a darab papirosért, amely az ő
                    ármálisa volt, s melyet mégis rögtön széttépett, mihelyt inkommodálni kezdte a
                    többit; - mert azt akkor széttépni virtus vala.</p>
				<p>A virtus volt ez osztály jelszava. S ha csakugyan meghal a nemesség, meghal vele
                    a virtus is.</p>
				<p>Pusztul, vész tagadhatatlanul. Oda a címeres mezők örökre. Dér megcsípett
                    mindent. Fák sárguló levelei, ha ráhullanak a tavalyi pázsitra, elfedik azt
                    örökösen. Hiába gereblyéznék fel onnan a harasztot, nem az a gyep az már, nem
                    az, nem az.</p>
				<p>A mai dzsentri nem a régi nemesség többé. De legalább abból való. Fel kell
                    tartani, amíg lehet, gyámolítani kell, mint a kialudni készülő tüzet. Mi lesz
                    velünk, minél melegszünk meg ezután, ha nagy hideg lesz?</p>
				<p>Hiszen voltak hibái, nagy hibái, de e hibákban is mennyi fény, mennyi kedvesség!
                    Az ereje tette gyengévé, a gyengesége tette szeretetre méltóvá, s a
                    szeretetreméltósága tette sírba.</p>
				<p>Nem azokat sajnálom, akik abban a jelmondatban haltak meg: »Ferbliben nincs rossz
                    kártya.« Ezek vakmerően mentek neki minden esélynek. El kellett esniök. Mert
                    igenis, van rossz kártya a ferbliben! A másik részét még kevélyebb sírkő illeti.
                    Írjátok fel nekik: »Sohasem halunk meg.« Meghaltak, mert azt tartották, hogy nem
                    halhatnak meg, mert győzni akartak az idők felett, és nem ismerték a hadi
                    taktikát: hogy aki le akarja győzni az időt - adja meg magát neki!</p>
				<p>Hanem azok, akik keresztülvergődtek, akik megmaradtak és itt vannak, azok már
                    életrevalók, azoknak élniök kell s visszanézniök a múltba, az apákhoz, hogy
                    milyen betegségben pusztultak el.</p>
				<p>Az én hőseim nem az adomázó táblabírák, sem nem a pazarló földesurak, hanem
                    egyszerű kurtanemesek, akikben mégis mind megvannak, s a mindennapi élet
                    viszonyai közt nyilvánulnak emezeknek hibái és erényei. Nagy ambíciók levegőbe
                    építve, nagy cselekedetek ostoba célokra pazarolva. Igazán nem tudni, mi ölte
                    meg őket rohamosabban? Hibáik-e vagy erényeik?</p>
				<p>Itt áll, teszem azt, a hatalmas Mácsik, ki királyosdit játszik otthon a környékén
                    szertelen tekintélyével s pallérozatlan lelkének hiábavaló erőivel. Ki tudja, ha
                    előbb születik s ha selyemhímzésű ágyból, nem jut-e fel talán még Erdély
                    trónjáig is?</p>
				<p>Egy nagy embernek a nyers váza és összes méretei meg vannak benne, de ezt mind
                    nevetségessé teszik a kicsinyes viszonyok.</p>
				<p>Mi más lenne, ha most például a Gara nádor leányát venné el és nem Réky Borbálát.
                    Az új nagy terveket hozna a régiekhez. De Birikével mire megy? Hát otthon fog
                    ülni mellette, tyúkokat ültetnek közösen. Nehéz lépteivel ügyelnie kell, nehogy
                    a szobában mászkáló kis kacsákat eltapossa, vasárnaponkint pedig a pamutot fogja
                    tartani.</p>
				<p>Mindegy, legalább boldog lesz. Valóban megtelt a lelke gyönyörrel, édességgel.
                    Kivált eleinte oly nyájas, szelíd volt, mintha kicserélték volna. Az emberekkel
                    szóba állott, nem nézte nemzetes-e valaki vagy csak »kend«, némelykor elment a
                    kovácsműhelybe is (Pribolyon ez volt a kaszinó), s itt nemcsak meghallgatta a
                    legfrissebb pletykákat és a csodálatos plánumokat a világ dolgairól, hanem még
                    maga is tréfálgatott az idegenekkel és a falubeliekkel, akik kereket ráfoltattak
                    vagy lovat vasaltattak ott.</p>
				<p>De ez se tartott sokáig. Mert azt beszélik, ha a csöbör alján egy kenyérmorzsa
                    maradna, csak egy pici morzsa, s ha teletöltenék azt a csöbröt mézzel, attól a
                    morzsától az a tömérdek méz mind savanyú lenne.</p>
				<p>Mácsikban pedig maradt a régi Mácsikból nem egy morzsa, hanem száz morzsa.</p>
				<p>A legszélesebb kedvében is volt egy kevés keserűség, egy kis lelki nyugtalanság,
                    hogy ezek a beugrasztott Laczkók mármost mit csinálnak majd nélküle? Viszik a
                    pört tovább! Vihetik, hiszen vihetik, de őneki olyan végtelenül puszta, üres
                    marad az egész világ anélkül a pör nélkül. Hát miért éljen ő ezután? Ha meg nem
                    nyerik, elpusztulnak, őrajta lesz a nagy ódium, az átok, s ha megnyerik, az
                    osztozkodásnál ő semmi sem lesz. Hej, nem lehet az, nem lehet az!</p>
				<p>Mind jobban-jobban nyomták ezek a lehangoló gondolatok. Utoljára már, ha valami
                    Laczkóval találkozott, messze kikerülte, úgy rémlett neki, ők is kikerülik, s
                    görbén néznek rá. (Pedig ki merne rá görbén nézni?) Éjjelenkint nem tudott
                    aludni, nyugtalanul hánykolódott fekhelyén, töprengve, évődve: a piros
                    gondolatokat kergették a sötétek, s ha elaludt sem volt igazi nyugalma, csak
                    fáradtabban, sápadtabban kelt fel, mint ahogy lefeküdt.</p>
				<p>- Vőlegényi szín az - biztatta Chalupka, mikor panaszkodott előtte. - Az
                    Osztroluczky uraság is éppen így nézett ki, mikor házasodott.</p>
				<p>- Vigye el az ördög az Osztroluczky uraságot.</p>
				<p>- Nem is hiszem, fiam, hogy éjjel mikor alszol, meg nem nyergelnek titokban a
                    boszorkányok és rajtad nyargalnak a Gellértre. Mert úgy szokták. Ott veszik a
                    forspontot, ahol találják. Azért vagy te úgy elfáradva. Csak most már azt
                    kellene legalább kisütni, hogy melyiknek vagy a nyerges lova?</p>
				<p>Ezen aztán nagyokat röhögött Chalupka, de csak nem bírta vidámságra hangolni a
                    principálisát. Ott kullogott mögötte örökösen az a sánta kutya, a nagyravágyás,
                    s a legnagyobb verőfényben is rávetette komor árnyékát.</p>
				<p>Egy este éppen az elgyűrűzés után (nagy parádéval folyt le a kastélyban) azt
                    mondta Mácsik Chalupkának ezüstgombos mellényét széteresztve:</p>
				<p>- Phü! de melegem van, öreg! Mindjárt itt megfulladok. Nyisd ki szaporán az
                    ablakokat.</p>
				<p>- Talán elnézted magadat Chalupkának, és sokszor nyúltál az üveghez? No, nem baj,
                    no! Én is voltam egyszer kendőváltáson, de annyit ittam, hogy mikor az egyik
                    Motosiczky (ki akart dobni a gazember!) megfogta a karomat, hát becsületemre
                    mondom, csicsogott a borbeli nedvektől. Pedig nem is az én eljegyzésem volt,
                    hanem az egyik Justhé. Nyitom már, Gyuri fiam, nyitom.</p>
				<p>Kinyitott vagy két ablaktáblát, amiken ömlött be a hideg meg a piszkos szürke
                    köd.</p>
				<p>- Nem keresett itt valaki délután?</p>
				<p>- De bizony itt volt az öreg Lackó Márton, Lackó Pál és István, akinek az a
                    félszemű macskája van. Nincs is már egyebe a bolondnak. Mindenét
                    elajándékozta.</p>
				<p>- Üzentek valamit? - tudakolá reszketeg hangon. Majd haragosan hozzátette:</p>
				<p>- Mit akarnak? Mit alkalmatlankodnak? Miért nem dobtad ki őket?</p>
				<p>S megcsikorgatta a fogait.</p>
				<p>- Te beteg vagy! Ugye valami bajod van?</p>
				<p>- Semmi, a fejem szédül egy kicsit.</p>
				<p>- Nem szeretem ezeket a dolgokat…</p>
				<p>- Én se szeretem - dörmögé Mácsik. - De csukd be az ablakot, mert fázom. Hát mit
                    akartak? Nem tetszik nekik ez az eset, mi? Nekem akarnak parancsolni, mi?</p>
				<p>- Ne tüzelj, kérlek, a levegőbe! Nem jöttek azok rossz szesszel, hanem
                    gratulációt tanultak be a tiszteletedre. Lackó Pál hozott egy óriási
                    malomkalácsot ajándékba, Lackó Márton egy tarka bárányt, István pedig elhozta az
                    egyszemű fehér macskáját, a mennyasszonyodnak.</p>
				<p>- Szegények! - szólt Mácsik ellágyulva, s kivette zsebkendőjét, hogy a szemeit
                    megtörölgesse.</p>
				<p>- Szeretnek engem szegények!</p>
				<p>Annyira elérzékenyült, hogy egy óra hosszat szótlanul nézte a pattogó tüzet a
                    kandallóban, hogy csókolják össze a lilaszín lángnyelvek a hasábokat, köztük a
                    kemény tuskót is, hogy nyaldossák körül és emésztik fel lassanként, sziporkákat
                    hasítgatva belőle. Egy ideig zsarátnok, aztán üszög, utoljára már csak hamu -
                    még a legerősebb tuskó is.</p>
				<p>Chalupka szólítgatta néhányszor, de nem felelt neki. Elment hát lefeküdni a
                    szomszéd szobába, ahol a vacka volt, hanem úgy hajnal felé oda is áthallotta
                    Mácsik nehéz hörgését és nyögéseit. De bizony bemegy, felkölti szegényt, ha
                    borzadályos álma van, ne viaskodjék tovább a sárkányokkal.</p>
				<p>És csakugyan ott feküdt a nagy ember a dunyhák tetején, azon módon, ahogy
                    odavetette magát az ünneplő ruhájában, a melle zihált, mintha egy láthatatlan
                    szörny ülne rajta súlyos tehernek, a két kezével pedig csapkodott
                    jobbra-balra.</p>
				<p>- Te vagy, Chalupka? - ocsudék föl Mácsik összerezzenve. - Mit ijesztgeted az
                    embert? mit akarsz? No, de nem bánom, hogy felköltöttél. Keresd meg csak a
                    pipámat valahol.</p>
				<p>- Tömöm már. Azt hittem, valami rossz álmod volt.</p>
				<p>- Egy erdőben jártam, elaludtam. Két medve odajött, az egyik a mellemre térdelt,
                    a másik pedig a kezem után kapkodott.</p>
				<p>- Jó, hogy meg nem haraptak.</p>
				<p>- De iszen meg vagyok én már harapva, Chalupka. Csakhogy kigyógyulok még én
                    ebből. Tudom már a gyógyító füvet is. Kitaláltam. Most pedig gyújts rá te is,
                    ott lesz a pipa az almáriom háta mögött, de meg ne rágd nagyon a csutoráját, és
                    ne szörtyögj vele, mert kiütöm az agyaradból. Így ni, ülj most ide az ágy
                    szélire, és beszélj nekem valamit arról a gyerekről!</p>
				<p>Chalupka nagy elmesélő volt, csupa gyönyörűség hallgatni, ha egyszer belekezd,
                    csakhogy megeredvén nyelve, nehéz kihámozni előadásából az igazat.</p>
				<p>- A gyerek? Úr az barátom. Rendben van. Egy kicsit ugyan letért az egyenes
                    lineáról, de hát a kék vér, sűrű vér. Különben Reviczky Ádám se volt különb
                    fiatal korában, mégis kancellárius lett belőle.</p>
				<p>- Csinált valamit?</p>
				<p>- Csinált adósságot.</p>
				<p>- Kifizetted?</p>
				<p>- Ki.</p>
				<p>- Mi hát a baj?</p>
				<p>- Nincs ott más baj, Gyuri, csak nem kellett volna Csomaközyhez adni.</p>
				<p>- Neked volt ismerősöd.</p>
				<p>- Nekem ismerősöm, az igaz, de neked a rokonod, becsületes, de nagyon
                    szegény.</p>
				<p>- Mi? Lesoványodott nála Gábor?</p>
				<p>- No, ez még nem volna hiba. Hanem van egy szép leánykája.</p>
				<p>- De már az se hiba, Chalupka. Magam is láttam ott azt a kis barna fityfirittyet.
                    Hogy is hívják csak?</p>
				<p>- Ilonka.</p>
				<p>- Szép lett? No, az derék! Nem néztem volna ki belőle akkoriban.</p>
				<p>- Olyan szép lett, hogy pénzért mutogatják - mondja Chalupka.</p>
				<p>- Akasszanak füstre az ördögök, ha gondoltam volna valaha. Hiszen pisze orra
                    volt!</p>
				<p>- Ragasztanak neki másikat, ha kell. Mert a komédiaházban van.</p>
				<p>- Aztán mért keseregsz te ezen olyan nagyon?</p>
				<p>- Azért, mert a fiú össze van vele barátkozva. Ahelyett, hogy a studiumokat
                    frekventálná, eladja még a könyveit is, hogy a teátrumba mehessen esténkint.
                    Hanem iszen ráijesztettem. Csakhogy szilaj egy kicsit és önfejű. Azt mondja a
                    szemembe, neki senki sem parancsol.</p>
				<p>Mácsik vidáman nevetett fel.</p>
				<p>- Teringette! Hiszen igaza van a nebulónak. Parancsolásra kell szoknia, nem
                    engedelmességre.</p>
				<p>Chalupka csodálkozott a hirtelen támadt jókedvén.</p>
				<p>- Neked tán súgott valamit a két medve, de eltitkolod előttem.</p>
				<p>- Azt súgta, mihelyest megvirrad, össze kell hínod a Lackó-famíliát ide hozzám,
                    azokat, akik itt laknak. Tudod már?</p>
				<p>- Tudom, de hogy aztán te mit mondasz nekik, azt nem tudom.</p>
				<p>- Ne törődj te azzal. Majd kivágom én magamat.</p>
				<p>Reggel csakugyan összeszaladgálta Chalupka a Laczkókat, egy nagy fustélyt fogván
                    markába a falubeli kutyák ellen, s ez a felemelt gerundium úgy tűnt fel, mintha
                    régi királyi heroldok szokásaként a véres kardot hordozná körül.</p>
				<p>Délfelé seregleni kezdtek a Laczkók, rókamálos csurapéikban és különböző színű
                    bekecseikben, s amint egyenként beköszöntöttek Mácsikhoz, a zúzmarás szakállak
                    és fagyos bajuszokkal harmóniában volt arcukon a levertség. Hej, nem így
                    gyülekeztek ők itt össze valamikor!</p>
				<p>Letelepedtek a székekre kínos csendben. - Nem volt most vidám beszélgetés, mint
                    egyébkor. Az ember azt hihette volna, hogy szájuk sincs, ha nem éppen azokból
                    gőzölgött volna ki ebben a hideg találkozásban egy kis meleg pára, mely fölfelé
                    csavarodék a fűtetlen szobában s elenyészett a gerendák között. Jobb is, hogy
                    elenyészett, mintha szavakká lett volna!</p>
				<p>Némelyek el sem jöttek. Laczkó Dániel azt üzente nyersen, nem ér rá. Igyók Laczkó
                    István vállat vont: »Elég hogy a levesből ettem, nem kell a húsból.« Boldizsárt
                    el sem hítta Chalupka, volt annyi esze magától. S akik eljöttek is, mind
                    morózus, fázós hangulatban valának, bizonyos eltitkolt szemrehányás kérezkedett
                    ki belőlök, kivévén tán a leghívebbeket, akik elfojtott lélegzettel várták
                    Mácsik megszólalását.</p>
				<p>- Vitézlő atyafiak! Nemzetes uraimék!</p>
				<p>Halálos csend lett. Mácsik maga is sápadt volt, de azért méltóság ömlött el egész
                    lényén, s két, mereven összevont szemöldöke, mintha két mogorva pandúr lenne,
                    mely rendet és csendet tart a tömeg fölött.</p>
				<p>- Húsból és vérből való emberek vagyunk valamennyien! Az indulatok uralkodnak
                    felettünk…</p>
				<p>- Elég nem jó - kottyant bele Laczkó Mihály. Néhányan a békétlenek közül
                    odaszóltak rá. »Úgy van! Igaz!« de a nagy többség lehurrogatta őket.</p>
				<p>- Ne csináljanak kegyelmetek pozdorját a famíliából - bökte oda nekik a
                    Mácsik-párti Filcsik István.</p>
				<p>Laczkó György ingerülten rántotta meg a Filcsik dókáját.</p>
				<p>- Kegyelmed beszél itt? Hiszen kegyelmetek voltak a kartácsoló kefe.</p>
				<p>De már erre rákvörös lett Mácsik, s kékben vonaglott az ajka:</p>
				<p>- Kinél vannak, hogy ilyen Szodoma-Gomorát csinálnak? Mi dolog az, hé? Rágják
                    meg, amit kimondanak!</p>
				<p>Csakhogy vissza nem kapált Laczkó György, ha már egyszer benne volt. Rettentő
                    bátorság lakott ebben az emberben.</p>
				<p>- Nem rágjuk. Elég, hogy nemzetes uram elrágta a kötelet.</p>
				<p>- Ki meri mondani, hogy elrágtam? - hujjantott fel vérbe forgó szemekkel. - Ha
                    minden kötél szakad, akkor sem ez az egyik, mely a famíliához köt. Nem rágom,
                    hanem megerősítem. Olyanok vagyunk mi, nemzetes uraim, mint a mákszemek, melyek
                    elmondhatják magukról a hüvelyükben: »Van nekünk egy házikónk, nincs ajtaja, se
                    ablaka, mégis százan lakunk benne.« Igenis, nincs rajta ajtó. Aki egyszer benne
                    van, benne kell maradnia, ki nem jöhet, míg csak a házikó össze nem törik.</p>
				<p>Öblös hangját kieresztette, átment a legmagasabb pátoszba. A Laczkók
                    fölélénkültek az utolsó szavakra. »Halljuk!« - hangzott több oldalról.</p>
				<p>- Mondtam, hogy az embereket legyőzik az indulatok és gerjedelmek. Mindég így
                    volt, mindég így lesz. De én rajtam ki nem fogtak. Én dömöcköltem le őket. Azért
                    hát azt kiáltom a szívemnek, melyet szelíd érzelmek csiklandoznak: »Aludj«, és
                    azt parancsolom az eszemnek, melyet kötelesség nyom: »Mozogj!«</p>
				<p>- Nem házasodik meg! - szaladt ki a Filcsik szájából önkéntelen.</p>
				<p>- Többet teszek: megházasodom. Nem veszem el, kihez szívbeli vonzalom meghajlít,
                    hanem ím kinevezem kegyelmetek közül Laczkó Istvánt, Laczkó Pált és Laczkó
                    Györgyöt, hogy istennek nevében legott útra kelve a Laczkó-nemzetség hajadonai
                    és özvegyei közül tetszés szerint hitvesemül kérjék azt, ki az isteni
                    gondviselés látható jelei szerint leginkább készen lészen alkalmatos a köztünk
                    levő kapocsnak megerősítésére. Dixi. Ez az én akaratom!</p>
				<p>Azt az ujjongást kellett volna hallani, ami erre támadt. Soha még beszéd nem
                    művelt ilyen csodát és fordulatot. Az ősz Laczkó Márton odarohant Mácsikhoz s
                    nyakába borult, az ellenzéki Laczkók közül György könnyekre fakadt, mire
                    némelyek bőgni kezdtek örömükben. Csapody György pedig lehajolt és megcsókolta a
                    kezét. Az is legfeljebb csak az esztergomi érsekkel eshetik meg, hogy nemes
                    ember így megbecsülje.</p>
				<p>Ő el nem lágyult mindezekre, nyugodt, hideg maradt, mint egy király, s unalommal
                    intett nekik.</p>
				<p>- Elmehetnek. Csak ezért hívattam kegyelmeteket.</p>
				<p>De mikor aztán lassankint elkocogtak a szobából, s Chalupka halkan ismét
                    benyitott, a diófaasztalra borulva találta, arca pedig kezeibe volt temetve.</p>
				<p>- Hej, mit tettél, Gyuri fiam? Mit cselekedtél? Mi lesz mármost ebből én
                    istenem?</p>
				<p>S aggodalmasan tördelte a kezeit.</p>
				<p>- Ne csipogj a fülembe! - rivallt rá Mácsik hirtelen fölugorva, mintha valami
                    acélrugó lökné fel. De a szakállán, mely koszorúképpen köríté nyakát fel a
                    füléig, mintha egy könnycsepp rezegne, mely a deres hajszálakon fut és hirtelen
                    eltűnik.</p>
				<p>- Gyuri, te sírtál?</p>
				<p>Bőszülten ugrott hozzá, megmarkolta a torkát.</p>
				<p>- Hazudsz, gazember!</p>
				<p>- No, ne bomolj hát. Ne fojts meg! Képzelődtem, tréfáltam veled.</p>
				<p>Futó láz volt a dühe. Kezei erőtlenül aláhanyatlottak s felsóhajtott:</p>
				<p>- Pedig tán mégsem hazudtál. Én is csak ember vagyok. Ne, fogjad… itt van!</p>
				<p>Lehúzta ujjáról a fénylő aranygyűrűt.</p>
				<p>- Vidd a kastélyba. Beszéld el, ami történt, s hogy ezt így kívánta az izé… a
                    virtus.</p>
				<p>Az utolsó szavakat hörögve ejtette ki, s erős domború mellkasa úgy járt, úgy
                    hullámzott, mint egy fúvó.</p>
			</div>
			<div type="chapter">
				<head>XI. FEJEZET</head>
				<head>HA AZ EMBER A FELHŐKIG ÉR</head>
				<p>A »falu patrónája« majd elájult mérgében, mikor Chalupka visszavitte a gyűrűt, s
                    kíméletesen kihímezte a helyzetet.</p>
				<p>- A virtus kívánta így? Jó. Majd megkeserüli még ő ezt a virtust!</p>
				<p>S szép fehér fogai megvillantak, amint még pirosabbra marta velök beszéd közben
                    az alsó ajkát.</p>
				<p>Az aranykarika felfordította az egész kastélyt egy perc alatt. A szolgálók
                    csomagolni kezdtek a nagy utazóládákba, a kocsis a lovakat vitte patkoltatni, a
                    mindenes a hintó tengelyét kenegette hájjal. Még az nap délután elvitte Barosné
                    Birikét Egerbe az apácazárdába.</p>
				<p>De a helység egyéb házaiban is izgalmat és élénkséget keltett az új fordulat A
                    Mácsik követei nagyban készülődtek; volt dolmánykölcsönzés, ingvasalás,
                    csizmacsinosítás, nyeregszerszám-javítás stb. Nosza a Laczkóbeli asszonyok is,
                    mihelyt híre terjedt, nekigyürekeztek, ki pogácsát sütni, ki sonkát főzni, ki
                    lángost dagasztani, annyi eleség volt összehordva reggelre, hogy a tizedrészét
                    sem lehetett elvinni. De minek? Hiszen amerre mennek, mindenütt rakott asztal
                    lesz, s halála a baromfiaknak. Legkiváltképpen nem ajánlatos malacnak lenni ez
                    idő szerint.</p>
				<p>Elindult másnap a követség illedelmes díszben, Chalupka is velök ment erővel,
                    mint belső tanácsadó, vagy amint ő mondá: »perszonális«, hogy szükség esetében
                    diffikultásokat és javaslatokat tehessen a követeknek Mácsik nevében és
                    érdekében. S valóban leginkább illett rá a perszonális cím, mert a nemzetes úr
                    viseltebb ünnepi ruházatját ölté fel s ennek a kocsijába fogatott. Eleinte ő is
                    lóháton akart menni, mint a többiek, hanem a lónak több esze volt, mint neki, s
                    azon helyben levetette. Híre is ment nyomban; máig is emlegetik. Mert tán sem
                    azelőtt, sem azóta nem történt Pribolyon, hogy a ló levetett volna valakit!</p>
				<p>Nem bolondság volt az! Piktor keze alá lett volna méltó, amint a három jó nemes
                    végigvonult a közeli falvakon: Laczkó György hollófekete paripán, Pál egy
                    akaratos sárga csikón, István pedig vasderesen. A lovak kevélyen mókáztak
                    alattuk. Be sok rozmaringos ablak nyílott meg a csodájára…</p>
				<p>Hanem hiába nyílott. Rozmaringos ablak akármennyi volt is útközben s csalogató
                    lányarc az ablakokban, azért a kapukon nem lehetett befordulni, ha nem valának
                    Laczkó-porták.</p>
				<p>Azokat pedig könnyű volt felismerni a kémények vendégváró füstjéről.</p>
				<p>Cserde volt az első hely, ahova betértek: ott lakott a megboldogult Mácsikné
                    öccse, s Laczkó Klára öreg hajadon. (Láttuk már szegényt a Rékyné torán.) Nem
                    szép, de úgy híresztelték, csinos hozománya van. Volt is valamicskéje
                    tagadhatatlan, de a szemes követek azt találták, hogy ő maga sokkal rútabb lett
                    az utolsó időben, s a valamicske sokkal kevesebb.</p>
				<p>Az elfogyasztott nagy trakta után átmentek Zobolára, özvegy Kükülley Györgyné
                    szül. Laczkó Judithoz. Ez válik be leginkább. Ilyen rezedaszálat még nem hoztak
                    Pribolyra, amióta ott áll a falu. Friss szakítás: csak két hétig élt az urával,
                    s csak négy hónapja ahogy nélküle él.</p>
				<p>Gazdag vendégséget csapott, volt ott a világon minden, csak tán kitoló fánk nem,
                    kedvökben járt, helyüket nem találta nemzetes uraiméknak, úgyhogy egészen meg
                    voltak boszorkányozva, hanem a gonosz Chalupka észrevett valami hibát a
                    termeten, s odasúgta a követeknek, hogy a Mácsik mandátuma csak egy lélekre
                    szól.</p>
				<p>Nyergeltek hát hajnalra, s útjokat vették Kisgálynak Laczkó Magduskához, de
                    hiába. (Nyápic még a leány, nem arra való.) Majd átcsaptak szerdán uzsonnatájt
                    Pusztaránkra, szép rózsa virul ott a Laczkó András kertjében. Szóbeszéd közt
                    azonban előhozta okkal-móddal az apa, hogy Mácsiknak abban az esetben ide
                    kellene jönni lakni - no, hát akkor csak hadd virítson a ránki rózsa, akinek
                    tetszik. Csütörtökön Gimelyen folytatták a háztűznézést. Ott aztán van
                    Laczkó-leányzó, mint a szemét, hanem amelyik szemrevaló, annak a ládáit viszik
                    el könnyen a társzekerek (vagy hogy egy saroglya is elég lesz), amelyiknek pedig
                    volna fejalja, az ha nem púpos vagy sánta, legalábbis siket.</p>
				<p>Itt ez, ott az, mindenütt volt kifogás, mikor péntekre visszajövet a
                    dinomdánomoktól megcsömörlött lovasok elértek Alsóbálnán át (hol Laczkó
                    Kristófné asszonyomnál tekintettek körül) Bodonyba, megcsóválta fejét Laczkó
                    István:</p>
				<p>- Ritka rostát vettünk, atyafiak, könnyen úgy találunk járni, mint a tótok azzal
                    a bizonyos szilvával.</p>
				<p>- Bizony furcsa lesz, ha csak itt Bodonyban az utolsó stáción nem akad horogra
                    valami.</p>
				<p>- Nem tudom: mi akadna?</p>
				<p>- Hát a Laczkó Benedek Erzsikéje. Mondhatom szép kis béka.</p>
				<p>- Igen, de már menyasszony.</p>
				<p>- Baj is az? Vagy ha baj, akkor a vőlegénynek baj. </p>
				<p>Beszálltak hát Laczkó Benedekhez délebédre, de ott meg az történt, hogy mikor
                    Chalupka rágyújtott ebéd után, s eldobta a földre a masinát (mert hát gép volt
                    az még akkoriban a magyar ember előtt), utánahajolt Erzsike húga, egy hétéves
                    apróság.</p>
				<p>- Minek lesz az magának, kisbaba? - kérdé Chalupka.</p>
				<p>A gyermek elpirult, aztán a gyufaszál szenes végére mutatva kivallotta
                    őszintén:</p>
				<p>- A szemöldökömet festem vele, bácsi.</p>
				<p>No, iszen nem kellett egyéb. Lehűtve támolygott ki a követség. Okos ember
                    kevésből ért.</p>
				<p>Ott künn a homlokára ütött Chalupka.</p>
				<p>- Bomlott munkát járunk, nemzetes uraim. Vétek volt a lábunkat kihúzni a
                    határból. Hát nincs otthon elég leány?</p>
				<p>- Szó, ami szó, ott vannak a legszebbek.</p>
				<p>- Szépség ide-oda. A női ábrázatnak nagy segítsége a környülállás. Latba kell
                    vetni mindent. Hej, de vakok voltunk milyen vakok! Hát ki van olyan az összes
                    Laczkók között, mint a Piry Barnabás mostohaleánya, Laczkó Zsófi, hogy mindjárt
                    kikapja vele Mácsik a jussát is? Pedig éppen ráfér. S az körülbelül negyven lánc
                    föld. Aztán jól megtermett, vaskos leány, az igaz, hogy már nem fiatal. Hm!
                    Egyszer ki akartuk játszani Boldizsárral. Még akkor milyen szemérmetes volt.
                    Lehet annak már nyolc éve is, ha nem több. Azt tartom, nemzetes urak, ne is
                    menjünk tovább.</p>
				<p>- Nincs is hova menni - jegyzé meg Laczkó György -, jól tapogat Chalupka apó,
                    nekem is tetszik a frigy, csak az anyja erkölcse üt szeget a fejembe.</p>
				<p>- Nekem meg a Zsófi szörnyű nyelve - aggódék Laczkó István.</p>
				<p>- Ej! Megszokta már azt Mácsik a boldogultnál. És nincs is olyan nyelv nemzetes
                    uraim, amely negyven lánc földet beboronálna.</p>
				<p>- Ez már igaz - nevetett Laczkó Pál, s mire a falu közepére értek a Baros-féle
                    granariumhoz, megvolt az egyértelmű megállapodás Laczkó Zsófira nézve.</p>
				<p>Minek szaporítsam a szót? Úgyis tudja minden élő lélek, hogy Mácsik nem kapott
                    kosarat, két kézzel adták Piryék Zsófiát, s Zsófia futvást ment. Megvolt a
                    kendőváltás csakhamar, s utána a lakodalom tavaszkor, soha még olyan fényes,
                    mióta az Ipoly így lefelé folyik. Csak olajos kendőt ötvenet osztottak ki a
                    násznép között a lovak fejére, muzsikálni a híres Gilagó-bandát hozták el a
                    palóc-földről. A Laczkók és a Piry-família ott voltak teljes számmal, sőt a
                    megyei négylovas nemzetségek közül is megjelentek mindazok, akik a Mácsik
                    szövetségét keresték a nyári restaurációkra.</p>
				<p>S ami meg legjobban emelte az ünnep pompáját, Chalupka elhozta Gábort Pestről;
                    szép deli úrfivá növekedett, s eleven eszével, nyájas modorával lelkesedésre
                    ragadta a Laczkókat.</p>
				<p>Nyolc lovasból álló bandérium ment eleibe Bodonyig, mikor jött, a menyegzői
                    ebéden minden szokás ellenére a násznagy jobbjára ültették. Hanem meg kell adni,
                    szép beszédben köszöntötte fel Mácsikot. Jobban is örült neki, nagyobb
                    gyönyörűsége volt talán, mint a menyasszonya kifűzésében.</p>
				<p>Egy dolog bántotta csak egész este, hogy Gábor sokat foglalkozott szüleivel.
                    Hozzájok szít most is! Van is kihez? Az anyja még ahogy úgy - de Boldizsár most
                    is leszopta magát azzal a korhely Chalupkával.</p>
				<p>De mikor a dínom-dánom után újra visszament a fiú Pestre, érzékenyen megölelgette
                    s körültekintvén hívei fölött, olyan biztatással bocsátotta el:</p>
				<p>- Csak egy kicsit születtél volna hamarabb, most te lennél az alispánunk!</p>
				<p>S amit ígért, bizony be tudta volna váltani, mert most állt hatalmának
                    tetőpontján.</p>
				<p>Hihetetlen dolog, pedig megtörtént, éppen pünkösdkor, amint a miséről jöttek ki a
                    népek, hogy a főispán, gróf Brunszvik, hajtatott be ötlovas hintaján Pribolyra,
                    mégpedig egyenesen a Mácsik udvarába, azzal a szóval: »Ebédre jöttem kedves
                    barátom uramhoz«.</p>
				<p>Volt öröm és zavar egyszerre, lótás-futás Harkányné után, jöjjön lóhalálba
                    megszaporítani az ebédet, s a fránya Harkányné jött is kiáltozva utcahosszat,
                    legjobban a Barosné ablakai alatt.</p>
				<p>- Itt a főispán, itt van a gróf! Mácsikéknál ebédel. Ott biz az, Mácsikéknál!
                    Most már én béleljem ki a gyomrát? Még vasárnapja sincs az embernek! Jehova,
                    szentlélek, mit főzzek én ilyen rettenetes nagy úrnak?</p>
				<p>Amit főzött, jó volt; a főispán mindent megdicsért, Laczkó Zsófiának bókokat
                    mondott (jó, hogy kezet nem csókolt neki), s ebéd után azt kérdezte nagy
                    bizalmasan Mácsiktól: Hogy leszünk a restórációkkal? Kik a barátom uram
                    kandidátusai? Csináljunk paktumot egymással. Én is engedek, maga is enged. A
                    kecske is jóllakik, a káposzta is megmarad.</p>
				<p>- Jól van, méltóságos uram! Most még szívesen hagyok meg valamit a káposztából,
                    hanem azt előre megmondom, hogy három év múlva egy hordóba taposom az
                    egészet.</p>
				<p>Mit végeztek, mit nem, tudója senki nem lett, hanem az bizonyos, hogy Mácsik
                    restórálta a vármegyét. A Laczkók és Piryék vótumjai ropogva törték össze a
                    fehértollasokat. A főispán és a Mácsik emberei foglalták el a megyei polcokat.
                    Laczkó Ferencből szolgabíró lett, két Piry kijött esküdtnek, még Chalupka is
                    hivatalba jutott: útbiztos lett. Úgyse kész még egészen a pribolyi út: hadd
                    piszmogjon ott mellette a vén korhely a vármegye kenyerén!</p>
				<p>A Barosné embereit egészen szétszórta a Mácsik ereje. Vicispán, főjegyző,
                    szolgabíró, a régi elkallódott, elfújta a szél, mint a polyvát. A pribolyi
                    kastély csendes, kihalt, hacsak a záporeső nem kerget be valakit. Hiába a szép
                    út, furmányos szekerek, olejkárok, viaszkos tótok járnak rajta, akik legfeljebb
                    Chalupkát süvegelik ott, nagyobb urat nem látván hónapokon át.</p>
				<p>Új vicispánok, új szolgabírák jöttek - s új menyecskék!</p>
				<p>Pedig Barosné sem volt jobb, mint az olyan asszonyok szoktak lenni, akik már
                    szerepet játszottak. Százszor édesebb, maróbb az elmúlt szereplés emléke a
                    szerelemnél. A szerelem napfény, délben a legforróbb, aztán mindég
                    hidegebb-hidegebb, de a hiúság árnyék: nő az estével.</p>
				<p>S ha nem volt még este a szép asszonynál, de már kezdett délután lenni.</p>
				<p>Patyolatfinom arca meghámlott valahogy, vagy mi, a homlokán, orrán pörsenések
                    támadtak, s a mozdulataiban sem volt meg többé az a bűvölő valami, ami után a
                    férfiak bolondultak.</p>
				<p>Csakhogy ő ezt sehogy sem akarta észrevenni. - A férfiakban hitt még, de nem hitt
                    a tükörben. Pedig azok megcsalták, ez pedig nem. Vissza akarta szerezni
                    mindenáron az egykori szerepet, s erre csak egy mód volt: megbékülni
                    Mácsikkal.</p>
				<p>Asszonyok értik ezt: anyósa, felesége révén unos-untalan tett neki valami
                    szívességet, végre is szent lett a béke.</p>
				<p>S ebből az olajágból vetett rügyet egy szép napon az új terv, hogy legokosabb
                    lenne, ha Birikét Laczkó Gábor venné el.</p>
				<p>- Birinek csinos a hozománya. Aztán én sem élek örökké, elhiheti, s nem viszem
                    magammal, amim van. Csak a rokonoké lesz az is!</p>
				<p>Mácsik a fejével bólintott erre az ajánlatra.</p>
				<p>- Jó lesz, nagyon jó lesz. Ez már olyan dolog, hogy nagyon helyes dolog. Ha én
                    egyszer azt mondom, hát azt mondom.</p>
				<p>Több lelkesedésre nem volt képes. Pedig ezzel szakadt le az utolsó teher a
                    lelkéről. Most, mikor feje a felhőkig ért, mikor már ő parancsolt a megyében a
                    Laczkó-címerek előrevetődő ragyogásában, csak egy bántotta: honnan veszik a
                    pénzt a pör folytatására ezután? A Laczkók zsebei mind meglaposodtak
                    apródonkint, a Mácsiké legelőbb. (Be sok ócska harisnya hullajtgatta el a
                    tallérait, mióta a fiút nevelik, kilenc év alatt.) Az utolsó rátákat már alig
                    bírta összeszedni. - Neki magának a hajaszála sem volt ki az adósságokból. Hát
                    még a vicispánság? Az fog még csak sokba kerülni! S ami a legnagyobb gonddal
                    nyomta, a beszámolás Birike vagyonáról, melyet a vármegye nem mert ugyan
                    sürgetni, de a becsület előbb-utóbb belenógatja.</p>
				<p>S így egyszerre megszabadul minden bajtól! Akármivé legyek, ha az úristen is nem
                    a nagyokkal tart! Meghámozva tologatja eléjük, amire éppen szükségük van; ne
                    kelljen utána nyúlkálniok.</p>
				<p>Barosné és Mácsik mindinkább belerángatván magukat a dologba, apróra
                    meghánytak-vetettek mindent a téli estéken és a tavasz elején. Úgyse volt miről
                    beszélgetni! Birit hazahozzák pünkösd táján Egerből, nemsokára aztán Gábor is
                    megjön, mint kész ember. Nem lesz hosszú teketória, minek az? Háromszori
                    kihirdetés, három akármelyik veres nap a kalendáriumból, és a harmadikon
                    mindjárt a lakodalom. Hogy lesz, hogy nem lesz, kit hínak, kit nem hínak. Lakást
                    a Barosné kastélyában rendeznek be nekik, maga az úrasszony átköltözik inkább
                    Bodonyba.</p>
				<p>A Gergely-napi vásár után hozzáfogtak a staffirung varrásához. Rengeteg munka
                    volt, elhihetik. Csak vánkosciha vagy negyven, harminc alsószoknya, ezekből
                    kihímezve kilenc. Hát még a dunyhák, ujjasak, kötények, abroszok, asztalkendők!
                    - Hát még a külső fehérnemű, ponyvák, zsákok, szakajtókendők, szakácskák! - A
                    többi holmit a városi mesterek csinálták, szabó a ruhákat, ötvös az ezüst
                    marhácskát nagy jócskán, asztalos a fából való jószágot.</p>
				<p>Annyira fonódott biz az, hogy Mácsik húsvét előtt elküldé útbiztos uramat
                    Gáborhoz, hadd informálja eleve a kötendő szent házasságról, mindenekben
                    kitanítván őt a fontos lépésre, vásárolja be számára a szükségeseket, valamint
                    hagyja meg neki azt is, hogy az exámen után éjt-napot nem mulatván,
                    hazaiparkodjék, s híradással legyen jöveteléről a tisztességes formák
                    megtartásának okából, hogy t. i. mint a fejedelmeknél szokás, menyasszonya,
                    Mácsikné kíséretében, eleibe mehessen a harmadik határig.</p>
				<p>Chalupka útra kelt, de jobb talán, ha el se beszélem az utazását.</p>
				<p>Mikor másnap este a Csomaközyék szállására betoppant, s ott megzörgette a
                    kilincset, senki sem jött ajtót nyitni.</p>
				<p>- Nem lakik itt! - mondá a házmester, egy hülye vén fickó, közömbösen.</p>
				<p>- Hát hol találom meg?</p>
				<p>- Azt csak a temetőőr tudja.</p>
				<p>- Mi? Meghalt? - makogta Chalupka. - Szegény vízi-fiakkeros! Hát az a jurista
                    gyerek, aki vele volt, hova lett?</p>
				<p>- Hm! - vigyorgott a házmester ásítva. - Azt csak a kisasszony tudja.</p>
				<p>- Úgy? No, és a kisasszony merre van?</p>
				<p>- Hja, azt csak az isten tudja.</p>
				<p>- Hogy maga nagy szamár, azt meg én tudom! - kiáltott rá Chalupka, és a Kerepesi
                    útra sietett a színházhoz. Ilonkát nyilván ott találja, s az ő révén ráakad a
                    fiúra is. Ej, ej, kár az öregért. Mi lesz most abból a szép lánykából? De már
                    mégis ilyet tenni! Legalább még egyszer mulathattak volna együtt! Az igaz,
                    ütődött inaszakadt ember volt, hamar rátalálhatott a halál, mindig ott
                    ténfergett a lába alatt…</p>
				<p>Ilyen gondolatok közt ért a színházhoz, de Ilonkával nem beszélhetett, mert már
                    megkezdték az előadást.</p>
				<p>No, nem baj, legalább ő is végignézi, s meglehet, találkozik Gáborral. De hiába
                    kutatta fel a földszintet és karzatot, Gábor nem volt ott.</p>
				<p>- Megtért a kópé - dünnyögé megelégedetten, s úrias hanyagsággal adta át magát a
                    komédia élvezésének.</p>
				<p>Csodálatosan jóízű diskurzust folytatott a deszkákon a szicíliai király őfelsége
                    az egyik főúr takaros nejével Konstanciával, kit három frájj kísért
                    aranyzománcos mezben. (Gubó legyek, ha nem az Ilonka a közbülső.). Ejnye, be
                    kívánatos a szája ennek a Konstanciának… akár a szamóca. (Ha én király volnék -
                    gondolta Chalupka -, én is megkóstolnám.) Aztán milyen szépen, okosan tud
                    fecsegni, mintha olvasná, hogy elpajzánkodik a királlyal. A király se mafla,
                    ugyancsak veri a vasat, amíg tüzes. Ni, a frájjok most elhúzódnak a falak mögé.
                    - Hát persze, természetesen, már régen elkotródhattak volna, ha eszök van. -
                    Most lesz, ami lesz… (No, nem minden bolond útbiztos látott ilyet.)</p>
				<p>Bizsegett a vére, s izzadság kezdte elönteni foltos eres homlokát az
                    érdeklődéstől, mikor egyszerre megjelenik egy vitéz (ilyenkor jön a gaz náció!),
                    s elkiáltja magát, hogy a nápolyi király van itt a népével.</p>
				<p>- Bocsásd be kedvelt sógorunkat! - parancsolja a szicíliai király.</p>
				<p>(Hogy veszett volna odahaza még legalább egy félóráig! - lihegi Chalupka
                    elkedvetlenedve.)</p>
				<p>Trombita harsan, s a nápolyi király belép cseresnyepiros palástban, összes udvari
                    népével, alabárdosokkal és apródokkal.</p>
				<p>Chalupka összerázkódott, szemei elhomályosultak, s amint hátrahanyatlott székén,
                    úgy kalimpált karjaival a levegőben, mint szárnyaival a leütött denevér.</p>
				<p>Nem volt az a nápolyi király, de Laczkó Gábor. Testestől-lelkestől Laczkó
                    Gábor.</p>
				<p>Szíve összeszorult, feje zúgott. »Tudtam előre, tudtam. Ez lett a vége! Vén
                    szamarak vagyunk. Addig öntögettük bele a nagyravágyást, míg kicsordult belőle.
                    Tessék most kihörpenteni a keserű poharat. Úgy kell nekünk. No, persze.
                    Természetes is. Így okoskodott a kölyök: »Minek várjak én az alispánságra, mikor
                    én mindjárt király lehetek«… No megállj, betyár, majd kiszedem én alólad a
                    trónusodat íziben!«</p>
				<p>Keresztül-kasul gázolva a tömegen, mint a félkegyelmű rohant ki, hogy a színfalak
                    közé betörjön.</p>
				<p>A künn ácsorgó színészeknek feltűnt a haragos pohos emberke, azt hitték, valami
                    megbőszült hitelező. Persze hogy be nem eresztették az öltözőkbe. Akadt is
                    tüstént egy kék bársonyos levente, aki lándzsát tört a közjóért, s eltaszigálta
                    Chalupkát.</p>
				<p>- Ez violencia! Én a nemes vármegye útibiztosa vagyok.</p>
				<p>- Én pedig don Fernando vagyok, követ a szicíliai udvarnál.</p>
				<p>- De nekem öcsém a Laczkó Gábor.</p>
				<p>- Miféle Laczkó Gábor? </p>
				<p>- Hát a nápolyi király. Eresszen hozzá az úr, mert…</p>
				<p>- Hja! Ez idő szerint az a státus-politika a szicíliai udvarnál, hogy a nápolyi
                    király ne találkozhassék a nagybácsijával. Várja meg az úr odakünn az utcán, míg
                    vége lesz a darabnak.</p>
				<p>Mit tegyen, szót fogadott, strázsát állt az utcán, fel-alá járva bömbölő
                    indulatokkal a lelkében, míg a komédiaházból kihangzott a taps, a nevetés és a
                    harsogó tetszészaj, mintha őt gúnyolná.</p>
				<p>Lassan telt az idő, soha ilyen unalmas percek! De mégiscsak elmúltak. S amint
                    kiöntötte az a nagy ház a közönséget, mintha őbelőle is kiment volna az epe, és
                    amint eloltogatták a lámpákat egyenkint, hogy váltig sötétebb lett az utca, úgy
                    lett derültebb az ő kedélye.</p>
				<p>Ej, hiszen nagyobb veszedelmek is estek már! Még mindent helyre lehet hozni.
                    Otthon pedig nem fogja megtudni senki. Eltemetem én azt úgy, hogy ezer tyúk se
                    kaparja ki.</p>
				<p>Kisvártatva ruhasuhogás nesze rezzenté meg, mintha szárny lebbenne az éjben,
                    szíve nagyot dobbant. Ilonka ment el Gáborral kézenfogva.</p>
				<p>- Kezemben vannak! - lihegte utánok iramodva, de amint közel ért, hogy Gábor
                    vállára nyomja kezét, egyszerre megzsibbadt karja, nyelve, meg kellett állania,
                    hogy összeszedje magát, s megtörülgesse izzadó homlokát a keszkenőjével.</p>
				<p>Megint közel futott hozzájuk, majd lábujjhegyen követte. Mi tartotta vissza
                    vajon, hogy kitörjön? Az a különös félelem, ami a fészekszedésnél fogta el,
                    mielőtt a kicsinyekhez nyúlt, valamikor gyermekkorában.</p>
				<p>Ilonka ráhajolt odatapadón kísérője vállára, szép, nyughatatlan feje nagy fehér
                    tüllkendőbe volt csavarva, melynek egyik széle úgy nézett ki a sötétben, mintha
                    egy fehér bárány úsznék utánok…</p>
				<p>Ilonka beszélt valamit, mind a ketten kacagtak közben édesdeden, fiatalos
                    csengéssel… S amerre mentek, a nagy házak árnyéka fölé, mely komoran,
                    méltóságosan terült végig az utcákon és téreken, mindenütt odarajzolta könnyed
                    leheletével az éj kettőjüket - egy alaknak. Egy test, egy fej s egy fehér
                    bárány…</p>
				<p>Ha babonát hinnék, azt mondanám, hogy a fehér bárány nem eresztette Chalupkát
                    közel a testükhöz!…</p>
				<p>Utcáról-utcára, sötét, elhagyatott sikátorokon mindenütt sarkukban, s mindig
                    talált valami okot, hogy még elhalassza a megszólítást. Majd ha Ilonka elhagyja
                    a beszédet. De a csevegő szájacska egyre darált. Majd a túlsó utcaszögletnél
                    megkerüli, s akkor a fiatalok ismernek rá. Így lesz az legjobb,
                    legillendőbb.</p>
				<p>Csakhogy az meg azért dűlt dugába, mert a fiatalok idébb csengettek be egy
                    alacsony apró háznál, hol csakhamar elnyelte őket a kinyílt kapu.</p>
				<p>- Majd eljövök reggel - nyugtatta meg magát Chalupka. - Így lesz a
                    legillendőbb.</p>
				<p>Éppen vissza akart fordulni, mikor az átelleni házfalon egy nagy fénykarika
                    kezdett táncolni.</p>
				<p>Hm, gyertyát gyújtottak az enyéim!</p>
				<p>Az ablak alá ment, s felágaskodott, hogy beláthasson.</p>
				<p>Szegényes szoba volt, egyszerű lim-lommal, csak a legközepén állt egy drága
                    bútor: egy kis rácsos bölcső.</p>
				<p>Az ránevetett a nyirkos falakra, a kopott nádszékekre, a két fenyőfa szekrényre,
                    s azok is visszanevettek. Barátságos lett a szoba.</p>
				<p>Ilonka éppen a bölcső fölé volt hajolva. A szeme úgy ragyogott, mint az opál.</p>
				<p>Levette fejéről a fehér kendőt s ráterítette kecsesen, kényeztetőn. Odavaló
                    takarócska lehetett, azért volt olyan bűvereje odakünn!</p>
				<p>Hát Gábor? Leguggolt a földre, s kissé fölemelve a tüllt, kukucskált nagy
                    csendesen óvatosan a rácsok közé. Az ő szeme is úgy ragyogott, mint az opál.</p>
				<p>Tudta már Chalupka, »ki« adja a szemeknek azt a zománcot, tudta már. Soha még
                    asztalosmunka nem szólta el így magát, ahogy ez most!</p>
				<p>Eligazította ez már az ő holnapi dolgát is.</p>
				<p>Lehajolt, leporolta térdéről a meszet, s visszaindult búsan a néptelen utakon.
                    Léptei kísértetiesen kongtak a köveken.</p>
				<p>Egy külvárosi torony mellett megállt; dühösen hozzávágta sapkáját a
                    templom-falhoz, s úgy hajadonfővel mormogta az ég felé:</p>
				<p>- No, vízi-fiakkeros! Te ugyan bemeszelted a világot! Elmentél ugye? Szerencséd!
                    Azt mondom, nagy szerencséd (a levegőbe suhintott botjával). Okos ember vagy,
                    hogy elmentél. Most én megyek el. Mert én is okos vagyok… és mert tudom… igenis
                    tudom az illedelmet.</p>
				<p>Annyit forgott nemes emberek közt, hogy ő is eltanulta szegény, mi az a
                    virtus.</p>
				<p>Valahol nyitva volt még egy korcsma, oda bement, s ivott egész éjjel, beszélgetve
                    a borokkal, amelyek felelgettek, néven szólították, vigasztalták, keserítették,
                    ő pedig hatalmas dikciókat tartott, s mindenféle ármányos terveket sugdosott
                    nekik, míg végre keserű sírásba törve énekelte:</p>
				<p>
                    Motosiczky, Csáky Burgonyát hámoznak…
                </p>
				<p>Reggel, mikor kijózanodott, volt még egy végső reménye, a fiskális, akinél a pör
                    van.</p>
				<p>Hanem az egy goromba fráter, alázatos tudakozódására nyersen odadobta neki az
                    egész pörcsomót.</p>
				<p>- Ostobaság! Be lehet vele fűteni.</p>
				<p>Berakta hát nagy szomorúan a tarisznyába, s szó nélkül támolygott ki az utcára,
                    hogy elinduljon hazafelé.</p>
				<p>- Most már se előre, se hátra - sóhajtott fel keservesen. - Mindennek vége! Most
                    már jöhet akár a tenger.</p>
			</div>
			<div type="chapter">
				<head>XII. FEJEZET</head>
				<head>A LACZKÓ-HÁZ ELSZÉLEDÉSE</head>
				<p>S a tenger már útban is volt!</p>
				<p>Leírnám, ahogy jött, ha volna hozzá színem elég. Cliónak mestersége: de Clio is
                    ugyan mit írna falusi tollal?</p>
				<p>Azt legfeljebb, hogy úgy kezdődött ez az egész: akik a józsefnapi vásárra mentek
                    Vácra, mind szép selyemkokárdát hoztak haza a kalapjok mellett. Ezek a kokárdák
                    fordították fel a környéket, mert egy kép volt a közepükben. Ettől a képtől
                    aztán mindenki elfelejtette a maga képét; a pap azt, mely az oltáron van, az
                    ifjú a szeretője arcát, az apa gyermekeinek vonásait. Minden kép kasszírozva
                    lett, csak ez az egy nem, azaz, hogy minden kép benne látszott lenni ebben az
                    egyben…</p>
				<p>A karancskeszi és romhányi erdők akkor kezdték fölvenni a nyári ruhájukat, s
                    olyan haragosan zúgtak a tavaszi szélben, mintha a Rákóczi megölt daliáit
                    költögetnék… De iszen nem ébrednek már azok fel soha többé!</p>
				<p>Piros volt az ég alja esténkint köröskörül. Gályon innen a hídon a kőbül való
                    Nepomuki János a sok esőzés idején megrepedt, s befordult az Ipolyba: hogy ő
                    bizony nem őrzi tovább a hidat, elég volt már negyven esztendő óta. A bodonyi
                    kastélykertben kinyílott a százesztendős áloé; messze földről jártak az emberek
                    csodájára, és a fejüket csóválták: bizony valami rendkívüli dolog fog történni
                    ebben az esztendőben!</p>
				<p>Benne volt az a levegőben. A gyerekek rendre leütögették otthon a fazekak,
                    kancsók füleit lovaknak, anyjok nem győzte szidni, mi az ördög ütött egyszerre
                    beléjük, még bizony az ép edényeket is összetörnék a lovak miatt. A kisebb
                    hordók is el-eltünedeztek az eszterhajak alul; dobolni tanultak rajtuk a templom
                    körüli pázsiton.</p>
				<p>Már csak mégsem jót éreznek ezek a vásott kölykök, hogy ilyen bolondos mulatságra
                    kaptak rá!</p>
				<p>Hanem hiszen elragadt az a férfiakra is. Nem maradt más a környéken csak a
                    sánták, vakok, az aggastyánok és a gyerekek, a nagyon kis gyerekek. Azok is
                    sírtak otthon.</p>
				<p>Mácsik restellni kezdte, hogy így megkompolyodott az emberiség. Mikor elérte
                    hatalma tetőpontját, mikor már a célnál van - egyszerre mintha lefelé kezdené
                    húzni valami végzetes erő.</p>
				<p>Minden visszájárul fordul.</p>
				<p>Ez a buta Chalupka is ott volt Gábornál, de még nem is beszélt vele. Csak üzent
                    neki, azt mondja. Gábor nem volt Pesten, faluzott valahol. A pénzt is
                    visszahozta. Van azonban valami gyanús a Chalupka modorában, mintha nem beszélne
                    igazat, vagy hogy rossz fát tett a tűzre Gábor előtt.</p>
				<p>No, mindegy. Ami késik, az csak késik. A jövő hónapban majd megjön, s akkor még a
                    háromszori hirdetést se várja be Mácsik, diszpenzációval lesz meg az esküvő.
                    Egyszóval nagy idők következnek a Laczkókra. Csakhogy a Laczkók… hol vannak már
                    a Laczkók?</p>
				<p>Kényelmetlen érzést hagyott benne ez a Gábor dolga, bármint elboronálta is
                    Chalupka, a pör meg teljesen elkeserítette.</p>
				<p>Mert mindjárt a második mohó kérdése volt az útibiztoshoz, mikor megjött:</p>
				<p>- No, és mi újság a pörben?</p>
				<p>- Elhoztam - szólt Chalupka félénken, mint egy gyermek.</p>
				<p>Mácsik elfordította fejét, talán azért, hogy eleven ember sohase lássa ellágyulni
                    azt az arcot, mely a vasnál is keményebb.</p>
				<p>Mire megint visszafordította, éktelen káromkodásra nyíltak ajkai, hogy amennyi
                    asszonycseléd volt az udvaron, az mind szétszaladt rettenetes hangjától, mely
                    úgy recsegett-ropogott a levegőben, mint a mennydörgés.</p>
				<p>- Visszaadta a gazember? Oh, akasszák fel a nevenapján! Jó volt neki, ugye,
                    beszedni a sok előleget? Imposztor.</p>
				<p>Megvesztegették a hatalmasok. Úgy kell lenni, ha mondom. Hogy nem lehet
                    megnyerni? Hazudik az alávaló! Meg lehet nyerni, meg fogjuk nyerni okvetlen. Ide
                    azokkal az írásokkal.</p>
				<p>Chalupka átnyújtotta a vastag iratnyalábot az óriásnak, ki megnyálazván ujjait,
                    nagy figyelemmel kezdte olvasni, nincs-e darabszámra semmi híja? Nagy, szürke
                    szemei vérben forogtak, melle zihált, úgy nézett ki, mint egy megdühösödött
                    tigris, ki most mindenkit szétmarcangol.</p>
				<p>- Semmi - motyogja aztán lecsillapodva -, megjön a fiú, kész már az oszlop! Hát
                    ugye szép fiú lett belőle, mi? Vagy igaz, igaz, hiszen nem találkoztál vele.</p>
				<p>Chalupka ötölt-hatolt, majd elkezdte neki magyarázni, hogy még jobb volt nem
                    találkozni vele, mert ez a pénz elment volna addig a kezei közt áldatlanul,
                    pedig sok kell neki, ha hazajön, nagyon sok, legalábbis négyszer annyi.</p>
				<p>- De honnan veszem? - tépelődék Mácsik, s egész órákon át elgondolkozott redőkbe
                    szedett homlokkal. Barosnétól nem kérhet. Ami volt, még tavaly ideadta. A
                    Laczkókra vesse ki? Könnyebb most ezer véka mákot különszedni, amelynek
                    köleskása a fele, mint a Laczkókból összehozni hármat. Azok bolondultak meg
                    legelőbb, mind odavannak a táborban… Ej, ej, csak már múlnék el pokolba ez a
                    zűrzavaros időjárás.</p>
				<p>Az pedig sehogy sem akart elmúlni, hanem egyre jobban tornyosultak a felhők.
                    Mácsik csak úgy fumigatíve beszélt róla.</p>
				<p>- Vakaródzik a világ, Chalupka… még mindig vakaródzik.</p>
				<p>Nemsokára egy kis csetepaté is esett éppen Bodonytól egy órányira. No, már ez
                    mégse tréfa. Mind szétfutottak az asszonynépek a hegyek közé.</p>
				<p>Mácsik, ki már beszélni is lusta, csak annyit mondott nagy kelletlenül:</p>
				<p>- Na, na!… Köhögnek az ágyúk.</p>
				<p>Vesztett és nyert csaták híre jött össze-vissza, minden napra valami új,
                    meglepő.</p>
				<p>- Hallod-e, Chalupka? Most már én is azt mondom, hogy látszani kezd a dolog.</p>
				<p>- Talán mi is mozdulnánk? - jegyzé meg Chalupka óvatosan.</p>
				<p>- Nem tudom minek? - dörmögte ásítva. Aztán hozzátette, hogy Chalupka előtt is
                    eltakarja igazi gondolatait:</p>
				<p>- Hiszen megverik ezeket ők maguk is!</p>
				<p>Mácsiknak az egész ország csak »maguk« volt - őnélküle.</p>
				<p>Egy idő óta azonban nagyon türelmetlen lett és ideges. Sehol sem találta helyét.
                    Hússzor, harmincszor is kiszaladt egy nap a méhesbe, onnan véges-végig be
                    lehetett látni az országutat. Hátha jön már az a fiú… hátha jön… Minden érkező
                    kocsiba oda tudta képzelni.</p>
				<p>El fog jönni, el kell neki jönni. Minden áldott reggel átlátogatott Barosnéhoz
                    megbiztatni:</p>
				<p>- Jó álmom volt az éjjel. Megjön ma a vicispánunk! Mondjuk, hogy tegnapelőtt volt
                    a vizsgája, hát éppen hogy eljöhetne.</p>
				<p>…Csakhogy mit ér már a vicispán, ha vármegye nincs! Mit ér az egész terv, ha a
                    Laczkók szétszéledtek? Annyi sok szép biztos voks, most már ott áll az ágyúk
                    előtt. Kevesen lesznek azokból, ha így tart, prédikációs halottak!</p>
				<p>Aztán tudós prókátorságot értő emberek rebesgetik, hogy ha győzünk, akkor is vége
                    a nemesembernek, mert más törvény lesz, ha pedig nem győzünk, akkor is vége…
                    vége mindenképpen.</p>
				<p>Ezért volt mérges a háborúra. Kezdett egymásután dőlni a kártyavár. A Laczkókat
                    végképp elszegényítette a pör, meg a fiú neveltetése, hasztalan volnának itt.
                    Mácsik pedig nemcsak magát tette tönkre, hanem a nejét is. Az utolsó summát,
                    melyet Chalupka visszahozott, de mely csakhamar elolvadott itthon, úgy szerezte
                    már össze, hogy levagdalta felesége mentéjéről az ezüst gombokat, s eladta a
                    kedvenc, saját nevelésű nyerges lovát, Sármányt a tótoknak a korponai
                    vásáron.</p>
				<p>Mikor a lovat kivitték az udvarból, úgy sírt, úgy zokogott az egész család, mint
                    a záporeső.</p>
				<p>Azóta fogta el Mácsikot a búskomorság. Szomorú lett az egész ház, az egész udvar
                    anélkül a Sármány nélkül.</p>
				<p>Napokig nem mert az istálló felé menni, az az üresség ott a jászolnál olyan bántó
                    volt, hogy megrezzentette… Éjszakákon át hallotta bús nyerítését, vagy látta,
                    amint fazekas szekeret vonszol a szegény Sármány feldörzsölt bőrrel, patkótlan
                    lábbal… s felriadt álmából ilyenkor.</p>
				<p>Pénzét megtéríti a família, mert majd csak visszaszállinkóznak, adóssága majd
                    kitelik bőven a pörből, de a szegény Sármány odavan menthetetlenül, azon nem
                    lehet segíteni.</p>
				<p>S nemhogy oszlottak volna a bajok, sőt inkább folyton terhesebb lett a helyzet; a
                    pörök szünetelnek, a restórációkat legalább egyelőre elvitte az istennyila, a
                    família sehol… hát mi lesz, mi lesz?</p>
				<p>Egyetlen kéz volt már csak, mely még fenntarthatja a nemzetségi plánumot - a
                    Birike fehér keze.</p>
				<p>A Réky-birtok, meg a kilátás a Baros-vagyonra hatalmassá fogják tenni Laczkó
                    Gábort a família nélkül is. Ereje lesz. S ha ereje lesz, föl lehet építeni rá
                    mindent, ami szétesni látszik, bármiképp forduljanak is a sorok. Csak arra kell
                    most már vigyázni, hogy főtisztelendő Cselkó uram be ne álljon addig katonának,
                    mert nem lesz, aki összekösse őket.</p>
				<p>S hogy csordultig megteljék a pohár, Chalupkára is rájött a bolondórája,
                    nyugtalan, ideges egy idő óta, hogy szinte kerülni látszik Mácsikot.</p>
				<p>De hát ki törődne annak a hóbortjaival? Hiszen éppen ez az, amiért nem lett
                    belőle rozsnyói püspök!</p>
				<p>Nagyobb baj volt ennél, hogy elmúlt a kitűzött idő is, de Gábor csak nem jött…
                    Mácsik türelem-olaja napról napra fogyott.</p>
				<p>Még sohase volt ilyen kedvetlen.</p>
				<p>Egy délután meg beállított hozzá Chalupka könnyes szemekkel.</p>
				<p>- Mi bajod, öreg… no, mit pityeregsz?</p>
				<p>- Elmegyek, Mácsik fiam… Búcsúzni jöttem.</p>
				<p>- Hova a pokolba mennél?</p>
				<p>- Ne kérdezd… ne is kérdezd. Nem maradok tovább. A talpam viszket, Mácsik fiam.
                    Nem maradhatok.</p>
				<p>- No, hát vigyen el az ördög mindnyájatokat - dörmögte Mácsik nem minden
                    keserűség nélkül, és hátat fordított Chalupkának.</p>
				<p>- Hej Mácsik fiam, nagy kő van az én szívemen, nagyon nagy kő…</p>
				<p>- Bánom is én! Vidd el valami kőfaragónak.</p>
				<p>Hanem a Chalupka szomorú hangja meglepte. Merőn a szeme közé nézett.</p>
				<p>- Ej no, mi bajod van? Nem szeretem a sok cikornyát. Csak a parasztgubára való
                    az!</p>
				<p>Chalupka odatámasztotta fejét az ajtóküszöbnek. Kihúzta sárga zsebkendőjét, s úgy
                    zokogott, hogy nem győzte törülgetni a könnyeit.</p>
				<p>- Jobb bizony, feküdjél le! Látom, már megint felhörpentettél valahol.</p>
				<p>- Nem, nem - emelgette a kezeit elhárítólag - nem a bor… nem az ital, hanem a
                    szeretet ártott meg. Nagyon szeretem… igazán vén bolond vagyok… Ölj meg Mácsik…
                    mert én nagyon szeretem azt a gyereket.</p>
				<p>- Miféle gyereket?</p>
				<p>- Hát a Gábort. Itt vagyok, Mácsik fiam. Ölj meg engem.</p>
				<p>- Öljön meg a gyík! Hiszen én is szeretem.</p>
				<p>S bizony nem állhatta meg, hogy minden rossz kedve dacára is nagyot ne nevessen a
                    vén bolondon, akinek a szemein át foly ki, ami fölösleget magába vesz a
                    szőlőnedvből.</p>
				<p>- Nem mondhatok többet… nem, nem - zokogta fuldokolva. - Hiába firtatnál, Mácsik
                    fiam… Majd megtudod… nemsokára megtudod… Csak a jó szívem volt… a jó puha
                    szívem. Aztán tudod, fiam, úgyis füst, ostoba füst ez az egész dolog… merő
                    bolondság, nem egyéb. Becsületemre mondom, hogy bolondság. Hagyd abba, Mácsik
                    fiam. Hidd el, hidd el, most az egyszer komolyan mondom.</p>
				<p>Mácsik homloka elborult, mintha valami rossz sejtelem nehezednék a szívére. A vén
                    korhely nem vitte a kőfaragóhoz, hanem itt hagyta azt a követ. Ő maga pedig
                    fogta a vándorbotját, és továbbállott.</p>
				<p>Látta az ablakon át, amint kinyitja a kapuajtót, amint kilép az országútra. Kedve
                    lett volna utánakiáltani: »Gyere vissza, Chalupka! Magyarázd meg azokat a
                    baljóslatú szavaidat, mert kínoznak, tépnek engem. Ne zaklasd a lelkemet,
                    Chalupka. No fordulj hát vissza öregecském«. Ezt, igen ezt akarta neki mondani,
                    s mondaná is, ha nem ő lenne a hatalmas Mácsik György, akiben nincsen gyengeség,
                    kíváncsiság… aki előtt mindenki reszket, minélfogva neki nem szabad félnie
                    senkitől.</p>
				<p>Aki megáll az ablaknál, és megvetőleg nézi a távozó embert az országúton,
                    megvetőleg nézi az érkező felhőket az égbolton, mindent megvetőleg néz, mert
                    minden semmi…</p>
				<p>Az ágyúdörgés is semmi, melynek moraját valahonnan a Szitnya tájáról dübörögve
                    hozza a levegő s a föld.</p>
				<p>S az is semmi, amit a rossz szellemek susognak füleibe; a sötét árnyak, melyek
                    körülötte táncolnak, a titkos szózatok, melyek a lélekből kelnek, a nagy nehéz
                    kő, melyet a csavargó itt hagyott a különös szavaiban, az is csak semmi…
                    semmi.</p>
				<p>Hanem azért nem tudott aludni egész éjjel.</p>
				<p>- Te asszony, ez az ágy rosszul van megvetve. Magad vetetted meg, két derekaljat
                    tettél alá? Bánom is én, hát éppen azért rossz. Keményebb ágyat csinálj
                    holnapra.</p>
				<p>Megint csak felszólalt kakaskukorékolás előtt.</p>
				<p>- Zsófi te… a malacpecsenye megrontott az este, nagyon kövér volt! Nem tudok
                    aludni.</p>
				<p>- Jó lesz tán egy kis fodormenta?</p>
				<p>A nemzetes asszony felkelt, megfőzte a fodormentát, de Mácsik még attól se tudott
                    elaludni, hiába hánykolódott ide-oda.</p>
				<p>- Hallod-e, Zsofka, elküldhetnél a kenőasszonyért.</p>
				<p>Elküldött hát a nemzetes asszony a kenőasszonyért. Meg is jött a derék Majgóné,
                    jól megdömöckölte az arra termett kezeivel, de csak azt vallotta, hogy egy fia
                    csömör sincs a nemzetes úr hátában. Megtapogatta a homlokát is, az forró volt,
                    abban van a baj, abban a drágalátos okos fejben. Bizonyosan megbántotta valaki a
                    nemzetes urat, valami rossz gondolatja van, s azt nem tudja kiverni a fejéből, s
                    alighanem így volt, mert bizony nem használt semmi szer a nyugtalan éjszaka
                    ellen, csakis reggel felé aludott el, de akkor aztán olyan édesdeden, hogy a
                    hortyogása majd fölvette a házat.</p>
				<p>Mácsikné már korán reggel kelt, maga költötte fel a szolgálót és a kocsist, s már
                    éppen a tehén megfejése és kihajtása iránt akart intézkedni, midőn egyszer csak
                    elkezd valaki dörömbözni künn a kapun, először lassan, azután egész erővel az
                    ökleivel.</p>
				<p>- Ki az?</p>
				<p>- Én vagyok - felelte egy vékony lihegő hang. - Én, Filcsikné.</p>
				<p>- Ejnye, sógorasszony az? De megváltozott a hangja! Mindjárt eltolom a reteszt.
                    No, mi a baj, az istenért?…</p>
				<p>Filcsikné arca halovány volt, s egész teste remegett.</p>
				<p>- Szóljon, sógorasszony… Talán elesett… meghalt? Mindég mondtam. Megmondtam. De
                    nem hallgatnak az emberre. Hát ugye meghalt?</p>
				<p>- Nem! Megérkezett!</p>
				<p>- Megérkezett? Mikor?</p>
				<p>- Az éjjel.</p>
				<p>- Talán meg van sebesítve?</p>
				<p>- Nincs biz az, hanem megházasodott - hörgé kezeit tördelve.</p>
				<p>De már erre egyszerre elmúlt az ijedelem a Mácsikné ráncos arcáról, s tűzbe
                    gyulladt szeme, orra és egész arca, a kezeit pedig felrakta a csípőire.</p>
				<p>- Micsoda? Megházasodott? Hát van annak az embernek lelke, becsülete? Kitagadom a
                    bitangot. Nekem ugyan többé nem fajbeli rokonom. A szemétdombra való a lelke.
                    Gyalázatos pogány! Ilyet tenni, ilyet tenni. De hát miféle gazember lehet, aki
                    összeadta. Hát már az isten is csak olyan dib-dáb szolgákat tart? Hol az a pap,
                    kitekerem a nyakát… én tekerem ki, aki össze mer adni egy házas embert, akinek
                    otthon felesége és két kisgyermeke van, idegen asszony személlyel. Szégyen és
                    gyalázat.</p>
				<p>Filcsikné fogvacogva hallgatta a nemzetes asszony kifakadásait, mert hűs idő
                    volt, s csak éppen egy vékony kendőt vetett hirtelenében a meztelen nyakára.</p>
				<p>- De hát kiről prédikál kegyelmed? - kérdé, amint látta, hogy a nemzetes asszony
                    alighanem más malomba őröl.</p>
				<p>- Kiről? Hát ki másról, ha nem a sógorasszony háborúba ment uráról?…</p>
				<p>- Oh, oh, oh! - sikoltott fel Filcsikné. - Hiszen ha csak ő házasodott volna meg…
                    Oh, oh! Zsófi lelkem, könnyemet se látná… Kell is az már valakinek? Örüljön,
                    hogy énbennem talált kész bolondra egyszer…</p>
				<p>- Hát akkor ki az ördögről búslakodik itt? Ki házasodott meg hát, no?</p>
				<p>S uram bocsáss, a nemzetes asszony gyanakvó tekintetet vágott az ura nélkül
                    maradt csinos Filcsiknére.</p>
				<p>- Jaj, jaj, jaj. Hát a Laczkó Gábor… A Laczkó Gábor.</p>
				<p>S kiáltása betöltötte az egész utcát, elhallatszott az még tán a felső végbe
                    is.</p>
				<p>- Odavagyunk, elvesztünk… mindnyájan elvesztünk.</p>
				<p>Mácsikné szemei megüvegesedtek, arca kékült, kezei meredten leestek, s tompa
                    hangon hörgé:</p>
				<p>- Megérkezett… Az éjjel érkezett meg! Irtóztató. Pszt! lassan… pszt!… Jaj az uram
                    föl ne ébredjen, meg ne hallja, mert halál fia lesz az egész falu…</p>
				<p>A kapufélfának roskadt, a gyenge Filcsikné fogta fel, a szolgáló vizet hozott a
                    vályúból egy pléhiccésben, úgy locsolták fel nagy nehezen a szegény
                    asszonyt…</p>
				<p>- Kit vett el? - kérdé síri hangon, mikor föleszmélt.</p>
				<p>- Valami pesti leányt. Istenem… istenem… mi lesz ebből? Mire virradunk, mire?</p>
				<p>- Hol a kendőm? - kiáltá erre a nemzetes asszony, és sápadt arcán kiütődött a düh
                    szeplője, roskadt termete pedig kiegyenesedék mint egy granátérosé. - Hadd
                    nézzek a szeme közé annak a személynek és annak a kölyöknek. Hadd adja vissza az
                    ezüst csatjaimat a mentémről… hadd adja vissza a Sármány csikót és a família
                    elprédált pénzét, vagy különben megfojtom a hitvány fajzatot.</p>
				<p>S magára rántván futtában nagykendőjét, kezébe kapva, amit hirtelen ért, egy
                    lapátot, bőszülten rohant a Laczkó Boldizsárék háza felé.</p>
				<p>A tarka nagykendő lecsúszott válláról, s az egyik csücske az úti lucsokban
                    úszott, röpködött.</p>
				<p>Az emberek, akik a kerítésen át látták rohanni a lapáttal, keresztet vetettek
                    magukra, s csoportosulni kezdtek a házak előtt:</p>
				<p>- Mi történhetett? - tanakodának. - Megbolondult volna? Vagy hogy… uram bocsáss…
                    a Gellérthegyre nyargal? Mert hogy talán elkésett az éjféli keresztútról?…</p>
			</div>
			<div type="chapter">
				<head>XIII. FEJEZET </head>
				<head>A PRIBOLYI SZÖRNYŰ NAP</head>
				<p>Nappal még csak megvan az ember, hanem az éjszakák bizony szomorúak Pribolyon. Az
                    asszonyok remegve reteszelik be a kapu- és házajtókat, mert sehol sincs férfi,
                    aki bátorságot öntsön a szívekbe. Az éj csak fekete most, de nem nyugalmas,
                    csendje megvan, de békéje nincs, ha lekapcsolja is a fáradt szempillákat, az
                    édes álom takaróját ki nem bontja.</p>
				<p>A kutyák átkozottul ugatnak, a tyúkok nem alusznak el mint egyébkor, hanem
                    éjjelenként leszállnak fekhelyeikről, és eszeveszetten kukorékolnak, mint a
                    kakasok.</p>
				<p>S mindez olyan borzalomgerjesztő, idegbántó!… Hát még a tudat, hogy az egész
                    faluban nincs éperejű férfi otthon. Mindenki elment, mindenki ott van a zászlók
                    alatt, még a korhely Laczkó Boldizsár is rágondolta magát tegnap. Eddig legalább
                    ő járta be éjjel az utcákat vidám kurjongatással. Az is csak valami volt még a
                    régi jó világból. Most már egészen kihalt, csendes a falu, akár egy temető:
                    gyerekek, asszonyok, sánták, vakok, görvélyesek, tehetetlenek szomorú
                    tanyája.</p>
				<p>Aranyért se találni már férfit, csak a leghatalmasabbat, Mácsik Györgyöt. Az még
                    otthon van. Biztató jel. Ne féljünk addig asszonyok, míg az öreget itthon
                    látjuk! Addig ide nem jön ellenség, se addig még nincs nagy veszedelem az
                    országunkon!</p>
				<p>Találgatta mindenki, ugyan mi az oka, hogy ő nem megy, ő, aki talán egymaga meg
                    tudná verni az ellenséget nagy eszével, szörnyű erejével, rettenthetetlen
                    bátorságával?</p>
				<p>- Ostobák kendtek egytől-egyig! - tudákoskodék a nótárius, Dúcz János. - A
                    kártyában is mindég a legvégire tartogatják a legnagyobb tromfokat, a heteseket,
                    nyolcasokat, hányván el legelőbb.</p>
				<p>Ebben aztán megnyugodott a közvélemény, mert Dúcz János uram volt most a
                    főtekintély. A háború nagyon fölvitte dolgát őkegyelmének: azelőtt rá se néztek
                    az asszonyok, utolsó ember volt a faluban, most azonban egyszerre azon találta
                    magát, hogy a legkülönb, szava nagynyomatékú, pajkos menyecskék delejes nézése
                    rajta mászkál, s úgy csípi, csiklandozza, mint a hangyaraj. Különben is egyedül
                    ő volt járatos a hadi dolgokban, s beavatott mindennemű eseményekbe, még
                    olyanokba is, melyek csak azután fognak történni. Ami éppen nem csoda, mert
                    mindennap ő maga járt be gyalog a városba átvenni a rendeleteket, leveleket és
                    híreket.</p>
				<p>Tegnap is bent volt, s annyira elkésett, hogy éjjel jött haza a holdvilágnál.</p>
				<p>Amint megy-mendegél a néptelen országúton - így adja elő ma reggel, s tele is van
                    előadásával a falu -, lát messziről szembejönni egy fekete embert, éppen a
                    bodonyi hídtól nem messze.</p>
				<p>Minthogy pedig Dúcz uram mindenekfelett békeszerető ember (elég hálátlanság tőle,
                    kit a háború tett kapóssá), s minthogy egy idegenről sohasem lehet tudni, mi
                    lakik benne, biz ő jobbnak látta a híd alá kuporodni, míg átmegyen. Minek
                    keveredjék történetesen galyibába, ha szépszerével elkerülheti!</p>
				<p>Mikor a fekete ember a hídra ért, éppen akkorra döcögött oda vele szembe egy
                    ekhós bérkocsi csengettyűs lovakkal: a kocsiban hárman ültek, egy férfi és egy
                    fiatal asszony a kicsinyével. Amint éppen odasütött a hold: mintha a szűz Mária
                    lenne a gyerekkel!</p>
				<p>- Hej kocsis! Álljatok meg! - szólt a fekete ember.</p>
				<p>- Ki az? - kérdé a kocsin ülő férfi harsányan.</p>
				<p>- Nem ösmered már meg Chalupkát, Gábor fiam?</p>
				<p>Erre aztán villámhirtelen leugrott a fiatal férfi a kocsiról, s olyat csaptak
                    egymás kezébe, hogy okvetlenül ki kellett jönnie Dúcz Jánosnak a híd alól, ha
                    lakott még benne kíváncsiság, pedig lakott.</p>
				<p>- Hova megy, Chalupka bácsi?</p>
				<p>- Hova megyek? Hát tudom is én? Hanem ugyan te hova mégysz, Laczkó Gábor? Tudtam
                    az érkezésedet az anyádnak írt leveledből. Mondtam neki szegénynek, hogy
                    titokban tartsa. Félek, fiú, valami borzasztó fog történni.</p>
				<p>- Ej, ugyan mi történhetnék? - mondá Laczkó Gábor. Azután hozzátette csendesen: -
                    Loquamur latine… mert… nézzen oda a kocsira…</p>
				<p>- Tudom… mindent tudok. Előttem ne magyarázgass semmit. Voltam az ablakotok alatt
                    Pesten, láttam a kis rácsos bölcsőt a szoba közepén… és láttam a nápolyi királyt
                    is… Hej, ember, ember, nem jót cselekedtél.</p>
				<p>Gábor lehorgasztotta fejét.</p>
				<p>- Nem tehettem másképp.</p>
				<p>- Tudom, tudom. Láttam az asszonynak a kedves nevetgélését az ablakon át. Többet
                    ér egy vicispánságnál. Hanem tudod, így a hírünk nélkül! Mégiscsak valami az!
                    Aztán otthagyod a becsületes pályádat. Sok pénzbe került az nekünk.</p>
				<p>- Nagyobb dicsőséget hozhatok így a Laczkó-névre.</p>
				<p>- Ugyan ne izélj! Talán bizony a komédiáskodással?</p>
				<p>Gábor valami olyat mormogott, nem tűri, hogy az ő szent hivatását
                    lebecsmérlik.</p>
				<p>- Miattam hóhér is lehetnél. Bánom is én! Fiatalság bolondság, ahogy volt, úgy
                    volt. Én már belenyugodtam. A vén Chalupkának nem makacs a feje, édes fiam.
                    Hanem majd mit mond hozzá Mácsik?</p>
				<p>- Az az ő dolga!</p>
				<p>- Félek, hogy teneked is lesz részed benne. Jó ember, becsületes ember, de
                    szörnyű, ha megharagszik. Minek is jössz te most haza?</p>
				<p>- Az Ilonkámat hozom az anyámhoz a gyerekkel, valahova el kellett vinni őket,
                    mert én megyek oda…</p>
				<p>- Jól teszed. Mindenkinek ott a helye most. Meglehet, találkozunk. Hát a gyereket
                    is hozod? Fiú, mi? Igaz te, megkentétek-e lúdzsírral és mézzel amikor
                    megszületett? Mert az annak a módja, a Csáky-famíliánál tanultam; minden kis
                    Csákyt ezekkel kennek meg; a lúdzsírtól sohasem fázik meg, a méz pedig arra
                    való, hogy mindenki szeresse, mindenkinek édes legyen. Édes is a Csáky-lány
                    valamennyi, a fiúkhoz pedig tapad az egész Szepesség. Hanem azt tanácslom én
                    neked, hékás, ha már így van, vidd el most az asszonyt az anyádhoz (meg lesz ott
                    őrizve mint a gyémánt, szegény édesanyád még a rossz lehelettől is megkíméli),
                    te pedig tüstént fordulj meg, be se várd a reggelt, eredj a selmeci táborba.
                    Mire majd visszatérsz, az idő megaszalja a haragot, kicsinnyé zsugorodik,
                    egy-két nyájas szó is elfújja.</p>
				<p>Gábor a fejét rázta:</p>
				<p>- Nem! Én most már szembenézek mindennel. A baj sokkal nagyobb, ha sejtjük,
                    mintha előtte állunk. Lesz, ami lesz, Chalupka bácsi.</p>
				<p>S ezt olyan erőteljesen, olyan elszánással mondta, hogy az öreg
                    elszontyorodott.</p>
				<p>- Pedig még semmit se tud, jobb lenne, ha apródonként jönne rá.</p>
				<p>- Hát nem szólt neki a pesti útjáról?</p>
				<p>- Nem ettem nadragulyát, hogy egyenesen a vasvillának szaladjak. Nem mertem
                    szólni, nem akartam. Mert sok szép plánumot bolygattál meg. Hej, ha tudnád, ha
                    tudnád… De mármost eredj fiam, én is megyek. Történjék az Úrnak akarata.
                    Meglehet jól teszed, ha nem hallgatsz rám, de én mégis azt mondom, ne maradj
                    otthon reggelig, mert bizony-bizony örökké otthon találsz maradni. Az pedig
                    neked se volna nagy mulatság, de a szegény anyád se szeretné. Nosza, ülj fel
                    szaporán a kocsira, és menjetek, de - nini, ne a ballábbal szállj fel a
                    fürhécre, mert lutheránus pappal találkozol az úton, ami pedig nem jó jel. Isten
                    áldjon meg, fiacskám.</p>
				<p>Ezt a beszélgetést hallgatta ki Dúcz János az éjjel, őtőle tudták meg, hogy
                    megjött Gábor, s mikor reggel látták Mácsiknét Laczkó Boldizsárék felé szaladni,
                    a sok hamis találgatás mellett, hamar elterjedt a faluban az igazi nyitja, hogy
                    nagy veszedelem készül, amelyhez foghatóra eleven emberek még nem emlékeznek
                    Pribolyon…</p>
				<p>Mikor Mácsikné becsörtetett a Laczkó Gáborék házába, Gábor éppen akkor kelt fel,
                    már egészen fel volt öltözve, és a reggelijét szürcsölte az első szobában.</p>
				<p>Mácsikné senkivel sem találkozott, sem az udvaron, sem a pitvarban. Boldizsárné a
                    mellékszobában öltöztette a menyét. Sohase volt ennél még édesebb foglalkozása.
                    Milyen szép, milyen karcsú! Aztán milyen szelíd! Az ember azt hinné, hogy ilyen
                    pesti nő talán szégyellni is fogná a szegény anyósát? Óh dehogy, dehogy!
                    Drágalátos fejét annak a keblére temeti, s mikor ott feldörzsölődik az arca
                    bíbornak, s mikor mosolyogva emeli föl megint, akkor csak igazán szép…</p>
				<p>Hát még mikor enyelegve kérdi: »Kedves új mamám, ugye maga is szeretni fog
                    engem?«</p>
				<p>Aztán hozzáteszi gyenge sóhajtással: »Mert most már mi árvák leszünk - és
                    megédesíti egy kis mondatkával ennek az előbbinek a keserűségét: - egészen
                    egymásé leszünk.«</p>
				<p>»Úgy, úgy, kis fehér galambom… együtt élünk, együtt várjuk, olyan jó lesz, de
                    olyan jó lesz.«</p>
				<p>A boldog anya szinte örül, istenem, szinte örül rajta, hogy elmegy fia a harcba,
                    addig amíg el nem megy, szinte örül, hogy a nagy baba és a »kis baba« neki
                    marad… egészen neki.</p>
				<p>»No, de most fel kell kelni (a piciny ellenben hadd aludjék még), besüt a
                    napocska már… Itt a víz, ott a ruha. Hol a kis rékli?… A cipő is ki van
                    tisztítva, magam tisztítottam ki, édeském… mert bizony mi szegények vagyunk… Az
                    uram tudod… No, de ő se rossz ember… Elment az is tegnap. Minek is volna itt,
                    csak rendetlenséget csinálna. Nem adom sokért, hogy elment. Hanem ha itt volna,
                    tudom, örülne ő is. Mert nagyon jó szíve van. Aztán ő is csak apátok! Szegény
                    uram, de kár, hogy elment! Nem adnám sokért, ha itt volna.«</p>
				<p>Erre a kis menyecske sírva fakad, hogy ő azt a cipőt nem veszi fel, inkább ő
                    tisztítja ki ezentúl a mama cipőit is, az az illő, az a szép… ő bizony azt a
                    cipőt fel nem veszi.</p>
				<p>Mire aztán egy csókkal megcukrozott kimagyarázás következik s ezer meg ezer
                    mondanivaló közte: soha, talán soha ki nem fogynak belőle…</p>
				<p>S ekkor, ebben a rózsaszínű órában hangzik fel a másik szobából annak a betört
                    haragos asszonynak a rikácsoló szava.</p>
				<p>- Hát itt vagy szép mákvirág? - süvíti gúnyosan, úgyhogy a nyála szétfreccsen a
                    levegőben. - Kígyót melengettünk a kebelünkön! Nem szégyellted magad ide jönni?
                    Lesütöd ugye a fejedet?</p>
				<p>Gábor sápadtan hanyatlott hátra az egyszerű deszkaszékre.</p>
				<p>- Néni, néni… - csitítja szelíd, kérlelő hangon - legyen elnéző, legyen
                    kíméletes…</p>
				<p>- Micsoda? Én legyek elnéző? Te irántad, aki koldusbotra juttattál mindnyájunkat?
                    Te, te? Mit bámulsz rám olyan ártatlan mafla képpel? A legutolsó gézengúz is
                    istenes jámbor ember melletted. Ne félj, odaérsz, ahová elindultál, az akasztófa
                    alá. Jókor érsz oda. De nem… nem hagylak a hóhérnak, én fojtlak meg pokol
                    fajzatja. Én, én, ha ezer lelked van is…</p>
				<p>Szemei szikráztak, s rémletesen forogtak üregeikben, korhadt fogait
                    kivicsorította, s felemelt ökleivel rárohant a fiatalemberre.</p>
				<p>Az felemelkedett helyéről, olyan méltóságos volt, mint az igazi nápolyi király,
                    karját elhárítóan tette arca elé, mely most már haragban égett, de tekintete még
                    most is esdő maradt.</p>
				<p>- Néném… Az isten szerelméért, mit csinál? Ne kiabáljon úgy! Hiszen vétkeztem,
                    beösmerem, mindent belátok, mindent jóvá akarok tenni… hanem tekintse, hogy
                    odabent…</p>
				<p>S szeme félénken, zavarral fordult a mellékszoba felé. (Ugyan jónak beszélt, ha
                    Mácsiknét akarta csillapítani!).</p>
				<p>- Hát ott van a pipiske, hahaha? No, majd megnézzük micsodás, hehehe. Hanem előbb
                    adja elő uracskám, de rögtön, a tízezer forintunkat, amit elköltöttünk az úrra,
                    amióta felszedte uram a szemétből, meg a piszokból. Adja ide most az úr azt a
                    pénzt, mert ha nem, majd meglátja… Aztán teremtse elé az úr az ezüstgombjaimat a
                    mentémről, mert addig ki nem eresztem innen, s letépem az úrról az utolsó
                    rongyokat is, amik rajta vannak. Nem tudom, kitől csalta azokat is…</p>
				<p>Gábor összeszorította az ajkait, melle kínosan hörgött, amint ott állt egy ócska
                    szekrénybe fogózva az ablaknál, de csak mégis türtőztette magát. Feje zúgott,
                    talán már nem is hallott semmit a gyalázó szitkokból, de azoknak a szegény
                    asszonyoknak odabent be kellett lélegzeni ezt az egész csatornapiszkot, melyet a
                    feldühödött embernőstény szája okádott.</p>
				<p>- Nincs most szavad ugye? Tíz éve rabolsz már bennünket. A tolvaj elveszi az
                    ember pénzét egyszerre s aztán elfut; de te tíz éve tartod kezedet a zsebünkön,
                    s még ide szemtelenkedel a szemünk elé. Csalsz, ámítasz a hátunk mögött a gaz
                    cinkosaiddal… de csak itt volna az a vén csavargó, megérezte a pecsenyeszagot és
                    elillant. Uram én istenem! Hogy is hihettünk benne? Hol volt, hol volt a
                    fejünk?</p>
				<p>Mácsikné dühe most fuldokló, kétségbeesett siránkozásba csapott át:</p>
				<p>- Gonosz fiatalember! Mit tettél? De így van. Mondtam mindég. Apád is olyan!
                    Benne volt a véredben. Anyád is szült volna bár inkább farkaskölyköt.</p>
				<p>- Asszony, csend! - ordított fel Gábor, s öklével olyan retteneteset csapott az
                    asztalra, hogy minden csörömpölve hullott le arról a földre.</p>
				<p>- Huh! Még neked áll feljebb? - sikított fel Mácsikné, fölkapván egy törőt az ágy
                    melletti mozsárból. - Hadd egyelek meg egyszerre mindnyájatokat. Hol az a
                    személy, az a pesti dáma?</p>
				<p>Kendője lecsúszott fejéről, s szétszórt sárga haja kuszán röpködte körül dühtől
                    eltorzult arcát, úgy rohant a mellékszoba felé.</p>
				<p>- Megállj! - s egy erős kéz markolta meg nyakát, mely odakapcsolódott, mint a
                    vaspánt. - Eltűrtem, hogy földig gyaláztál, megtapostál, de hogy a feleségemet
                    merte érinteni nyelved, ezért most meghalsz.</p>
				<p>Egész teste lázasan reszketett, s keze kéjes kegyetlenséggel szorította a
                    boszorkány torkát. Az hörgött, mint a haldokló fenevad, a törő kiesett kezéből,
                    s maga is összerogyott, de a földön még rúgott és karmolt.</p>
				<p>- Meghalsz… meghalsz.</p>
				<p>- Fiam! Gábor! Gyermekem!</p>
				<p>A nők sikoltozva tépték fel az ajtót, s rávetették magukat Gáborra.</p>
				<p>- Mit cselekszel az istenért? Jaj nekünk, jaj! Csillapodjál, édes fiacskám…
                    Gábor, Gábor!</p>
				<p>De már korlátlan úr volt fölötte a fölkorbácsolt harag. A fékvesztett indulatokon
                    nem bírt uralkodni többé se az anya, se a feleség gyöngéd szava. Megragadta
                    Mácsiknét, s végigvonszolván a földön a pitvarba, onnan kilökte az ajtón át.</p>
				<p>S az olyat esett az udvarra, hogy aléltan, élettelenül terült el a sárban, mint a
                    béka.</p>
				<p>A szomszédos környékből összefutottak a zajra emberek és asszonyok, s elkezdték
                    hideg vízzel locsolgatni. A zaj nőttön-nőtt. Folyvást több és több ember gyűlt a
                    Laczkó-udvarra, s fenyegető kiáltások és jajveszéklések hangzottak.</p>
				<p>A két nő odabent sápadtan, remegve húzódott meg egy szögletben. Nem mérték
                    megszólítani a férfit, ki tombolva nyargalt végig a szobán, melle zihált, s
                    orrlyukaiból mintha forró gőz jönne. Halántékain vastagon dagadtak ki az erek, s
                    lüktetésüket látni lehetett. Megüvegesedett szemei, dühtől elkékült arca lassan
                    nyerték vissza emberi formájukat.</p>
				<p>Laczkóné kiment a pitvarba, s bereteszelte a külső ajtót.</p>
				<p>Gábor utánaszökött, és kitárta a pitvarajtót.</p>
				<p>- Akinek valami baja van, bejöhet - kiáltá harsányan a tömegre, olyan szigorú
                    hangon, hogy nyomban csönd támadt, és még a két vén szomszéd anyóka is, aki a
                    nemzetes asszonyt halottaiból locsolgatá, eleresztette azonnal.</p>
				<p>Pedig csak ennyit mondott, s megfordult, bement.</p>
				<p>- Milyen szép, milyen hatalmas! - suttogták. - Kár érte! Pedig vége van! Ily
                    fiatalon tette tönkre magát! Ez nagy dolog lesz atyafiak!</p>
				<p>Az emberek arcán látszott az a megdöbbenés, mely nagy szerencsétlenségek
                    hallatára ül ki oda…</p>
				<p>»Irtóztató lesz a Mácsik bosszúja! Emberhalál lesz itt ma, meglássátok… Inkább
                    vakon született volna hétszer, mint hogy Mácsikkal mert kikötni, s ilyen módon…
                    de ilyen módon…«</p>
				<p>Hanem a szörnyülködés már csak halk morajban harapódzott odább-odább, mígnem
                    befutotta az egész falut. Nehányan ott a színhelyen azon tanakodtak, mikor
                    Mácsikné mély sóhajjal kinyitotta a szemét, de még mozdulni nem bírt: mit
                    csináljanak vele? Végre is feltették egy saroglyára, négy erős asszonyszemély
                    megfogta, s mintha a Szent Mihály lován volna, úgy vitték haza a Mácsik-portára,
                    a rövidebb utat választva, a palánkok nélküli kerteken át. Mert a háborúnak
                    megvolt az a hatása, az ellenség nem látta falvakban is, hogy a kerítések
                    eltünedeztek lassankint. Hiszen nem volt férfi, aki fát szerezzen be és
                    felvágja; az asszonyoknak pedig mégiscsak fűteni kellett valamivel.</p>
				<p>A mellékszobából egy ablak nyílt az udvarra. Laczkó Boldizsárné szorongó szívvel
                    nézte onnan, mi történik ott künn? Istenem, istenem, miképpen csordul ki ez a
                    szörnyű pohár?</p>
				<p>A fiatalasszony mihelyst meg merte tenni, nyakába csimpaszkodott Gábornak, s
                    addig csókolgatta forró arcát, míg csattanós piros ajkaival, apródonként
                    kiszítta belőle azt a nagy haragot. S ez volt éppen, ez volt a legnagyobb baj.
                    Amint észre tért Gábor, azonnal belátta, hogy dühe mennyire ragadta. Feje
                    hűlésével szíve is lágyulni kezdett. Pedig jobb haragudni, mint félni. A
                    nyugalom ott van a kettő között, hanem azt nem találhatta meg; olyan volt az ő
                    baja most, mint a mérő-serpenyők terhe, nem oszlódott az el, csak át lett téve
                    az egyik serpenyőből a másikba, s lenyomta őt, itt is, ott is.</p>
				<p>Hideg borzongás futott végig a hátán, szíve elszorult, s keze bágyadtan
                    eleresztette az Ilona karcsú derekát.</p>
				<p>- Anyám - szólt - mi történt? Mit tettem? - S azután halkan, félénken, sziszegve
                    kérdé: - Felocsúdott?</p>
				<p>A szegény Laczkóné kitörülte kötényével szemeiből a könnyeket, s színlelt
                    nyugalommal felelte, csak most fordulván el az ablaktól:</p>
				<p>- Nagyon dühös voltál, fiacskám… nem jó olyan dühösnek lenni.</p>
				<p>- Vadállat voltam, nem ember - szólt Gábor tompán, s szép férfias fejét
                    alácsüggeszté… -, kétségbe vagyok esve, higgyétek meg. Őrült voltam.</p>
				<p>- Megérdemelte…</p>
				<p>A szegény anya bármint össze volt is zúzva a remegéstől, mégse állhatta meg, hogy
                    ne enyhítse tettét.</p>
				<p>- Megérdemelte - tagolá Gábor, s hangját izgatottá, bágyadttá tette az önvád
                    kesernyés kinyomata. - Megérdemelte?… Talán… de ti nem érdemeltétek meg, hogy ne
                    tűrjek el miattatok mindent!… Okosnak kellett volna lennem, tiértetek!</p>
				<p>- Oh, gyermekem, hát ugye jó lesz… ugye megengeded? Engedd meg kérlek, hogy mégis
                    bereteszelhessem a külső ajtót.</p>
				<p>Gábor fölemelte a fejét.</p>
				<p>- Nem, anyám! Ennél már büszkébb vagyok, sokkal büszkébb. Történjék, aminek
                    történni kell. El kell most már szánva lennem mindenre.</p>
				<p>Ilonka bámészan nézett rájuk, mint a megijesztett galamb. Bár látta a botrányos
                    jelenetet, megérteni nem bírta, hogy mitől kell itt még olyan nagyon rettegni,
                    de sejteni már kezdte, hogy valami végzetszerű szerencsétlenségnek kell lebegni
                    valahol, mitől mindnyájok szíve összeszorul.</p>
				<p>- Az istenért, mi vár még reánk, mi van még hátra?</p>
				<p>- Maga a hétfejű sárkány van még hátra, kislányocskám. De ne reszkess. Isten
                    szent őfelsége velünk lesz!</p>
				<p>És az ölébe vette menye boglyas fejecskéjét.</p>
				<p>- Oh, oh, hallom a szívedet dobogni. Ne félj úgy! Hiszen csak nem öli meg. Nem.
                    Hiszen itt leszek én is, az anyja… hiszen itt leszek.</p>
				<p>S egy bátor gondolat mintha egyszerre megacélozná idegeit, felugrott ruganyosan,
                    biztató szavakkal:</p>
				<p>- Te se félj, fiam, egy morzsányit sem! Itt vagyok én melletted, és itt van a
                    lúgzó kád is a pitvarban. Ördögadta Mácsikja, hiszen csak nem esz meg
                    bennünket!</p>
			</div>
			<div type="chapter">
				<head>XIV. FEJEZET</head>
				<head>MEGINDUL A ROZSDÁS VITÉZ</head>
				<p>De mondhatta Gábornak, ne féljen, ha félt már, ha ott térdelt mellén az a
                    mesebeli macska, mely az oroszlán vérét kimártogatja a nyelvével.</p>
				<p>Semmit sem felelt. Tompa elfásultságot érzett, mardosó lelki szorongást. A kínos
                    bizonytalanság elbágyasztotta, s szinte kiszítta vérének melegét. Tenyere,
                    melybe fejét nyugasztá, olyan jéghideg volt, hogy megborzongott tőle.</p>
				<p>Eljön, okvetlenül eljön. De milyen találkozás lesz az! Most körülbelül
                    odaérhettek az asszonnyal… még nem talán… csak neki olyan hosszú az idő… Lehet,
                    most beszélik neki!… jaj, tán útban van idefelé.</p>
				<p>Látta képzeletében a hatalmas alakot, amint fölordít, s halántékaihoz kap, azután
                    megindul bosszút állni, lábai alatt megdobban a föld, lélegzetétől, ahogy fúj
                    dühében, amerre megy, remegve csapódnak össze a falevelek.</p>
				<p>S valóban összezörrentek a cseresznyefa gallyai az ablak alatt, fázékonyan…
                    néhány sárga levelet pedig elkapott a szél, fölvitte szeszélyesen a magasba, s
                    azután odacsapta a szomszéd ház kéményéhez, melynek fölfelé szálló füstje
                    egyszerre levágódott, s megtöltötte a Laczkó-udvart.</p>
				<p>De e füstön keresztül is meglátta Gábor Mácsikot. Ott jött, ő jött a szérűk
                    alatt, gyorsított, erős léptekkel.</p>
				<p>Úgy tetszett neki, hogy megszűnt dobogni a szíve.</p>
				<p>- Menjetek be - szólt a nőkhöz, s hangja nem az ő hangja volt többé, nem lehetett
                    ráösmerni -, menjetek be a szomszéd szobába!</p>
				<p>- Én veled maradok - kiáltá Laczkóné egész határozottsággal.</p>
				<p>- Én is - suttogta félénken Ilonka, s feje bágyadtan hajlott le, mint a tört
                    liliom.</p>
				<p>- Nem - sziszegte Gábor, olyan izgatott rideg tekintetet vetve rájok, hogy szó
                    nélkül engedelmeskedtek, a mellékszobába húzódván.</p>
				<p>A félelem tartotta őket lenyűgözve, mint a dér, mely jéglemezzel vesz körül s
                    megdermeszt lassankint mindent. Még gondolkozni sem tudtak már.</p>
				<p>A kakukkos óra halkan ketyegett, s oly borzadályos volt, amint az inga
                    végigcsinálta útját le-föl, le-föl.</p>
				<p>Gábor azt hitte, mindjárt bátrabb, nyugodtabb lesz a nők eltávozásával. Kivette
                    megtöltött pisztolyát a táskájából, maga elé tette az asztalra, aztán
                    odakönyökölt a két karjára föléje, hogy ne lássa meg az az ember, ha bejön.</p>
				<p>Fogait összeszorította, s magában bizonykodott:</p>
				<p>»Nem bánom. Azért se bánom. Ha vér kell, hadd omoljék. Úgyis csak egyszer él az
                    ember. Isten neki. Jöjjön! Legalább vége lesz a dolognak egyszerre. Mindegy no!
                    Magam is így akartam én azt!«</p>
				<p>Pedig dehogy akarta így, dehogy. Maga a mélységes pokol rendezte azt így
                    össze.</p>
				<p>A percek rendkívül lassan teltek. Egy kiskutya künn megkaparta az ajtót. Egész
                    testén jéghidegség futott át, s fogait is hiába szorította egymáshoz, biz azok
                    összevacogtak.</p>
				<p>Pedig nem volt gyáva. Hiszen éppen az ágyúk elé készül. Süvítő golyók nem fogják
                    megijeszteni, egyetlen arcizma sem rándul meg; hanem ettől az embertől, aki úgy
                    él az ő képzelődésében, mint egy óriás, mint a fönség és a hatalom
                    megtestesülése, ettől az embertől, akinek igazsága van vele szemben, s akit egy
                    ismeretlen erő támogat, hogy szörnyű legyen: ettől az embertől úgy reszket, mint
                    a kocsonya.</p>
				<p>Érzi, tudja, hogy hiába készítette ki a pisztolyt, nem lesz annyi erő a kezében,
                    hogy csak fölemelje is. Oly nevetséges, oly törpe lesz. Annak a hatalmas
                    embernek a puszta közeledése is összemorzsolta.</p>
				<p>No, most már itt van! Hallatszanak a lépései, mindig közelebb, közelebb. Nyomában
                    tompa zsivaj jelzi, hogy kíváncsi tömegek húzódnak meglátni rettenetes
                    bosszúállását.</p>
				<p>Kopp, kopp!… Még kopog is az ajtón.</p>
				<p>De már azt nem hallja Gábor. Talán nem is kopog senki. Mintha álmodná az egészet,
                    hogy az ajtó megnyílik lassan, csendesen, s a résen át apró sátánok ugrálnak be
                    rikító öltözetben, színes lámpácskákkal kezeikben, s szemkápráztató táncot
                    kezdenek járni a szobában. A lámpák csillognak, az apró ördögök szemei
                    villognak, s ez őrült sebességben összefoly minden, s egy óriási tarka
                    gombolyagban gurul feléje, fülsüketítő zúgással…</p>
				<p>- Ejnye no, öcsémuram, hát mért néz rám olyan haraggal? Voltaképpen nekem kellene
                    haragudni. Ej, ej, bizony nem vártam volna. Hiszen én nem tehetek róla,
                    tekintetes öcsémuram!</p>
				<p>Gábor csak nézi, nézi tágra nyílt bámész szemekkel Mácsikot, hallgatja ezt az
                    alázatos, szerény hangot, de még mindig nincs ébren, még mindig igézetnek,
                    álomnak véli.</p>
				<p>- Mindenkor azt tartottam, tekintetes uram-öcsém, hogy hosszú haj, rövid ész.
                    Mért is nem tetszett kérem agyonütni azt az oktalan asszonyi állatot? Oh, oh, de
                    restellem… de restellem.</p>
				<p>De már erre aztán kezd lassankint magához jönni Gábor.</p>
				<p>Hiszen nem valami emberevő az, hanem egy összeroskadt, sápadt vénember, akit
                    gyermekké, gyávává tett a csapás! Mikor az utolsó gerenda is összetört azon a
                    mesterséges épületen, amelyet oly nehezen, annyi fáradtsággal állított fel a
                    levegőben, ő maga is megtört az utolsó gerendával.</p>
				<p>- Mihelyt meghallottam, mi történt, mindjárt eljöttem, tekintetes öcsémuram, hogy
                    bocsánatot instáljak. Hosszú haj, rövid ész… mindig mondom.</p>
				<p>Gábor arcába beleszökik az eleven piros vér, amint ránéz az összedúlt vonásokra,
                    nincs azokban ravaszság, furfang, nem látszik azokon semmi, csak a kiábrándulás
                    keserűsége. A hatalmas Mácsik György nincs többé sehol.</p>
				<p>- Üljön le Mácsik bácsi… Oh, üljön le. Boldog vagyok, hogy nem haragszik. Hát
                    igazán, igazán nem haragszik?</p>
				<p>Mácsik szomorúan tekint az »oszlop«-ra. Annyira megszokta nagynak tekinteni ezt
                    az oszlopot, amit ő emelt, hogy szinte áhítattal tévelyeg rajta a szeme. Erős
                    valami, rettenetes erős lehet az! Csakhogy már nem oszlop.</p>
				<p>- Hiszen én vagyok a hibás, én vétettem a bácsi, az egész család ellen, s én
                    bántam most rosszul az izével… ővele… a nénivel. Beösmerem, belátom. De a
                    feleségemet sértegette, és én olyan hirtelen haragú vagyok, hogy nem bírok aztán
                    magammal.</p>
				<p>Mácsik sóhajtott, s elhárító mozdulatokat tett a kezeivel. Hangja is vékony és
                    nyöszörgő lett.</p>
				<p>- Nem… senki sem hibázott. Ott az… az! (És kezével a padlás felé mutatott.) Az
                    isten csinálja az egészet!… Nem bírtam vele!… Minden szétesett, minden,
                    minden…</p>
				<p>Nagy kezét halántékára tapasztotta.</p>
				<p>- Rossz munka volt. Pedig hatalmasan kicsináltuk. Vége van. Megnyertük volna. De
                    mit ér, ha semmi patrónus se elég az isten ellen!</p>
				<p>Alázatosan lehorgasztotta fejét és fázni látszott. Gábor kikereste a legjobb
                    széket, s odavitte neki, de nem ült rá.</p>
				<p>- Megyek, tekintetes öcsémuram. Nem jól érzem magamat…</p>
				<p>- Mintha láza volna, bácsi.</p>
				<p>- Igen, igen, valami ilyen csekélység. Nem tesz semmit. Hát csak azért jöttem,
                    harag ne legyen a dologból. Nem szeretném…</p>
				<p>S kisompolyodott a szobából leverten, a bajusza lecsüngött, mint a szomorúfűz-ág,
                    szemeinek fehérje sárgás színbe játszott, a léptei is olyanok voltak, mintha
                    csak úgy parancsszóra húzná kelletlenül az egyik lábát a másik után.</p>
				<p>Gábor megzavarodva jött ki utána, marasztalta volna, de nem bírt szóhoz jutni
                    bámulásában. Hát nem álmodik? Mind igaz ez? Ez hát Mácsik György, az emberevő?
                    Hiszen ez a legszelídebb, a leggyámoltalanabb ember mindazok közt, akiket
                    valaha ösmert! Nem, nem ilyennek képzelte ő Mácsikot. Kísértet ez csak,
                    incselkedő ördög, aki magára vette a nagy Mácsik alakját.</p>
				<p>Pedig bizony az igazi Mácsik az, aki ott megy, lassan, támolyogva, meggörnyedten,
                    ő az, hiszen mások is ösmerik, s tanakodnak, mi lelte?</p>
				<p>Még lekapják előtte a kalapot - de már összesúgnak utca hosszát, hogy gyáván
                    viselte magát, hogy packázni hagyott magával egy siheder által…</p>
				<p>Hallatlan ez, rettenetes ez, még gondolatnak is, hogy a nagy erejű Mácsik
                    meghunyászkodik, mint a leforrázott eb. A feleségét halálra taszigálja az a fiú,
                    s íme, ennyibe marad a szörnyű violencia. Ott kullog szelíden, összeesve, mint
                    az istenes egyházfi. No iszen, mehetsz már híres Mácsik György! És ugyan hova
                    mégysz? Talán vizikátort rakni a nemzetes asszony nyakcsigájára, vagy
                    zsoltárokat énekelni… zsoltárokat, hahaha.</p>
				<p>Soha még dolog, ami történt, oly izgatottságba nem ejtette az embereket, mint
                    most az, ami nem történt. A planéták tengelye esett-e hát ki, hogy egyszerre ily
                    csodálatosan megváltozott? Emberek, mi vagyunk-e megbolondulva egytől-egyig,
                    vagy pedig Mácsik György lett gyáva? Haj, jaj, jaj! Lőttek már ennek a világnak!
                    Talán már repedezik is a föld, s nyílnak a sírok! Föl kellene menni valakinek a
                    toronyba és félreverni a harangokat! Az ítélet napja ez már! Mert ha a tegnapi
                    világ lenne ez még, nem adhatta volna elő magát ilyesmi.</p>
				<p>De amint lassan-lassan oszladozni kezdett az ámulat, eleibe tolakodott az
                    emlékezet. S ami régen történt, azt most mind hozzáidomították ahhoz, amin ma
                    csodálkoztak. Mert most már visszájárul fordult a dolog. A mai jelenet nem volt
                    megérthető a múltakból, vették hát fundamentumnak a mai jelenetet, s amire
                    visszaemlékeztek, azt építették hozzá ehhez. S így már tökéletesen
                    összevágott.</p>
				<p>- Hát persze, persze… ha jobban meggondoljuk. Biz isten sose volt igazi bátor
                    ember. Mindössze a szája nagy. Ebből áll az egész Mácsik.</p>
				<p>- Puszta képzelődés volt az ereje! - bizonykodott a nótárius. - Hát ki emlékszik,
                    ugyan ki emlékeznék valamely nevezetesebb virtuscselekedetére? Ugye senki? No,
                    bizony én sem.</p>
				<p>- Úgy, úgy! valóságosan igaz. Ezek a félkegyelmű Laczkók az okai. Ezeket
                    nyergelte ő meg - hajtotta Laczkó Gergelyné. - Meglehet, etetett velök valamit.
                    Mind bele voltak bolondulva. Nem tudom miért? No, ugyan volt is kibe? Ezek
                    kürtölték, hogy ilyen hatalmas, olyan bátor. S elég, ha csak egy mondja, mert
                    egy bolond százat csinál. Száz bolond meg már a maga ostobaságát teszi meg
                    bölcsességnek.</p>
				<p>- Most jut eszembe, hogy ez a Gábor-gyerek kicsiny korában is mellbe vágta
                    egyszer. Ugyan hol volt kigyelmeteknek a szeme? Én sohase tartottam valami
                    nagyot felőle.</p>
				<p>- Forgósadta! - kiabálta Harkány Borcsa. - Hiszen ha csak egy csepp bátorság
                    volna benne, ülhetne-e veszteg ilyenkor? Én asszony vagyok, de ha nem nézném,
                    hogy két gyereket szoptatok itthon, magam is ott volnék, ahol az uram van. Ott
                    én, ha nem egyébbel: a piszkafával.</p>
				<p>- Ej haj, de kényes vagy Borka! - förmedt rá csúfondárosan Suska Mihály. - Láttam
                    is már a paripádat otthon; oda van támasztva a kemencéhez, már hogy tudniillik a
                    seprőd. Csakhogy nem a Gellérten van ám a háború, Borka!</p>
				<p>- Ejnye te fölfújt béka! Hát ezt érdemlem én tőled, te lúdtalpú, te? Mordizom
                    adta betyárja, mindjárt kikaparom a szemedet.</p>
				<p>- Nem tűröm, azért sem tűröm el, ha a gazdámat mocskolják.</p>
				<p>Harkányné azonban nem engedte azt annyiba.</p>
				<p>- Bizony, hallod, neked is elég nagy szégyen, hogy itthon sütkérezel. Még az
                    olyan legény is odavitte a fogát, akié még ki sem nőtt valamennyi. Még a
                    részeges Laczkó is elment tegnapelőtt. A fia is ezért jött, hogy elmenjen, meg
                    van fogadva a szekere, vagy hogy talán el is indult azóta. Pedig annak felesége
                    van, s úri módra nevelték, mégis elmegy, s itt hagyja azt a selyemteremtést,
                    mert hallod-e, olyan jószág az, én láttam, hogy olyat a piktor se fest, mert
                    olyan az, hogy isten bocsássa meg, de imádkozni tudnék hozzá. Bizony
                    szégyenelheted magad Suska Mihály a gazdáddal egyetemben.</p>
				<p>Miska lesütötte fejét és sóhajtott. Elevenére tapintottak ezek az átkozott
                    asszonyok. Nem is szólt többé egy kukkot sem, hanem egyenesen hazament azzal az
                    eltökéléssel, hogy fölmondja a szolgálatot, s elmegy a tábor után, de csak
                    annyit mert, hogy kerülgetni kezdte:</p>
				<p>- Nemzetes uram! Az a szóbeszéd van a faluban, hogy hát nekünk is el kellene
                    menni.</p>
				<p>- Derék, nagyon derék - felelte az öreg szórakozottan, de valószínű nem tudta,
                    mit beszél.</p>
				<p>Sem azt nem hallotta, amit Miska mondott neki, sem azt nem vigyázta, amit ő
                    felelt, csak éppen a szája járt. Nem volt magánál. Arcát mély levertség
                    viaszkszínűre festette, szemei elvesztették fényüket, úgy néztek ki, mint a
                    kocsonya. És akármit tett, az mind oly nagyon furcsán esett ki. Néha elkezdett
                    könnyezni, s ilyenkor majd a szíve szakadt meg rajta az embernek. Máskor
                    fütyölésre fordította, de ez még sokkal szomorúbb volt.</p>
				<p>Napokig eljárkált egyedül a kertben egy nagy bottal, s amerre járt, a növényeknek
                    leütögette a virágaikat vagy a gyümölcseiket, amijök volt. Ebben telt kedve.</p>
				<p>- Miért teszi ezt, nemzetes uram? - kérlelgette Miska.</p>
				<p>- Hadd pusztuljanak - mondá ridegen, de mégis szomorúan. - Nem érted te azt, édes
                    fiam.</p>
				<p>- Pedig azok is az isten teremtései.</p>
				<p>- Éppen azért, fiacskám.</p>
				<p>S rettenetes mély keserűség volt a hangjában, de olyan, hogy az ember pára
                    alakban, epeszínben látta leszállni a virágokra, a füvekre, s mintha sötét
                    anyagokkal bevonná azokat is ez a borzasztó lehelet.</p>
				<p>Amellett szelíd volt és jó. Némelykor félénk, mint egy gyermek. Az ajtónyílástól
                    is összerezzent, a kukoricasuhogástól elfutott. Egyszer egy macska ment végig
                    az udvaron, s vörös szemeivel ránézett Mácsikra.</p>
				<p>A hatalmas ember behunyta szemeit és fölordított: »Üsd agyon azt a szörnyeteget,
                    üsd agyon« - s úgy reszketett, mintha kísértetek gyötörnék, még a foga is
                    vacogott. Miska vasvillával szúrta keresztül az ártatlan állatot.</p>
				<p>Különös volt a viselkedése mindenben, csak néha-néha csillant elő benne a régi
                    ember.</p>
				<p>Toborzó huszárok jártak a környéken. Miska mindennap nagyobb-nagyobb kedvet
                    mutatott, hogy közéjök áll, de mindig bizonyos tartózkodással hozakodék elő a
                    tervével.</p>
				<p>- Hej, nemzetes uram, mégiscsak anyánk ez a föld.</p>
				<p>Mácsik szeme még egyszer szikrát vetett ekkor, s a fogait megcsikorgatta:</p>
				<p>- Anyja bizony a kutyának, de nem nekem!</p>
				<p>S ezzel olyat rúgott a földön a patkós csizmájával, hogy csak úgy gurultak szerte
                    a rögök, mintha zsombék pora lennének.</p>
				<p>De ez a kitörés csak egy pillanatig tartott nála, megint visszaesett a búskomor
                    hangulatába, megint gyámoltalan lett és gyönge. Hadarva beszélt és halkan. Ha
                    valamit szólt vagy kérdezett, előbb mindég körülnézett tartózkodón,
                    gyanakodva.</p>
				<p>- Te Miska - kérdé mély titkolózással egy este - láttad-e te őt?</p>
				<p>- Kit, nemzetes uram?</p>
				<p>Mácsik elpirult, s lesütötte a szemeit, aztán a kabátja gombjait babrálta, mint
                    valami szerelmes.</p>
				<p>- Azt a gyereket… Laczkó Gábort?</p>
				<p>- Láttam, nemzetes uram. Mikor elment…</p>
				<p>- Elment? Hát hova ment el?</p>
				<p>- A táborba ment.</p>
				<p>Mácsik sóhajtott, azután mintha nem értette volna jól, tűnődni, évelődni látszott
                    ezen.</p>
				<p>- Hogy miről is beszéltünk? Jaj igaz… róla. Hát hogy elment? Te Miska, igazán
                    elment? És mit mondott, hogy miért megy?</p>
				<p>- A tisztelendő úrral beszélgettek. Azt mondta, minden ember megunhatta már, hogy
                    mindig a királyok üssék az alsókat. Hogy hát ennek most másképp kell lenni.</p>
				<p>- Ne beszélj bolondokat, Miska. Honnan szeded te ezeket? Hát igazán azt mondta?
                    Jaj, de nagy bolond is az ember, Miska fiam. Ejnye, de furcsa, hogy ezt
                    mondta.</p>
				<p>Ezen a mondaton aztán sokáig elgondolkozott, ezzel is feküdt le a méhesbe, mert
                    ott hált egy tábori vaságyon (azzal hencegett azelőtt mindig, hogy a faágy
                    letörne alatta), midőn egyszerre csak fölverte éjjel merengéseiből, félálmából
                    valami tompa kopogás az istálló tájékán.</p>
				<p>Sötét volt, nem láthatta mi történt, de a kopogás egyre erősebb lett, úgy rémlett
                    előtte némelykor, hogy az istálló-ajtót döngeti valaki.</p>
				<p>- Uccu, Miska fiam, nézd meg, mi lehet?</p>
				<p>- Valami tolvaj lesz - szólt Miska kedvetlenül kászmálódva föl.</p>
				<p>- Ha tolvaj, fogd meg és hozd ide.</p>
				<p>- De hátha többen vannak - ellenveté az durcásan.</p>
				<p>- Mit? - szólt oda mérgesen, mintha a régi Mácsik lenne -, akkor kiálts egyet
                    rám, majd összefogdosom én valamennyit. De egy-kettőért restellem felhúzni a
                    csizmámat, mert nagyon nehezen jár.</p>
				<p>Miska vasvillát vett a kezébe, s azt óvatosan maga előtt tolva indult meg,
                    hatalmasan polemizálva útközben a tövisekkel: Hogy a Jézuska büntessen meg!…
                    Virítsatok ki a pokolban!… Rágjon meg benneteket a hegyi kígyó. (Ilyenkor t. i.
                    mindig egy-egy tövis ment be a meztelen lábába.). De csakhamar lihegve
                    csörtetett vissza, torkaszakadtából kiabálva:</p>
				<p>- Megjött a Sármány! Itt a Sármány! Egészen összeverte a csillagos homlokát. Jaj
                    szegény Sármány!</p>
				<p>- Miféle Sármány jött meg, te golyhó?</p>
				<p>- Hát a Sármány, a lovunk, akit eladtunk a tótoknak.</p>
				<p>- Micsoda? A nyerges lovam?</p>
				<p>- Az ám, hazajött a jó pára. Megszökött a tótoktól. Visszajött a mostoha
                    gazdáitól, az édesekhez.</p>
				<p>Erre a szóra lerúgta magáról Mácsik a takarót, s mezítláb rohant el megnézni a
                    Sármányt.</p>
				<p>Csakugyan ő volt, a régi kedves pejparipa, melytől olyan nehezen vált meg annak
                    idején, s csak a családi oszlop vitte rá, hogy eladja. Hanem a jó Sármány hívebb
                    volt, ragaszkodóbb volt őnála, nem felejtette el, elszabadult, hazajött, s
                    éjszakának idején be akart jutni az istállóba, hogy odaálljon a hajdani helyére,
                    s reggelre ott találják, mintha minden a régiben lenne, mintha csak egy hosszú,
                    hosszú álom lett volna az, hogy ő nem volt itt… Olyan nagyon szépen gondolta ezt
                    ki a Sármány.</p>
				<p>Mácsik megösmerte lovát azonnal, s amint az okos szemeit szelíden rávetette, meg
                    nem bírta állni tovább, odaborult a nyakára, összecsókolta számtalanszor.</p>
				<p>- Csakhogy megjöttél, kis burkusom! Csakhogy itt vagy, aranyos kutyácskám! Jaj,
                    oda nem adlak többé százezer forintért!</p>
				<p>A Sármány úgy tett, mintha értené a hízelgő szavakat, s mialatt a lapockáit
                    veregette, egészen odahajtá nyakát annak az izmos vállaira. A gazda szemeiből
                    kicsordult a könny, meg a Sármányéból is, csakhogy az egyik szeme, mint a
                    mesebeli öreg királyé, sokkal jobban sírt, mint a másik. Mácsik csak most vette
                    észre, hogy azt bizony hályog borítja, s fájdalmas hangon szisszent föl:</p>
				<p>- Elnyomorítottak, tönkretettek, szép lovacskám! Elsoványodtál, megvakultál,
                    hazajöttél panaszkodni. No, ne nézz rám olyan szemrehányón azzal a másik
                    szemeddel! Ló vagy te még azért, többet érsz te azért egy egész ménesnél.
                    Megirigyelnek még tégedet éntőlem.</p>
				<p>Volt dolga Miskának egész reggelig, friss almot vinni a Sármány alá, zabot hozni
                    a padlásról (jó, hogy ki nem törte nyakát a létrán ilyen cudar sötétben); a
                    vakaró sem pihent, nyomban ki kellett szedni a három hónapos port a Sármányból.
                    Az egész háznép fölébredt, még a beteg nemzetes asszonyt is fölköltötték az
                    eseményre, s olyan sürgés-forgás támadt, mint mikor valami nagyon kedves vendég
                    érkezik a házhoz.</p>
				<p>Ezalatt maga a gazda nyugtalanul hánykolódék fekhelyén egész éjjel, hogy hát
                    miféle csoda az, mi oka volt annak a lónak hazajönni? Vajon keresni fogják-e a
                    tótok, akik megvették, vagy pedig úgy hagyják ebben a zavaros világban?</p>
				<p>El volt érzékenyedve, megrendült a Sármány jöttétől. Mert az bizonyosan jelent
                    valamit. Több esze van annak a lónak, mint egy vármegyének, nem jött volna az
                    hiába! Aztán úgy ránézett, de olyan furcsán nézte, mintha valami nagy
                    mondanivalója lenne. De kár, hogy nem érti!</p>
				<p>Pedig kezdte mégis érteni lassankint. Reggel első dolga volt az istállóba menni.
                    Ni, milyen szép már azóta a Sármány, úgy ragyog a szőre, mint a tükör, s vígan
                    ropogtatja a sarjút! Gyönyörködve simogatta meg hosszú, aranyos sörényét, s így
                    szólt hozzá biztató, nyájas hangon:</p>
				<p>- Tudom már, mit akarsz… tudom már. Hát iszen jól van. Elindulunk délben.</p>
				<p>Lehozták a padlásról a régi nyerget, (vajon nem kezdenek-e majd birtokháborítási
                    pert a tyúkok érte?) a szerszámot, kantárt is előkeresték a kamarából, s
                    kikenték-fenték hájjal, az ócska bőr mohón beitta, mintha sietne, nehogy az éhes
                    macskák lenyalogassák. Volt ott egy régi mundér is kardostul, tarsolyostul a
                    fogason, valamelyik régi Laczkó viselte valamikor az inszurrekcióban, azt meg a
                    molyok fogják megsiratni, kivált a bekecset, mert az volt őnekik a megyei
                    székhelyük.</p>
				<p>Ahogy felöltözött, mintha nem is a régi lusta ember lenne, kihúzta hosszú
                    derekát, délceg lett a járása, csillogó a tekintete.</p>
				<p>Könnyedén pattant fel a Sármányra, mintha megfiatalodott volna. A lábadozó
                    nemzetes asszonyt az udvaron még egyszer érzékenyen megölelte lehajolvást.</p>
				<p>- Vigyázzon rád az isten, édes párom, te pedig vigyázz arra, ami kevés vagyonkánk
                    még megmaradt, mert - s itt elérzékenyült maga Mácsik is -, mert megeshetik az,
                    hogy még visszajövök ide.</p>
				<p>Kibuggyant a könnye a nemzetes asszonynak erre az utolsó mondatra. »Ne beszélj,
                    ne beszélj… már hogyisne jönnél? Kellesz is már te a golyóbisnak? Hiszen csak
                    lesz eszük, hogy nem eresztenek előre.«</p>
				<p>Elfordult könnyezve, s ezalatt Suska is készen lett az útra, megtömte a
                    szeredást, felvette az ünneplő öltözetét, s hogy fegyvere legyen útközben addig
                    is, míg igazit kapnak, a fejszét akasztotta a vállára, így indultak el, ura
                    lovon, ő gyalog mellette, a templomsoron át. A gyerekek és asszonyok, amerre
                    mentek, hangos kacajra fakadának, s csúfondáros szavakat kiabáltak utánuk.</p>
				<p>- Nini, ott megy a rozsdás vitéz! Trapp, trapp, trapp! Szigfrid vitéz meg ott
                    szalad a lova mellett! Hahaha!</p>
				<p>Mácsik behúzta a nyakát a vén mentébe, úgy tett, mint aki nem hallja. Suska pedig
                    köveket kaparászott a földön, meghajigálni a gúnyolódó boszorkányokat, miközben
                    felsóhajtott:</p>
				<p>- Hogy változik minden! Istenem, istenem. Mi lett a nagy Mácsik György sorsa!?
                    Még ez a pipogya vászonnép is mocskolja.</p>
				<p>S megfenyegette ökleivel a röhögőket.</p>
				<p>- Hanem iszen majd összejövünk, megálljatok!</p>
			</div>
			<div type="chapter">
				<head>XV. FEJEZET</head>
				<head>A MEGLŐTT ZÖLD SZEM</head>
				<p>Csakhogy az még nem egészen bizonyos.</p>
				<p>A halál szövi azt a piros pántlikát, mellyel az ég széle van beszegve esténként.
                    A halál cifrázza ki oly pirosra az eget, hogy hasonlatos legyen a földhöz, mert
                    az is piros. Csakhogy míg annak az égő falvak és városok, ennek az emberi vér a
                    festéke. Ezekkel a színekkel dolgozik a halál, ha siet.</p>
				<p>Éppen annak a piros fénynek a nyomában indult a rozsdás vitéz a szolgájával. Mert
                    furcsa állapot ez, minden ember a halálnak siet segíteni, s mégis azt hiszi,
                    hogy magát védelmezi.</p>
				<p>Nem kellett kérdezősködniök útközben, merre van a sereg. Jelekből találtak rá a
                    Pélly István zászlóaljára, mely akkor jött a görbe vidékről, hol a tótokat verte
                    meg, s most már a rendes csapatokhoz akart csatlakozni.</p>
				<p>Mikor utasaink a tarai erdőcskéből kiértek, akkor bukkantak rá a hadtestre.</p>
				<p>Mácsik félrehúzódott Suskával egy fa mellé, míg a csapat eleje elmegy a szűk
                    hegyi úton. Annyit már tudott, hogy a masírozásnál hátul jön a vezér, akihez
                    fordulnia kell.</p>
				<p>Hát amint sorba elmentek mellettük a marcona gerillák, némán, hallgatagon, rájok
                    sem ügyelve, egyszerre csak elkiáltja magát egyikök:</p>
				<p>- Dicsértessék a Jézus Krisztus, bátyámuram!</p>
				<p>Mácsik odanézett, hát a Filcsik István volt. Hanem iszen ki is kap az most a
                    hadnagyától, amiért elszólta magát a »dicsértessékkel«, lesz ebből legalább két
                    órai kurtavas, mert a katonai regula nem engedi meg az ilyen szalutálást. -
                    Pedig bizony Filcsik sem tehetett másképp. Még a regulánál is erősebb szokás,
                    hogy ennek a generálisnak meg így kell köszönni.</p>
				<p>- No, csakhogy te vagy, Pista öcsém!</p>
				<p>- Mit keres itt bátyám? - kiáltott fel Filcsik, kilépve a sorból.</p>
				<p>- Hát eljöttem - szólt Mácsik szomorúan -, itt maradok köztetek.</p>
				<p>- No, azt bizony okosan tette. Hej hopp. Most már hát csinálunk valamit.</p>
				<p>Összeütötte vígan a sarkantyúját. Meg volt győződve róla, hogy de már ezt Bécs is
                    megérzi. Még csak most kezdődik majd el a forradalom!</p>
				<p>- Kik vannak itt a mieink közül? - kérdé Mácsik.</p>
				<p>- Majd mind itt vannak. Már tudniillik, akik még bele nem haraptak a fűbe. Mert
                    bizony elmaradt egy-kettő.</p>
				<p>- Kicsoda?</p>
				<p>- Hát a szegény Laczkó István… Laczkó János, Laczkó Ferenc.</p>
				<p>- Ferenc is elesett?</p>
				<p>- Becsülettel. Bekapartuk szegényt a liptói hóba.</p>
				<p>- Hát az elevenek?</p>
				<p>- No, ezeket majd mindjárt meglátja valamennyiöket, kivévén az öreg
                    Chalupkát.</p>
				<p>- Micsoda? - ordított fel Mácsik. - Itt van az a gazember? No iszen, megtett az
                    minket! Összetöröm a vén csontjait.</p>
				<p>- Neki vesszük a legtöbb hasznát. Ő a tábori spion. Most ugyan nincs itt, hanem
                    estére bizonyosra megjön, ahol meghálunk. Csodaember az, ott van tíz helyen is
                    egyszerre, többet ér az, mint mi százan. Azt ugyan ne bántsa, bátyámuram.</p>
				<p>- Mit? Hogy ne bántsam? Hát semmit se tudsz? Hát semmit se mondott?</p>
				<p>S dühtől tajtékzott a nemzetes úr szája, öklét pedig odaszorította a
                    halántékaihoz, mintha attól kellene tartania, hogy meg ne repessze a túlságos
                    erő. Pedig az már nem volt erő, még a felfortyanás is inkább csak modor volt már
                    nála.</p>
				<p>- De bizony mondott valamit - felelte Filcsik elgondolkozva. - Éppen múltkor
                    emlegette, hogy valahol egy korcsmában az állás alatt meglátta a bátyám Sármány
                    lovát, rozoga tót szekér lőcséhez kötve. A gazda nem volt ott, fogta hát magát,
                    kioldozta az állat kötőfékét, s világnak eresztette.</p>
				<p>- Ő volt az? - hebegte Mácsik csillapodva. - Hiszen nem rossz ember! Van benne
                    szív a kutyában! Azaz, hogy tulajdonképpen nagyon becsületes ember… Ösmerem a
                    gézengúzt! Mindegy, jó fickó, derék csont… Hogy kioldozta a bogját? Ej, öreg,
                    öreg, ilyen csínyekre is ráérsz útközben! No, már igazán alig várom, hogy
                    meglássam.</p>
				<p>S ezzel azután úgy eldicsérte Chalupkát, hogy a könnye is kicsordult, miközben
                    egész csomó pribolyi ember fogta körül nagy lelkesedéssel, s vitték a vezér
                    elé.</p>
				<p>Pélly mint környékbeli ember, híréből ösmerte Mácsikot, s mindjárt megtette a
                    szabadcsapatjában hadnagynak. Miért is ne tette volna meg? Nem került neki
                    semmibe.</p>
				<p>Az öreg arca kiderült erre. A szertelen nagyravágyás tüze még megcsillámlott a
                    szemeiben.</p>
				<p>Élénk, ruganyos volt néhány napig. A pribolyiak még láthatták benne a régi
                    Mácsikot, de ez is csak illúzió volt. A nagy ereje oda lett, parancsolni már nem
                    tudott nekik. Szelíd volt, elmélyedő, s némelykor búskomor. Mindenkire
                    gyanakodott, tehát mindenkitől félt, s következésképp mindenkinek a kedvét
                    kereste; mindenkire sokat adott, kezdtek hát őrá semmit se adni.</p>
				<p>S ő ezt nem vette észre. Ez rontott rajta legtöbbet, mert nevetségessé tette.
                    Kezdtek mosolyogni a háta mögött.</p>
				<p>Voltak még föllobbanásai, de ezek már nem gyújtottak. Nagy diadalokról, egetverő
                    győzelmekről ábrándozott, s azokba beleképzelte önmagát is.</p>
				<p>Azt mondta egyszer Laczkó Mátyásnak:</p>
				<p>- Mit ér, hogy tönkretesszük az ellenséget? El kell venni az idegen népektől is
                    egy-két országot. Bajorországban példának okáért nagyon sok sarjú terem,
                    Burkusországban pompás árpa. No, én ugyan le nem teszem a kardot egyhamar, ha
                    kezembe vettem.</p>
				<p>Máskor meg Filcsiket biztatta:</p>
				<p>- Mihelyt egy kicsit rendbe hozom itt a dolgot, magam mellé veszlek fiam, és
                    elfoglaljuk azt a Békést. A törvény úgyis lassú lett volna. Bizonyisten jobb
                    így! Nincs-e igazam, Filcsik fiam?</p>
				<p>Az ismerősei összenéztek szánakozón, mintha mondanák: meglágyult az agya a
                    szegény öreg szalma-hadnagynak.</p>
				<p>Vagy hogy mindig lágy volt, és csak az ő eszük nem nyílt ki azelőtt?</p>
				<p>A hencegésből gyakran ment át csüggedésbe. E két véglet közt keringett. Kivált
                    akkor lett egyszerre oda, ha Laczkó Gábort emlegették. Fejét lehorgasztotta,
                    kezei aláhanyatlottak, s még a könnyei is megeredtek…</p>
				<p>Mindenkit arra kért siránkozó hangon, hogy ne emlegesse, s mégis ő hozta fel
                    minduntalan nagy bizalmasan titokban, ha nem látták-e valahol, nem tudják-e, hol
                    van?</p>
				<p>Az a képzelődés éltette, hogy még féltenivalója neki az a gyerek, ezt az
                    aggodalmat disputálta magára. Méreg volt a tápláléka. Némelykor megcukrozta
                    föllobbanó nagyravágyással.</p>
				<p>De lassan-lassan a nagyravágyása is kicsinyes hiúságokban aprózódott el.</p>
				<p>Bántotta, hogy nincs uniformisa. A hadnagyi egyenruha volt minden vágya, mely
                    valóságos betegséggé fajult. Ahol megszálltak városban vagy falun, első dolga
                    volt szabót hajhászni, de a fátum úgy akarta, sehogy se juthasson uniformishoz.
                    Pedig anélkül nem ér semmit a hadi élet. Ettől az uniformistól várta a nagy
                    fordulatokat!</p>
				<p>Végre is sikerült annyiban, hogy az Úr kiszólította az élők sorából a csapat
                    egyik hadnagyát, a pocakos Széll Péter hadnagyot, akinek, ami pedig nagy
                    ritkaság ebben a csapatban, teljes uniformisa volt. Egyébiránt valami hamaros
                    tüdőgyulladás szegődött hóhérának.</p>
				<p>Chalupka, aki ott virrasztott mellette, rávette a haldoklót, hogy az egyenruhát
                    testálja el Mácsiknak. Elég jó lesz neki a másvilágon a Mácsik ünneplő öltözete
                    is.</p>
				<p>Széll Péter csak nehezen egyezett bele: mindenféle ellenvetései voltak, hogy így,
                    hogy úgy, az ő ruhája többet ér, de meg azonfölül, miképp ösmer ő majd magára a
                    feltámadáskor idegen ember gúnyájában?</p>
				<p>De a Chalupka rábeszélő tehetsége győzött, a ruha a Mácsiké lett, kikötötte
                    azonban a beteg, hogy csak a halála után.</p>
				<p>A hiú vén ember minden órában odajárt nézegetni, meghalt-e már?</p>
				<p>Visszataszító volt ez az emberietlen vonás, pedig nem a rossz lelkületből folyt,
                    hanem csak a gyermekies gyöngeségből, mely mind jobban-jobban hatalmába
                    ejtette.</p>
				<p>A ruha bő volt különben, át kellett igazítani előbb. Chalupka vállalkozott rá.
                    Ahhoz is értett. S Mácsik egy ingre vetkőzve várta azalatt türelmetlenül, míg
                    kikrétázta rajta az új birtokos idomait, míg szétfejtette, összevarrta a
                    pitykéket, a paszomántot, míg ismét ráteremtette a hadnagyi gallért a
                    járulékaival.</p>
				<p>…Pedig semmi sem ingerli jobban nevetésre az idegeket, mint egy pőrére vetkőzött
                    nagy ember.</p>
				<p>Hanem iszen ez sem tartott örökké. Kész lett az utolsó öltésig, beleöltözhetett.
                    Kipödörte lelógó bajuszát, kihúzta magát rangosan. Olyan volt, mikor a sorba
                    lépett, mintha újjászületett volna. Tündöklött az arca, s nem tudta a lábait
                    hogy rakni.</p>
				<p>- Mégiscsak szép az élet, István! - mondá Filcsiknek. S teletüdővel szítta magába
                    a hűs levegőt.</p>
				<p>Azután végignézett a csapaton kevélyen feszelegve, az atilla ráncait
                    simogatván.</p>
				<p>- Teringette, csak már lenne valami… csak már lenne egy jóravaló csata.
                    Teringette, István… hiszen ez se egyéb, mint egy pör… ez is egy nagy pör.</p>
				<p>Annyira megtetszett neki ez az ötlet, sorba járta vele a vezetőket, hogy hát egy
                    nagy pör ez az egész dolog… bizonyisten nem egyéb.</p>
				<p>S olyan jóízűen kacagott hozzá, mint a zuhatag.</p>
				<p>Csak már lenne is valami döntő tárgyalás minél előbb.</p>
				<p>Ez egyszer ugyan hamar meghallgatta az Úristen.</p>
				<p>- Ellenség! Ellenség! - kiáltották az előörsök.</p>
				<p>- Lóra! - vezényelte Pélly. Mert ennek a csapatnak taktikája volt kerülni a
                    komoly ütközeteket.</p>
				<p>Nagy zűrzavar lett egyszerre. Akinek lova volt, lóra kapott, akinek lova nem
                    volt, gyalog iramodott a Naszály felé.</p>
				<p>Mácsik a Sármányra vetette magát. Szerencse, hogy nem lát, mert meg nem ösmerte
                    volna a gazdáját. De azért szinte érzi az uniformist, kevélyen ficánkol alatta,
                    fejét a szügyébe vágva úgy megaprózza negédesen, mintha palatinust vinne a
                    nyeregben.</p>
				<p>Egy tó partja mellett vitte útjok. Gondolom a bánki tó volt. Mácsik meg nem
                    állhatta, hogy odalovagolva meg ne nézze magát a tükrében.</p>
				<p>A zöld szem éppen pihent akkor. Szél nem zavarta. A szemöldöke se mozdult;
                    csendesen állottak ott a füzesek.</p>
				<p>A napfény rásütött a sima lapra, az óriási szem elkezdett nevetni, gúnyosan
                    vigyorogni az öreg nemzetőrhadnagyra, s olyan pöffeszkedő rútnak mutatta az
                    arcát, olyan görnyedtnek az alakját, hogy dühös lett, kivette a pisztolyát s
                    belelőtt.</p>
				<p>- Nesze, kutya, tudd meg, hogy itt járt Georgius Mácsik!</p>
				<p>De alig volt ideje mondani, mert erre a lövésre egyszerre megmozdultak az óriási
                    szemnek a szemöldjei, szuronyok csillantak ki a füzesekből, elrejtett csapatok
                    bújtak elő sűrű sorban.</p>
				<p>- Körül vagyunk véve! Két tűz közé vagyunk szorítva! - kiabáltak a magyarok. -
                    Elő, elő! Ne hagyjuk magunkat!</p>
				<p>Nem is hagyták magukat, legalább nem olcsón. Emberül megállták a mieink a sarat,
                    pedig kevesebben voltak: itt csak meghalni lehetett.</p>
				<p>Mácsiknak az volt első dolga, hogy megfutamodott tüskön-bokron. Hanem Pélly eléje
                    vágtatott gúnyos hahotával:</p>
				<p>- Ejnye, Gyuri bácsi! Ne szaladjon hát el a pörtől!</p>
				<p>Elvörösödött az öreg, restelkedve megfordult, s eleresztette a kantárt, ha már
                    így van, hadd vigye hát a ló bolondjába.</p>
				<p>Hideg borzongás futotta át idegeit, de a golyók süvítése lassankint felforralta
                    vérét, lázba hozta, szemei kidülledtek, az arca megdagadt. Volt benne valami
                    rettenetes.</p>
				<p>- Ide mellém, pribolyiak! Ide mellém! Nem valami nagy dolog! Hajrá…</p>
				<p>Bátor lett, ész nélkül, akár a feldühödött fenevad. Hangja úgy harsogott, mint a
                    repedező harang.</p>
				<p>- Hej, Laczkók! Laczkók!</p>
				<p>Az erdők visszasüvítették a Laczkó-nevet.</p>
				<p>De jól is viselték magukat a Laczkók. Károly éppen most bukott le halva Mácsik
                    mellől.</p>
				<p>- Tisztelem az édesapádat, fiacskám! - bömbölte Mácsik, s hátralovagolt most,
                    hogy visszatérítse a széledezőket, mert az utolsó roham szétbomlasztotta a
                    csapatot.</p>
				<p>- Hova szaladtok, bolondok? Nem látjátok, hátul még több az ellenség.</p>
				<p>- Nem ellenség az! - világosította fel Pélly. - Rosszul láttak az előőrsök…
                    Megnyúzatom a gazembereket. Honvédek azok… ni, megösmerni a sapkájukról! Kutyául
                    jártuk meg; azok elől szaladtunk bele, ezeknek a szuronyaiba.</p>
				<p>- Már én pedig mégse hátrálok - szólt kevélyen.</p>
				<p>- Pedig jobb volna, nemzetes hadnagy uram - csábította Suska -, ha eleibök
                    szaladnánk, hogy visszatérjünk velök. Mert itt addig elpusztulunk
                    egytől-egyig!</p>
				<p>Nem volt igaza, egy részök közel járt, nyomban megperdült a dob a szőlőhegy
                    alatt, s vagy százfőnyi honvéd csörtetett elő a völgynyílásból.</p>
				<p>Új lélek szállt az emberekbe. Jó Pélly kihúzta kardját, s újra a csapat elé
                    lovagolt szürkéjén.</p>
				<p>- Utánam!</p>
				<p>Megfordult a kocka. Az ellenség meghátrált. Csak néha fordultak meg, futvást
                    egy-egy sortüzet eresztve az üldözőkre.</p>
				<p>Ezekből az utólagos golyókból találta el valamelyik Mácsikot. Ingadozni kezdett a
                    nyeregben. Vére végigcsurgott az uniformison s a ló oldalán. Ott tátongott egy
                    seb a Sármányon is. Összevegyült ló és gazda vére.</p>
				<p>Nagy feje aláhanyatlott, legelőször a csákó esett le róla, azután ő maga is
                    lefordult, de nem érhetett le a gyepre, mert az egyik lába a kengyelbe
                    akadt.</p>
				<p>Tudta azt Sármány, átértette; búsan megállt egy ugar szélén. Nem mozdult, mintha
                    beásták volna, csak a lábait fogta el reszketegség, s kétszer nyerített fel
                    fájdalmasan.</p>
				<p>Az elősiető honvédek haldokolva találták az öreget: az egyik, aki kivette lábát a
                    kengyelből, fölemelte, hogy arcába nézhessen, nehéz volt a test, alig bírt vele,
                    odatámasztotta egész hosszában a saját vállára, míg a másik karjával átfogta a
                    vállán.</p>
				<p>A haldokló kinyitotta szemeit, s görcsösen ragadta meg a honvéd nyakát.</p>
				<p>- Az oszlop! - rebegte halkan. - Az oszlop…</p>
				<p>- Én vagyok, bátyám… én.</p>
				<p>Egy bágyadt mosoly jelent meg a vonagló sápadt arcon.</p>
				<p>- Ne hagyj, Gábor… ne hagyj meghalni, édes fiacskám! Így, így, hadd támaszkodjam
                    rád. Mégiscsak oszlop vagy te… Mégiscsak tudtam én azt, éreztem én azt.</p>
				<p>E pillanatban futott oda Filcsik is, de szavak nem jöttek ajkaira. Némán,
                    megindulva állt, s levette a sipkáját.</p>
				<p>Egy zavaros tekintetet vetett rá Mácsik. Megösmerte. Bágyadtan lehunyta aztán a
                    szemeit. Halántékai rángatózni kezdtek. Kisvártatva teste rázkódott össze, s
                    egész élettelen súlyával Gáborra nehezedett.</p>
				<p>- Bátyám, jó bátyám! - ébresztgette Gábor.</p>
				<p>Ez a hang föllármázta még. Jéghideg keze a Gáboré után motozott, s gyengén
                    megfogta, megszorította. Szederjes ajkai megmozdultak susogva.</p>
				<p>Filcsik odahajlott a füleivel.</p>
				<p>- Mit mondott szegény? Mit kíván?</p>
				<p>- Hogy vigyük a… pört, a másikat is… a mienket, s hogy a pörakta összesen
                    harminckilenc.</p>
				<p>Gábor rátette bal kezét a szívére. Nem dobogott többé.</p>
				<p>- Meghalt - szólt tompán.</p>
				<p>Filcsik reszkető hangon motyogta:</p>
				<p>- Lehetetlen az!</p>
				<p>Pedig mégis úgy volt. Megtörtént. Fölemelték ketten, s elvitték az ugarról, ne
                    legyen rögökből a ravatala, távolabb, a tónál leeresztették gyöngéden, puha
                    selyem fűbe; Gábor vizet merített csákójába, s lemosta arcáról, kezeiről a
                    vért.</p>
				<p>- Oh, a szemeit nyitva hagytuk, István - mondá szomorúan -, azokat le kellene
                    szorítani.</p>
				<p>- Nem, nem… hadd maradjanak! - felelte az könnyhullatással.</p>
				<p>Talán gondolta, hogy jobban illik, sokkal méltóbb Priboly nagy fiához, nyitott
                    szemekkel álmodni meg lent két folytatását a két pörének.</p>
			</div>
		</body>
	</text>
</TEI>