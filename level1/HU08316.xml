<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU08316" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Hé, kozákok!</title>
				<author>
					<persName>
						<surname>Komáromi</surname>
						<forename>János</forename>
					</persName>
					<date from="1890" to="1937">1890-1937</date>
					<idno type="VIAF">58665425</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">27860</measure>
				<measure unit="pages">66</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Hé, kozákok!</title>
					<date>2010-06-28</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/08300/08316"/>
					<respStmt>
						<resp>Original Electronic Edition</resp>
						<name>Kiss András</name>
						<name>Pálfi Anna Adrienn</name>
						<name>Csige Mónika</name>
					</respStmt>
				</bibl>
				<bibl type="printSource">
					<title>Hé, kozákok!</title>
					<author>Komáromi János</author>
					<pubPlace>Budapest</pubPlace>
					<publisher>Genius</publisher>
					<date>1932</date>
					<ref target="https://mek.oszk.hu/08300/08316"/>
				</bibl>
				<bibl type="firstEdition">
					<title>Hé, kozákok!</title>
					<author>Komáromi János</author>
					<date>1925</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2021-08-02"/>
		</revisionDesc>
	</teiHeader>
	<text>
		<body>
			<div type="chapter">
				<head>I.</head>
				<p>Nagyanyám szepegve jött be a pitvarból:</p>
				<p>- Mán megint verekedtek valahun. Szüz-Máriám, könyörülj meg rajtunk!</p>
				<p>A hidacska felől lódobogás hallatszott: a szekér akkor fordult be velük az
                    udvarba. Hárman ültek rajta: nagyapám, a főkozák, aztán egyik rokona, névszerint
                    Vajda György, aki főszámadója volt a lazonyi erdőkben összeterelt valamennyi
                    kondáknak és az apám. Harcidalszerü nótát énekeltek s nagyapám itt-ott
                    belerikoltott. Nagyanyám a szoba közepén állt és mialatt összetette a kezét,
                    könnyei lefolytak sokat-virrasztott arcán:</p>
				<p>- Eccer még agyonütik őköt valahun...</p>
				<p>Kívülről a nagyapám hangját hallottam, amint felindultan kiáltott oda a
                    csikóslegénykének:</p>
				<p>- Fogd ki a lovakat, te!</p>
				<p>S megindult befelé. A következő pillanatban a szobába lépett:</p>
				<p>- No, legalább megkapták a magokét!</p>
				<p>Lekapta báránysipkáját s fölcsapta az ágyra. Nyakán, amely ráncos volt, mint a
                    keselyü nyaka, friss zuzódás látszott, az inge le volt hasitva. Körülnézett,
                    fujt vagy kettőt s megállt a szoba közepén, szétvetett lábbal. Meglátta
                    nagyanyámat, aki a kemencepadkán üldögélve szepegett magának. Rákiáltott:</p>
				<p>- Hát te mit rücskölsz itten?</p>
				<p>Nagyanyám felállt s ijedten menekült ki a pitvarba.</p>
				<p>A főkozák ottmaradt a szoba közepén, ugy, szétvetett lábbal. Hajlott, csőrszerü
                    orra élénken vált ki az ablak egyik apró tábláján, amelyre már rálehelt az
                    alkonyat beteg szine. Haja a fülére csüngött. Hirtelen belemarkolt az
                    üstökébe:</p>
				<p>- Hej, hogy esz a méreg!</p>
				<p>Akkor lépett be Vajda György, döngő csizmában. Olyan vállakkal, hogy féloldalt
                    kellett befordulnia az ajtón. Rézveretes tüsző villogott a hasán. Utána az apám,
                    aki dugótermetü, cölöplábu ember volt.</p>
				<p>A főkozák lelkesen kiáltott:</p>
				<p>- No, gyerekek, a kozákok most se vallottak szégyent! Hogy verekedtünk,
                    Istenem-Uram! Nyolc szekér magyar, meg tizenkét szekér tót félhóttan maradt ott
                    véribe! Meg vagyok elégedve, kozákok! Erre iszunk egyet...</p>
				<p>Vajda György, meg az apám az asztalhoz telepedett. A főkozák kutatni kezdett a
                    szobában: valószinü keresett valamit. Aztán kiszólt a pitvarba:</p>
				<p>- Hé, asszony, hun az a pájinka?</p>
				<p>A nagyanyám benyitott, de csak félig. Megállt a küszöbön:</p>
				<p>- A zsidó azt mondta, nem hitelez többet...</p>
				<p>- Azt mondta? - nevetett fel a főkozák s nagy önérzet és teméntelen guny volt a
                    nevetésében. - Hallottátok, gyerekek? Azt merte izenni a csipás, hogy nem
                    hitelez többet. Hogy esne tetü a szakállába!</p>
				<p>Hirtelen a nagyanyámra nézett. S mintha az eszébe jutott volna valami, mert
                    rászólt nyersen:</p>
				<p>- Fogd be a szádat és ne hazudozz itt nekem! Hun az üveg pájinka? Tegnap, mikor a
                    lakadalomba indultunk, ittmaradt egy üveggel. Hun az a pájinka?</p>
				<p>Nagyanyám megfordult s szótlan könnyekkel eltünt a hátulsóházban. Amire
                    visszajött, a köténye alatt hozta az üveget. Letette az asztalra s kiment.
                    Szinte lábujjhegyen. Mint minden alkalommal, ha igen haragosak voltak a
                    kozákok.</p>
				<p>A főkozák fölvette a literest s leöntött belőle. Kivetette magát hetykén:</p>
				<p>- Az áldóját, jól néz most ki az a nyolc szekér magyar, meg a tizenkét szekér
                    tót! De ugy kellett a nagyszájuaknak! Minek kezdtek ki velünk?</p>
				<p>Ivott. Utána Vajda György ivott. Utána az apám.</p>
				<p>Én a kemencepadka sarkába huzódtam vissza. A főkozák észrevett:</p>
				<p>- Elé csak, fattyu! Igyál!</p>
				<p>Magához rántott, számba nyomta az üveget. Keserü és széditő volt az ital.
                    Megdideregtem.</p>
				<p>A főkozák válloncsapott, nevetve:</p>
				<p>- Idehallgass, kölyök! Mink, kozákok hárman, ma délután levágtunk egy félfalut.
                    De mért nem tértek ki az utunkbul? - kérdezte mintegy sajátmagától. - Mind
                    meghaltak, ugy kell nekik! Te, kölyök, - nézett végig rajtam, - ugy idehallgass
                    most, hogyha nagyobb leszel és nem fogsz verekedni, mint az apád, meg a
                    nagyapád, hát inkább itt helybe téplek széjjel! Megértetted?</p>
				<p>- Megértettem, nagyapám.</p>
				<p>Megint ittak. Az apám maga elé szótlankodott. Vajda György megjegyezte:</p>
				<p>- Lehet, hogy értünk gyönnek a csendőrök.</p>
				<p>A főkozák fölnevetett:</p>
				<p>- Hogy értünk gyönnek? Próbálják meg! Ugyan, György, hogy nem szégyelled
                    magadat!</p>
				<p>Vasárnap késő délutánja volt ez a nap. Ugy őszutó felé. Kilencéves nem lehettem
                    még akkor.</p>
				<p>A főkozák a szoba közepén hányta magát s csufolódva beszélt az atyafiával, Vajda
                    Györggyel, aki azt hajtogatta, hogy ezuttal alighanem dolguk akad a csendőrökkel
                    is. A főkozák mosolygott, de már harag is gyült bele:</p>
				<p>- Ha nem tudnám, hogy mikor tettre kerül a sor, mindig megálljátok a sarat,
                    mingyárt kihajitanálak a házambul...</p>
				<p>Abban a pillanatban lárma és futkozás hallatszott az utca felől. Aztán többen
                    szaladtak be az udvarunkba. A főkozák akkor már a pitvarban volt:</p>
				<p>- No, mi az? Mit tolakodtok ugy?</p>
				<p>- Mihály bácsi! Mihály bácsi! - beszéltek összevissza többen. - A kocsmába
                    halomra ölik egymást a ráski magyarok meg a márki tótok!</p>
				<p>- Nem értem a dolgot! - kiáltott rájuk az öreg. - Csak egy beszéljen!</p>
				<p>- Ugy volt, Mihály bácsi, - magyarázta erre egy hang a sok közül, - hogy Buttkán
                    voltak bucsun, idáig elgyöttek békességgel, de itt összekeveredtek...</p>
				<p>- Hány halott van? - érdeklődött a főkozák.</p>
				<p>Egyszerre tizen feleltek:</p>
				<p>- Mán vagy huszan fekszenek, oszt jajgatnak... A többiek bottal, meg baltával
                    vagdossák egymást... Mihály bácsi! Mihály bácsi!... Gyöjjék mán, oszt csináljon
                    békességet!</p>
				<p>A főkozák, miután megértette, miről van szó, nyugodtan ennyit mondott:</p>
				<p>- Mink megtesszük a magunkét. De most elkotródjatok innét, mert dühös kezdek
                    lenni!</p>
				<p>Benyitott a szobába, elkiáltotta magát:</p>
				<p>- Hé, kozákok!</p>
				<p>Ez a kiáltás »munká«-t jelentett. Az apám, meg a Vajda György abban a
                    szempillantásban felugrott az asztal mellől.</p>
				<p>A következő szempillantásban már az udvaron voltak mindahárman. Egy-két cikkázó
                    fordulat: a főkozák kihuzta a szekérrudat. Vajda György, meg az apám lekapott
                    egy-egy lőcsöt. És akkor - ruddal és lőcsökkel a vállaikon - rohanni kezdtek
                    lefelé a falun. Sokan szegődtek utánuk s különben is nagy volt a sivalkodás. A
                    főkozáknak, mikor a negyedik szomszéd táján futott el, már lobogott a haja.</p>
				<p>Elcsattogtak.</p>
				<p>Nagyanyám pedig kiállt a pitvarajtóba, megtámaszkodott a félfának és miközben
                    kötényét a szeméhez emelgette, sirni kezdett keservesen:</p>
				<p>- Mária-Anyám, eccer még agyonütik őköt valahun...</p>
				<p>Kár volt félteni a kozákokat! Mert akkor már nagy lárma és kavarodás jött
                    errefelé a kocsma irányából. Az utcán futkosni kezdtek asszonyok, gyermekek,
                    férfiak. Mindenki az udvarokba menekült s jobbról-balról csapkodták a
                    kapukat.</p>
				<p>Azalatt közeledett-nőtt a kiáltozás, meg a lábak dobogása. S egyszerre csak
                    felbukkantak az utcában a márki tót legények, amint lihegve huzódtak a felvég
                    irányának. Egyszer-kétszer megálltak, azért talán, hogy kifujják magukat.
                    Egyesek odaugrottak a keritésekhez, karót törtek ki hirtelenül, mások kést
                    forgattak magasraemelt kezükben, ismét mások köveket kapkodtak fel s ugy
                    zuditották üldözőik ellen. De akkor elkiáltotta magát valamelyik rekedt
                    legény:</p>
				<p>- Tágulni, gyerekek! Meggyött a vén kozák, az a veszett!</p>
				<p>A kalimpáló kőfelhők alól akkor már feltünt a nagyapám is, amint kusza hajjal,
                    méregtől-veresen kergette a tótokat. Valósággal kaszált a szekérrud s nyomában
                    Vajda György, meg az apám fujt a lőccsel. Utánuk három-négy ráskai legény
                    káromkodott és fenyegetőzött. Nagy botokkal hadonásztak.</p>
				<p>A márki tótok feljebbhuzódtak az utcán s hirtelen rávetették magukat egy
                    kőrakásra. És akkor zúgni kezdtek a kövek. Kopogtak a kapuk, csörögtek az
                    ablakok... Nagyapámat, mikor épp a házunk előtt intézte a támadást, éles kő érte
                    homlokon. Felorditott a főkozák, megrázta a haját, pillanatra elejtette a
                    szekérrudat s odakapott a homlokához. Véres lett a tenyere.</p>
				<p>Felkapta erre a rudat, két marokra s kiáltott egy másodikat:</p>
				<p>- Hé, kozákok! Csapjunk agyon minden tótot!</p>
				<p>S nem törődvén többet a kövekkel, nekilenditette magát a márki legényeknek.
                    Megemelte a rudat, vágott vele. Valaki jajgatni kezdett. A főkozák sarkában ott
                    rohant Vajda György, meg az apám. Mindig feljebb nyomultak az utcán, mindig
                    távolodott a nagyapám gyilkos kiáltozása:</p>
				<p>- Öljük meg őköt! Gyujtsuk fel a házaikat!</p>
				<p>A tót legények akkor már a felvégen menekültek. Onnét nekivágtak az őszi
                    szántásnak, mert a három kozák a sarkukban volt keményen. Aztán elhalt a
                    kiáltozás.</p>
				<p>Az utcára fokonkint visszaszállt az élet. Az emberek kiállván a házaik elé,
                    csoportot vertek s élénken tárgyaltak. Minden föltevés szerint az imént
                    lezajlott véres eseményről, mely a tótok nagy csufságával végződött, miután
                    négynek-ötnek kivételével a ráskai magyarok is eltakarodtak az ütközet
                    szinteréről.</p>
				<p>Azalatt este lett. Nagyanyám a pitvar küszöbén üldögélt s elunván a siránkozást,
                    már csak szipogatott. Később magához vont, megsimogatta a hajamat:</p>
				<p>- Jaj fiam, őrizzen meg az Isten, hogy te is ilyen országháboritó légy!</p>
				<p>Akkor már jöttek is hazafelé a kozákok. Még a felvégen tarthattak, de a nótájuk
                    már végigszállt a falun. Éles torokkal fujtak valami merész dalt. Késöbb
                    feltüntek a falu közepetáján: katonás menetben közeledtek. Elől a főkozák. A
                    homloka vértől volt elborítva, de azért peckesen tartotta vállán a rudat.
                    Mögötte Vajda György, meg az apám, sebesületlenül és győztesen. Vállaikon a
                    lőccsel. Aztán négy-öt legény a ráskai magyarok sorából. Karóval a vállukon.</p>
				<p>Már este volt. Vékony felhők álltak az ég legtetején s nyugaton piros volt az ég
                    a letünt nap utjától. És akkor uj nótába kezdtek a kozákok. Lelkesen fujták azt,
                    hogy:</p>
				<p>Azért adtam három pengőt,</p>
				<p> Vegyél rajta bécsi kendőt...</p>
				<p>Már a házunk elé értek és akkor befordultak az udvarba. Előbb azonban a ráskaiak
                    elbucsuztak a főkozáktól, aki keményen megrázta a kezüket:</p>
				<p>- Mondjátok el odahaza, hogy verekedtek a kozákok megint!</p>
				<p>Az udvaron ledobta a szekérrudat s odaszólt a nagyanyámnak:</p>
				<p>- Nézz át a zsidóhoz, oszt ha szájalni tanál, majd magam megyek hozzá.
                    Fábahasitom a szakállát...</p>
				<p>Nagyanyám szó nélkül engedelmeskedett. A főkozák az apámhoz fordult:</p>
				<p>- Hozz be egy kis lóganéjt, mert rendbe kell szedni magamat. Azt hiszem, mingyárt
                    gyön Pikor Andris. Ma tanácskozás lesz.</p>
				<p>Aztán odafordult Vajda Györgyhöz:</p>
				<p>- Menj ki a faluba s próbáld nekem előkeriteni Paczal Jóskát, azt a csiszliket.
                    Komoly beszédem volna vele.</p>
				<p>Akkor belépett a házba.</p>
				<p>Odabent setét volt. A főkozák gyufát keresett s meggyujtotta a függő
                    petróleumlámpát.</p>
				<p>Én a kemencepadka sarkába bujtam s remegve néztem az öreget. A vékonyan sipolgató
                    lámpavilágnál ijesztő volt ránézni. Szétturt haja lecsüngött, homlokáról
                    szivárgott a vér és amikor ingeujjával letörölte magát, arcán végigmázolta a
                    vért. S mélyen bentülő szemeit - félig maga elé bukva - amint végighordozta a
                    szoba homályos zugain, olyan volt, mint egy ugrásrakész hörcsög. Féltem.</p>
				<p>Ugyanakkor észrevett s tétován nézett velem farkasszemet. Sokáig maradtunk igy,
                    szemben egymással. Én a falhoz lapulva, kerekrenyilt arccal, ő vértőlboritott,
                    kisérteti nézéssel. Talán megsajnálhatott, mert annyit szólt csendeskén:</p>
				<p>- No pajtás, tanulhatsz ebből, hogy kell megmenteni a becsületet.</p>
				<p>Hallottam a szivem verését, amint farkasszemben állt velem a véres öreg.
                    Szerencsére belépett az apám, lóganéjjal az egyik markában. A másik kezében egy
                    csomó poros pókhálót tartott.</p>
				<p>- Mingyárt elkészitem, kedves apám, - mondta a főkozáknak.</p>
				<p>Kinézett a pitvarba, vizestálat hozott be. Agyag is volt a tálban. Sárt gyurt az
                    agyagból. Aztán a lámpa alá léptek. Apám vizes ronggyal törölte le a főkozák
                    véres homlokát, hirtelen ráboritotta a pókhálót, arra rányomkodta a lóganéjt s
                    végül jól megtapasztotta sárral. Akkor egy törülközővel átkötötte a
                    homlokát:</p>
				<p>- Most már rendben van, kedves apám.</p>
				<p>- Köszönöm, fiam. De legalább rendet csináltunk. Mi? - és fölvetette átkötözött
                    fejét.</p>
				<p>- Mint rendesen, - mondta rá közömbösen az apám.</p>
				<p>Akkorára a nagyanyám is előkerült s négy vagy öt üveget hozott. Pálinkával. És az
                    asztalra helyezvén az üvegeket, magávalvitt a hátsóházba, hogy vacsorát ad.</p>
				<p>Odahátul aztán elsirdogált magának, amikor senki sem látta. És mialatt
                    eddegéltem, ő a kuckóba huzódott. Néha felsóhajtott:</p>
				<p>- Eccer még agyonütik őköt valahun...</p>
				<p>- Az én nagyapám nem fél senkitől, - mondtam rá.</p>
				<p>De a szegény öreg egyre a magáét hajtogatta:</p>
				<p>- Meglásd, fiam, agyonütik őköt. Az Isten őrizzen, hogy te is ilyen légy, ha
                    megnősz. Multiba mán a csendőrök is felirták a nevöket.</p>
				<p>Vacsora után levetkeztetett a nagyanyám, hogy bevisz az elsőházba. Mert ő a hátsó
                    kis kamrában aludt, én pedig az elsőházban a nagyapámmal. De a főkozák sohasem
                    feküdt ágyba, hanem a kemencepadka elé teritvén gubáját, arra heveredett.
                    Rendszerint későn tudott elaludni. A setétben, ha már elfujta a lámpát, órákig
                    elforgott még, magához beszélgetett, motyogott s órák teltek belé, amikor még
                    mindig sóhajtozgatott:</p>
				<p>- Hej, hej... Nehéz a szegénységnek...</p>
				<p>Valami titkolt bánata lehetett. De én azt még nem értettem akkor.</p>
				<p>Nagyanyám levetkeztetett tehát, ölébe vett, az elsőházba vitt s betett az ágyba.
                    Rámboritotta a dunnát, körülrakott óvatosan, megcsókolta a homlokomat és
                    kiosont.</p>
				<p>Akkor már zajos volt az elsőház.</p>
				<p>Az asztal körül, meg a kemencepadkán valami heten-nyolcan ültek. Szalonnát ettek,
                    pálinkát ittak. Ott volt a főkozák, az apám. Vajda György gomboktól villogó
                    tüszővel a hasán, megjött akkorára a nyakban előrehajlott Pikor András, nagyapám
                    katonatársa a königréci csatából, akinek seprü-bajuszától nem látszott a szája,
                    ott legénykedett és hányta magát Turbis Antal fuvaros és sajnálta, igen
                    sajnálta, hogy elszalasztotta ezt a mai verekedést. Mingyárt az ágyam szélén
                    lógatta a fejét Sándor Gyuri kisbiró, azt hajtogatván, hogy akármit óbégatnak a
                    faluban, ilyen cselekedetre csak igazi katonaviselt emberek képesek...</p>
				<p>Amikor végeztek a szalonnával, megint ittak. S előszedvén pipáikat, füstöt
                    eregettek. A füst pokrócba állt össze s ez a pokróc ott lebegett a mestergerenda
                    alatt olyanformán, hogyha valamelyik kozák felállt, fejével átütötte a pokrócot
                    s eltünt tőle a feje.</p>
				<p>Én összehuzódva fülelgettem az ágyban.</p>
				<p>Kézről-kézre járt az üveg s már keveset beszéltek. Az ital megfeszitette arcaikon
                    a bőrt, szemeik fényesre kerekedtek és mivel a pipáik szárán összevágták a
                    fogukat, pipáik felágaskodtak s onnét-felülről néztek le a kalapjuk
                    karimájára.</p>
				<p>Pikor András vén königréci tüzér (aki azonban csak hid-ács volt ama hajmeresztő
                    futásban) az asztalra könyökölvén, biccentett a nagyapám felé:</p>
				<p>- Hogy ment végbe az a mai dolog, Mihály?</p>
				<p>A főkozák eldült hetykén:</p>
				<p>- Hogy ment végbe? Mint rendesen. Gyövünk a lakadalomból nagy jókedvbe. Lazony
                    alatt szembegyönnek husz szekérrel. Nyolc szekér magyar, tizenkét szekér tót.
                    Biztoson a nagymihályi vásárba indultak holnapra. Ők husz szekeren vagy százan.
                    Mink egy szekeren hárman. Szembetalálkoztunk, megálltunk. Ők is megálltak.
                    Odakiáltok az első szekérnek: kitérni, hé, itt a kozákok gyönnek!
                    Visszakiabálják az első szekérről: teszünk a kozákokra! Ők is ihattak elébb,
                    mert hasonló kedvükbe voltak. Odakiáltok mégeccer: kitérni, hé! Röhögtek.
                    Odaszólok erre a két fiunak: keresztbe a szekeret... Gyuri keresztbeforditja a
                    szekeret, leugrálunk, ki a lőcsöt, ki a rudat! A tótok, meg a magyarok is
                    leugrálnak, ki a lőcsöt, ki a rudat! Én meg csak odakiáltok a fiuknak, mint
                    rendesen: rajta, kozákok! Akkor összementünk...</p>
				<p>Nem folytatta mindjárt, pedig előrehajolva figyeltek rá egytől-egyig. Először
                    megnyomkodta pipájában a parazsat s amikor szivása volt megint, annyit
                    mondott:</p>
				<p>- Mind ottmaradtak az országuton, meg az árokba, mink meg danolva igyekeztünk
                    hazafele. Sajnálom őköt, de minek szálltak szembe velünk? Igazam van, Andris
                    sógor?</p>
				<p>Pikor András, akit ama rémült menekülés óta elsősorban katonai természetü
                    mozdulatok érdekelték, komolyan bólintott rá:</p>
				<p>- Jól tettétek. Nagyszáju alakok ne pofázzanak olyan emberekkel, akik csatába
                    verekedtek.</p>
				<p>Az apám, meg Vajda György szelid gunnyal nézett el a többiek fölött. Pedig
                    egyikük sem volt csatában soha.</p>
				<p>Megint ittak. Nagy hallgatás következett. Olyan volt már a füst, hogy lapáttal
                    lehetett volna hányni. E füstön át nagy-nagy messzeségekbe távolodott tőlem a
                    lámpa s olyannak láttam csak, amilyen lehet ködbefult tengerek fölött a távol
                    partokon hunyorgató világitótorony mécse. Pislogott a lámpa s ők visszapislogtak
                    rá. Igy mult el hosszu idő. Kint őszi csönd leselkedett. Aludtak az apró házak,
                    a bakter is aludt. Isten tudja, hol járhattak tünődő gondolataikkal?</p>
				<p>Egyszer aztán megmozdult a főkozák s Vajda György felé biccentett:</p>
				<p>- Mikor gyön mán az a csavargó?</p>
				<p>- Paczal Jóska?</p>
				<p>- Az!</p>
				<p>- Nem tanáltam az anyjánál. Megint kószál valahun.</p>
				<p>Még nagyobb hallgatás lett a válasz. Mintha megérezték volna egyszerre, mi fog
                    itt következni mostan. E pillanatban nem voltak már a hetyke és önérzetes
                    kozákok többé. Görnyedt, vézna, megroppant emberekké estek vissza. Lesirt róluk
                    a nyomor és nélkülözés. Igy előredülve, szegényes bőrben, tágult szemgolyókkal
                    nézték egymást sokáig.</p>
				<p>A főkozák volt megint, aki rátalált magára. Szikár öklével az asztalra
                    sujtott:</p>
				<p>- Hát most mán elég volt! A mindenségit ennek a cudar életnek, levágunk minden
                    urat, aki szembeszáll velünk!</p>
				<p>Pikor András felugrott, az asztalra vágott szintugy:</p>
				<p>- Levágunk mindenkit! Nem hagyjuk magunkat megnyomoritani!</p>
				<p>Ittak rá. Ahogy lecsillapodtak némiképp s visszaültek, a főkozák kezdte a szót. A
                    többiek rácsüggesztették szemeiket s nagy figyelem közt hallgatták.</p>
				<p>Az öreg igy beszélt:</p>
				<p>- Barátim! Idehittalak ma éccakára, mert meg kell tanácskoznunk a dolgainkat.
                    Tudjátok mán, hogy a legelőbérletet, akit huszonegy esztendő óta birunk, mához
                    jövő őszre felmondta nekünk Brugós kasznár. Hát majd felelünk néki, aki Istene
                    van! - s felugrott az asztalnál, mert ekkor már vértől fulladozott a szeme.</p>
				<p>A többiek hallgattak. Csak Turbis Antal szólt közbe:</p>
				<p>- Jó lenne tán, ha irnánk a gróf urnak...</p>
				<p>De látván a főkozák nagy haragját, bekapta a többit. A főkozák végignézett a
                    gyülekezeten:</p>
				<p>- Azt mink nem tehetjük. Az öreg gróf, aki jótevőnk volt életibe, már meghótt. A
                    fiatal gróf külországokba jár mindég, tiz esztendeje is lehet, hogy nem járt
                    idehaza. Azt mink nem ismerjük s tán meg se kapná a levelünköt. Ha pedig
                    megkapná, nem törődik az ugyse mivelünk. Hát mondom, azért hittalak ide,
                    barátim, hogy megtanácskozzuk a közös dolgainkat. A bérlet nélkül ugy járunk,
                    mint a partra tett hal. Megdöglünk!</p>
				<p>A többiek bólogattak, hogy ez az igazság. A főkozák halkabbra vette a szót,
                    talán, hogy mindenki megértse, amit mondani fog:</p>
				<p>- Pedig mink nem adtunk okot Brugósnak, hogy igy kitegyen velünk. Mán most, ha
                    állni fog a felmondás, hová tereljük majd a lovainkat? De nemcsak mink, hanem a
                    gazdák is. Hisz a határba minden rét, szántás, erdő a grófoké meg a zsidóké.
                    Hisz mán halászni se szabad, mert a Latorca is az övéké. Jó van, legyen minden
                    az övéké, de azért nekünk is kell élni. Azért mondom, barátim, hogyha minden
                    kötél szakadni tanál, le fogunk számolni Brugóssal. Jogunk van ehhez,
                    mert...</p>
				<p>Itt már felsivitott. Méreg feszitette az arcát:</p>
				<p>- ...mertha baj van, mindenkit mink huzunk ki belőle. Mink mentünk verekedni
                    Rákóczival, amikor megszorongatták, mink támogattuk Kossuthot, amikor izent,
                    hogy menjünk mán, mert késő lesz, mink szolgáljuk Ferenc Jóskát... Hát hun itt a
                    hála?</p>
				<p>- Az mán igaz, - helyeseltek sorba.</p>
				<p>- Azért mondom, - folytatta a főkozák. - Most csak azokat hittam ide, akikbe
                    halálig megbizok. Merthogy megtudjátok, miről van szó, hát arrul van szó, hogy
                    Paczal Jóska nem gyött el, mert elcsavargott megint valamerre, deha Brugós nem
                    enged a szavunknak, Paczal Jóskával meggyujtatjuk mindenit...</p>
				<p>Nagy csönd lett. Pikor András furcsán nézett föl:</p>
				<p>- Hogy gondolod te azt, Mihály?</p>
				<p>- Hogy gondolom? - pillantott szét gőgösen a főkozák. - Hát ugy, hogy
                    megfizetjük, tanu meg nem lesz rá, a csendőrök biztoson előszedik Jóskát, de
                    rábizonyitani nem tudnak semmit, hát eleresztik. De Brugós tudni fogja, hogy a
                    mi kezünk van a dologba, hát megijed, oszt akkor mégis csak engedni fog...</p>
				<p>Sándor György kisbiró a fejét vakargatta:</p>
				<p>- De mi lesz akkor, ha Paczal Jóska megvallja, hogy mink béreltük fel
                    pénzzel?</p>
				<p>- Paczal Jóska? - legyintett nagy fölénnyel a főkozák. - Attul ne tartson senki,
                    mert akkor én agyonverném őtet. Azt mán pedzettem neki. Most hát arrul van szó,
                    hogy mink nem akarunk Amerikába menni, családjainkat meg itthagyni
                    veszélybe...</p>
				<p>- Nem akarunk kimenni! Itt akarunk élni! - kiabáltak egyszerre valamennyien.</p>
				<p>Az általános helyeslésre a főkozák keselyünyakán kifeszültek az erek:</p>
				<p>- Elég volt, elég! Azt mondom, hogyha szembefordulnak velem, levágom őköt mind,
                    oszt fölgyujtom őköt rakásba, hogy égni fognak a csürök meg a kazlak mindenfele!
                    Hát kik vagyunk mink ebbe az országba, teremtésit a sok ingyenélőnek! Meggyujtom
                    őköt én magam, mint amilyen igaz, hogy kozákok vagyunk!</p>
				<p>S nagyot csapott a mellére.</p>
				<p>Én már elaludtam ekkor. Nem annyira a fáradtság, mint a félelem folytán.</p>
				<p>De egyszerre nagy dobogásra ébredtem. Mintha egy sereg ördög döngette volna a
                    házat. És amint félénk-óvatosan föl mertem nézni a dunna alól, őket láttam, a
                    kozákokat, mialatt szétturt hajjal, remegő nyakszirtekkel táncoltak körbe a
                    házban. A szoba fekete volt a füsttől s e füstködben cikáztak föl és le,
                    dobogtak a lábaikkal és kurjongattak élesen. Körvonalaik ijesztőn tetszettek,
                    amint fölmerültek és alábukkantak a füstben. Táncolt az apám, rázta magát Vajda
                    György, nagyokat rikoltott a főkozák, Pikor András csizmáját csapkodta a
                    tenyerével, forgott és verte a taktust Csanak suszter, Turbis Antal, meg Sándor
                    György. Nagy botokat forgattak a fejük fölött, valami vad katonadalt énekeltek,
                    egyszer ledobbantak a csizmáikkal, hogy csörögni kezdtek az ablakok, másszor
                    felugráltak a levegőbe, mialatt botjaikkal a mestergerendát verték és azt
                    kiáltozták egyszerre:</p>
				<p>- Le az urakkal! Halál az urakra!</p>
				<p>Dörgött tőlük a ház.</p>
			</div>
			<div type="chapter">
				<head>II.</head>
				<p>Őszi viharban hajladozott a táj.</p>
				<p>A Latorca, meg az Ondava lapályán reggel óta sipolt a szél s ferde függönyben
                    suhogott az eső. Olykor - szempillantásra - széthasadtak a felhők s világosabb
                    lett tőle a táj. De aztán szilaj roham huzott végig a Barkónyereg felől, a
                    felhők összecsapódtak s még sötétebb lett hirtelenül.</p>
				<p>Én a Latorca gátja alatt gugoltam, a góréból összecsapott csőszkalyibában s
                    gyenge rőzse fölött melengettem a tagjaimat. A gát mögött nagy habot hányt a
                    Latorca, mert legutóbb áradni kezdett, a kalyiba előtt pedig a Medvec ingoványos
                    vizei csillogtak halszinü fényben. A szél ereje alatt felborzolódott a nádas, a
                    buzogányok bólongatni kezdtek, keserves sirámba fogott a sástenger s tocsogók,
                    ingoványok, kiöntések és vadvizek bugyborékos ragyákkal táncoltak az
                    esőben.</p>
				<p>A lápok hátán a kozákok halásztak jókor-reggel óta.</p>
				<p>Amikor kiértek, csak épp hogy borongott az ungi hegyek felől. Ahogy aztán
                    rájoktört az eső, már nem akartak visszafordulni, hogy kárba ne vesszen a
                    napjuk. Mert a kozákok, ha előző estén kiterveltek magukban valamit, végbe is
                    vitték tüz, eső, jég: általában az összes elemek ellenében. Igy talán jobban is
                    szerették. Hiszen a harc volt az ő igazi életük.</p>
				<p>Esőben szálltak ladikba, valami huszan. Két-két ladikkal vágtak neki a különböző
                    irányoknak. Amig sekély volt a viz, rudakkal tologatták a ladikokat, később már
                    lapáthoz láttak. És akkor kivetették a hálót.</p>
				<p>El-eltüntek a nádas egy bozótosabb pontján, majd fölmerültek ismét, hol itt, hol
                    amodább, egy szélesebb tükörlapon. Alakjaik mindig kisebbekké váltak, szavaik
                    elhaltak előlem s később már csak egy-egy kurjantásuk vert át az esőfüggönyöktől
                    meghasogatott légben. Egy darabig elkisértem őket ámuló szemeimmel. Láttam még,
                    amint két-két ladik szembefordul távolabbról s a kozákok végső erejüket
                    megfeszitve, nekidütött lábakkal huzzák a hálót. Aközben más kozákok a sekélyebb
                    felé eveztek biztos kézzel. A gázlóban egyesek kiugráltak térdenfelül gyürt
                    nadrágban, kötésig csupaszon s négy-öten huzták a hálót, mialatt messzebbről
                    hosszan kinyujtott, bánkódó rikoltás hallatszott. De akkor megeredt az eső,
                    dalolni kezdett a szél s a nádas felsuhogott. A viharba vesztek előlem a
                    kozákok.</p>
				<p>A kalyiba ajtajában gubbasztottam s kezemet kitártam a gyenge tüz fölé, melyet a
                    kozákok gyujtottak góréból, korhadt füzgyökerekből. Miután rámbizták a
                    tarisznyáikat, meg a pálinkát, az apám különösen megparancsolta, hogy meg ne
                    mozduljak, amig vissza nem jönnek értem.</p>
				<p>Ott gubbasztottam a kalyibában s olykor, a parancs értelmében, egy rőzsegallyat,
                    egy rég elszáradt gyökértuskót vetettem a sirdogáló tüzre. Órák multak el
                    ilyenformán, mialatt egyszer tisztulni kezdett a táj s olyankor messziről láttam
                    ismét a kozákokat, de már csak kicsiny pontok gyanánt bukdácsoltak a távoli
                    nádasokon tul, aztán egyszerre sötét lett, mint a tinta. A szél végighuzott
                    eső-seprüjével, a vizek, sások, nádibuzogányok feljajgattak tőle s táncolni
                    kezdtek karja csapásai alatt.</p>
				<p>Féltem a sötétben. Először hallgatóztam, de mikor a távoli kurjogatás is
                    elveszett valahol, sirni kezdtem. És sirdogáltam keservesen.</p>
				<p>Apámék azzal biztattak meg, hogy csak várjak itt, jönni fog majd a főkozák. A
                    mérges öreg még hajnaltájt lóháton száguldott ki a méneshez, hogy három
                    csikóslegényével megtanácskozza a legközelebbi teendőket. Mert közeledtek már
                    az őszi ködök s ugy volt, hogy bármelyik napon telelésre hajtják be az
                    állatokat.</p>
				<p>De a főkozák késett.</p>
				<p>Én sirdogáltam azalatt, mert idő multával rémitgetni kezdtek a kozákok babonái.
                    Csak az előző héten hallottam, amint komolyan beszélték egymás között, hogy
                    Turbis Antal fuvaros-kozáknak felesége, akit két héttel előbb temettek el,
                    visszajár a sirjából s nyomorgatja szegény Turbis Antalt. Már nemcsak éjszaka
                    keresi föl, hanem odaáll melléje fényes nappal is és azzal fenyegeti, hogy meg
                    fogja fojtani, ha rosszul bánik a két gyerekkel, vagy ha másodszor is meg
                    találna házasodni. Három nappal előbb, miközben Turbis Antal a szekeret mosta a
                    kutnál, megint ott-támadt mellette az asszony s komoly tanácsokat adott neki,
                    mint viselje gondját a két árvának. Többen hallották, hogy Turbis Antal igy
                    felelt kétszer maga elé: - tudom, feleség, tudom... Két nappal azelőtt meg,
                    amikor Turbis Antal a kocsmából ment hazafelé, a harangláb tájékán elibeállt egy
                    fejnélküli ember s lépést hátrált Turbis Antal előtt. Mert Turbis
                    visszaforditott baltenyerével szerette volna megcsapni valahogy a kisértetet.
                    Amikor ez nagy ijedtsége közben sikerült neki, a fejetlen ember csak
                    hátravágódott a földön s vagy két zsák hamu esett szét belőle. Még aznap éjszaka
                    ördögök táncoltak a Turbis ablaka alatt, megzörgették az ablakot és mig Turbis
                    Antal kővéváltan imádkozott odabent, az ördögök szüntelenül igy csalogatták: -
                    gyere ki! gyere ki!</p>
				<p>Mindezek a dolgok nagy félelemmel töltöttek el s csöndeskén sirdogáltam. A
                    gondolatra, hogy esetleg ide is el talál jönni a megholt Turbisné, elállt bennem
                    a lélekzet...</p>
				<p>Ugyanakkor lépéseket hallottam a gát felől. Határozott, kemény lépéseket. A
                    főkozák nem lehetett, mert ő lovon ment el hazulról. Óvatosan kidugtam a
                    fejemet.</p>
				<p>A gát tetejéről akkor már lefelé ereszkedett a kalyibának senki más, mint Paczal
                    Jóska, akit napok óta keresett már halálra a főkozák.</p>
				<p>Hogy megörültem neki!</p>
				<p>- Isten hozta, Jóska bácsi! - kiáltottam repesve.</p>
				<p>Megállt a kalyiba előtt, fejével csaknem elérte a tetejét:</p>
				<p>- Szervusz, gyerek! Magad vagy?</p>
				<p>- Magam, Jóska bácsi. Honnét teccik gyönni?</p>
				<p>- Hogy honnét? - s fölény volt a hangjában. - Hát a nagyvilágból, mint
                    rendesen.</p>
				<p>- És most ittmarad Jóska bácsi?</p>
				<p>- Itt.</p>
				<p>Körülnézett az esőben, szemközt a szél irányával és zsebredugott kézzel bámult el
                    a nádasnak. Sokára megfordult:</p>
				<p>- Hallom, keres a nagyapád...</p>
				<p>Nem válaszoltam. Mert sejtettem, mért keresi annyira az öreg.</p>
				<p>Egyszer megszólalt még, de inkább ugy magának tette föl a kérdést:</p>
				<p>- Nem tudom, mit akar tőlem, hogy olyan sürgős vagyok neki.</p>
				<p>És szembefordulva az őszi viharral, kedélyesen kezdett fütyörészni.</p>
				<p>Elnéztem az ázott legényt, amint a kalyiba előtt álldogált, zsebrerakott kézzel.
                    Hosszu, mellbe-tört fickó volt az ágrulszakadt, s félfülére hegyesen odacsapott
                    posztókalapban, melynek karimáját körülollózta valaki. Foltozott, hátul
                    két-helyt kiszakadt kurta ködmönkében állt ott, a lábán szinevesztett, öreg
                    honvédnadrág s annak folytatása gyanánt két szárnélküli csizma. A szárát még
                    tavaly levágta és beitta valahol Paczal Jóska. Arcra inkább tót, a két szeme
                    elállt és mialatt zsebrerakott kezekkel fütyörészett, az eső ferdén csapkodta az
                    arcát.</p>
				<p>A szük honvédnadrágot bámultam, amely lábszárközépben végződvén, azon alul, egész
                    a szaratlan csizmafejig, fém-szinben látszott ki a Paczal Jóska lába, sürü
                    szőröktől vértezetten. Ugy félszemmel rámsanditott:</p>
				<p>- A nadrágot lesed? Mondhatom, állja az időt.</p>
				<p>- Katona is volt Jóska bácsi? - kérdeztem gyanutlanul.</p>
				<p>Paczal Jóska felkuncogott:</p>
				<p>- Hogy voltam-e? Majd subickot ettem nekik, hogy három évet köhögjek a bornyu
                    alatt! Szabad fiu vagyok én, öcsém!</p>
				<p>Továbbmosta az eső s veresrekopott torkáról lefolyt a mellére, meg a hasára. Mert
                    a ködmönről hiányzottak a gombok s az inge szét volt vetve a mellén.
                    Elfütyölgetett magának egy darabkát és akkor rámnézett, ugy szögletből:</p>
				<p>- Hát azt tudod-e, gyerek, milyen alapon vesznek be valakit a katonadoktorok
                    huszárnak, vagy bakának?</p>
				<p>- Nem tudom, Jóska bácsi, - siettem a válasszal. Mert a katonákról szóló dolgokat
                    éjfélig is el tudtam volna hallgatni.</p>
				<p>- Hát azon az alapon, hogy kinek merrefele áll a sarka. Akinek hátrafele áll,
                    abból huszár lesz, mert éppen kengyelbe való a talpa. Akinek egyenesállásu a
                    sarka, azt már csak vacok bakának veszik be, mert az jól tud gyalogolni...</p>
				<p>- És akinek előreáll a sarka, abból milyen katona lesz? - kérdeztem
                    ügyetlenül.</p>
				<p>Paczal Jóska elgondolkozott:</p>
				<p>- Nem tudom, akadt-e már olyan katonaköteles, akinek előreállna a sarka. Deha
                    igen, akkor azt biztosan furvézernek tették...</p>
				<p>Elhallgatott, mintha maga sem lett volna megelégedve a válasszal. A bajuszát
                    sodorgatta, dünnyögött.</p>
				<p>A szél sipolt még, a Medvec nádasai eldülve suhogtak, de az eső mintha kezdett
                    volna alábbhagyni. Kis rőzsét tettem a tüzre. Lehetett már dél körül. És
                    egyszerre, az ungi hegyek tájának, oszlani próbáltak a felhők s tenyérnyi
                    darabkán hirtelen kitetszett az ég lengyelszinü zöldje, mintha meghasadt volna a
                    mennybolt. És váratlanul fölmerültek a kozákok is, amint nehezen vonták a hálót,
                    miközben furcsán elnyujtott nótát zümmögtek az ingoványok hátán. Ám lehet, hogy
                    a nádasok zugása tévesztett meg. Ismét hallottunk egy-két kiáltást az ismeretlen
                    messziből, mintha valami fuldokló lélek segélyért esdekelt volna. Távol, igen
                    távol mintha a lazonyi rengeteg ködlött volna fel, amelynek mélyében számtalan
                    kondák vannak a Vajda György parancsnoksága alatt. Balkézről fölbukkant néhány
                    szünetre a nézpesti rétség. Kutágasok áztak a közepén, az ágasok körül a ménes
                    bujt össze s a lovak egymás nyakába fektették a fejeiket. A rétség tulsó szélein
                    gallytalan füzfák busultak, de olyan messzeségben, hogy gondolatnak tetszett
                    talán. Ott kellett táboroznia valahol a főkozáknak.</p>
				<p>Aztán, éppoly hirtelenül, visszacsukódtak a felhők és sötét lett köröskörül
                    minden. Nem láttuk a kozákokat, eltünt a lazonyi rengeteg, eltünt a nézpesti
                    rétség a kutágasokkal. Csak a nádas hajladozott és az eső ragyásra csapkodta a
                    vizek arcát.</p>
				<p>Paczal Jóska a kalyiba előtt állt, de már nem fütyörészett. Csak nézett szembe a
                    viharral, amely lucskosra verdeste a pofacsontjait. Megszólitottam:</p>
				<p>- Jóska bácsi nem szeret halat fogni?</p>
				<p>- Szeretnék én, öcsém, - rezzent föl a szokatlan kérdésre, - csak nem akaródzik.
                    De minek is? A cigányoknak van igazuk, meg nekem: bolond, aki dolgozik. Mert ugy
                    van az, gyerek, hogy a dologgal csak veszkődések, meg gondok járnak s mégis
                    szegény tőle az ember. Igy is szegény vagyok, de legalább passziózok
                    magamnak.</p>
				<p>Maga elé tünődözött:</p>
				<p>- Szamár volt, aki kitanálta a munkát. A grófok csinálják ügyesen: ők nem
                    dolgoznak. Én se. Csakhogy én nagyobb ur vagyok, mint az összes grófok, meg
                    bárók együttvéve, mert ők adót is fizetnek, állna viszketés a talpukba. De
                    rajtam ki veszi be? - s halkan röhögni kezdett. - Szabadlegény vagyok én,
                    öcsém!</p>
				<p>- Jóska bácsi haragszik a grófokra?</p>
				<p>- Haragszik a fene! Ők mennek jobbra, én megyek balra. Mindössze azt kifogásolom
                    a részükről, hogy mán a folyóvizeket is elszedik a szegény emberek elől. Hát
                    ehhez pofa kell!</p>
				<p>Fokonkint méregbejött. Összevisszakiabált:</p>
				<p>- Mert tudd meg, hogy ők is halásznak, ha igen megunják magokat. De puskával
                    lődöznek a vizbe, vagy patront robbantanak s attul döglenek csak a harcsák! Ez
                    persze uri flangérozás, mert a hálót huzni kéne, akkor pedig meg kell fesziteni
                    a lábakat. Ez persze nem tetszik nekik, mert lajhárok...</p>
				<p>- De hiszen Jóska bácsi se dolgozik! - vetettem közbe, kissé ostobán.</p>
				<p>- No, az mán igaz, - s halkan röhögött megint. - Mindazonáltal a grófok, meg a
                    bárók nagy kutyák, hogy a görény harapdálná meg a talpukat! Megállj csak,
                    megállj, lesz itt egyszer ricsaj, csak sokat okoskodjanak a kozákokkal! Mert
                    tudd meg, öcsém, - s kihányta a mellét, - hogy az igazság mindig a kozákok
                    pártján van...</p>
				<p>Nem szólt többet. Ott-ázott az esőben s gondok nyomait láttam sokat-koplalt
                    arcán. Ugy éreztem, hogy Paczal Jóska felforgató tényeket forgat magában, de
                    egyelőre nagyon vigyáz, hogy el ne járjon a szája. Annyit mondtam:</p>
				<p>- Nagyapám igen haragos Brugós kasznárra...</p>
				<p>- Mert igaza van. Brugóst majd feneken rugjuk, csak sokat ugráljon itten. Mert
                    amit én kimondok eccer, az mindig ugy van! Hát jó lesz nekik kevesebbet
                    szájalni...</p>
				<p>- Jóska bácsi, maga nagyon okos ember, ugye?</p>
				<p>Paczal Jóska rámnézett a szeme sarkából s ravasz kis mosoly rángatózott a szája
                    sarkában:</p>
				<p>- Azt meghiszem!</p>
				<p>Azontul nem szólt. Valami furcsa dalt dünnyögött, mialatt vizes haja végigtapadt
                    arcán s az orráról, meg az állahegyéről csorgott az eső.</p>
				<p>Hanem akkorára vidulni kezdett a tájék.</p>
				<p>A felhők szétlebbentek váratlanul, a ködök fölemelkedtek s élesen álltak előttünk
                    a Medvec ingoványai. Messziről, igen messziről fém-szinben gyöngyöztek a hegyek
                    lábai, tetejükön meg lomhán vonszolták magukat a felhők. Csak a szél zsongott a
                    nádasok között. A kozákok lassan közeledtek a part felé.</p>
				<p>Paczal Jóska egykedvüen fütyörészgetett a gát alatt.</p>
				<p>És akkor, a nézpesti nagy rétség felől, a távoli ménes irányából feltünt a
                    főkozák is. Először olyannak látszott, mint egy darázs, de ez a darázs
                    szélsebesen nőtt, amint szokatlan sebességgel vágtatott felénk a főkozák.
                    Térdenfelülérő fekete gubája szétnyilt és csattogott a magaverte szélben, a rét
                    széle tompán remegett, amint vágtatva növekedett felénk s végül nagy
                    kanyarulatot irt le a nádas partján, mialatt a ló félig eldülve dobogott alatta.
                    Egyszerre ott-termett a gát alján, leugrott, a lovat egy korhadt faderékhoz
                    kötötte s felénk indult a gát oldalában.</p>
				<p>Báránysüveg volt a fejébe nyomva, a szeméig. Nagy indulat ehette, mert veres volt
                    az arca s bőre megfeszült a pofacsontjain. Köpködött, krákogott.</p>
				<p>Paczal Jóska megmozdult. Az öreg ingerülten szólt rá:</p>
				<p>- Napok óta kerestetlek! Hun csavarogtál megint?</p>
				<p>- Kicsit körülnéztem a határba, - felelt egykedvüen Paczal Jóska.</p>
				<p>A főkozák már a kalyiba előtt állt, szemközt a csavargóval. Nagyot fujt:</p>
				<p>- Komoly beszédem lesz veled. Brugós, az a disznó, ki akar forgatni bennünket a
                    bérletünkbül. Hát próbálja meg!</p>
				<p>Paczal Jóska csillapitani próbálta:</p>
				<p>- Csak nyugodjon meg, Miska bácsi. Brugóssal még elbirunk mink egynehányan. De
                    össze kell tartani, mert a nélkül nincs bennünk erő...</p>
				<p>Paczal Jóska érett szavaira a főkozák is engedett valamit. Sokáig nézett
                    farkasszemet a mezitlábassal: szempillái repkedtek. Aztán megjuhászodva s
                    fojtott hangon igy intézte hozzá a szót:</p>
				<p>- Ha összeakaszt velünk s nem enged, meg fogod gyujtani mindenit. Értetted?</p>
				<p>- Hogy gondolja azt, Miska bácsi? - kérdezte némi meglepetéssel.</p>
				<p>- Hát ugy, hogy meggyujtod először a csürt...</p>
				<p>- Oszt, ha gyönnek a csendőrök?</p>
				<p>A főkozák intett, hogy a csendőrök semmit se fognak tudni. Suttogva
                    folytatta:</p>
				<p>- Mink kihuzunk a bajbul. Mink azt fogjuk állitani a csendőröknek, hogy te velünk
                    voltál akkor. Érted?</p>
				<p>- Értem, Miska bácsi, - tünődözött Paczal Jóska. - De ha nem fogják elhinni?! A
                    Pilátusát, jól fognak kinézni akkor! Ugy belém rugdosnak megint, hogy vér fog
                    gyönni összes alsórészeimből...</p>
				<p>A főkozákot elkapta az indulat:</p>
				<p>- Fogd be a szádat, mert buta vagy, hát majd képentörüllek, csak sokat pofázzál
                    itt nekem! Először is veszünk neked egy pár uj csizmát...</p>
				<p>Paczal Jóska végigpislantott száratlan csizmáin:</p>
				<p>- Abizony rámférne.</p>
				<p>- Azut veszünk neked nadrágot, meg adunk két gatyát is, - folytatta a főkozák. -
                    Mert mán igy beszéltünk róla egymásközt. Hát belemégy?</p>
				<p>Paczal Jóska vakarni kezdte a haját:</p>
				<p>- Hájsze, jó lenne, de ha ütni fognak a csendőrök...</p>
				<p>- Nem hájsze, - kiáltott rá fujva az öreg, - hanem arrul beszélj, igen-e, vagy
                    nem, mert ugy nyallak képen mingyárt, hogy be tanálsz esni a vizbe, akkor oszt
                    obégathatsz! Azut meg uszott mán lefelé a Latorcán egynehány hótt ember, akinek
                    eljárt a szája, hát ehhez tartsad magadat! Oszt, ha ellenünk tanálnál pletykázni
                    a csendőröknek, hát akkor tudod! - és megfenyegette. - Deha ellenben okosan
                    viselkedsz, nem lesz baj, oszt kapsz is miegymást tőlünk. A kozákok nem felejtik
                    el, ha valaki jót tesz az érdekükbe...</p>
				<p>Paczal Jóska látván a veszély nagyságát, nem volt már fölényes. Himezni-hámozni
                    kezdett:</p>
				<p>- Igen, de oszt ha Mihály bácsiékat is elő tanálják venni a csendőrök? Brugósnak
                    is van esze...</p>
				<p>- Mit?! - fortyogott az öreg s a nagy bot, amelyre nekidülve állt eddig,
                    megremegett a markában. - Hogy a csendőrök?! Minket?! A kozákokat?! - s
                    egyszerre barátságosan lépett Paczal Jóskához s megcsapkodta kedélyesen a
                    vállát, mialatt nagy guny és teméntelen önérzet volt a hangjában. - Jóska fiam,
                    a csendőrök tisztába vannak, hogyha eccer ujjat huznának velünk, hát hóttak
                    lennének... No, mi lesz hát?</p>
				<p>- Nem bánom! Állom! - sóhajtott Paczal Jóska. - De csak abba az esetbe, ha semmi
                    se derül ki. Mikor álljak munkába?</p>
				<p>A főkozák leintette:</p>
				<p>- Csak uralkodjál magadon. Majd mink kiadjuk a parancsot idejibe. Kezet rá!</p>
				<p>Kezet csaptak.</p>
				<p>Csak ekkor vett észre az öreg. Olyan szemmel nézett rám, mintha le akarta volna
                    harapni a fejemet:</p>
				<p>- Mindég az ember alatt lábatlankodsz! Kihallgattál valamit?</p>
				<p>- Semmit se hallottam, nagyapám.</p>
				<p>- Hát azért mondom. Hun a pájinka?</p>
				<p>Kiadtam neki az egyik butykost. Ivott. Aztán Paczal Jóska ivott. Még vagy
                    háromszor ittak, felváltva. A főkozáknak lüktetni kezdtek a halántékerei, de
                    azért sok önuralommal beszélt a mezitlábasnak:</p>
				<p>- Mert ne felejtsük el, Jóska fiam, hogy ezek a földek, meg a határ a hegyekig
                    valamikor a mienké voltak. De ellopták tőlünk s most meg is akarnak dögleszteni
                    hozzá. De a Máriáját a sok kasznárnak, meg zsidónak! Hát kik vagyunk mink? - és
                    olyat vágott a mellére, hogy megtántorodott, - Érted mán?</p>
				<p>- Értem, Miska bácsi, - válaszolt illemtudóan Paczal Jóska. Mert már ő is
                    ijedezni kezdett a főkozák növekvő haragjától.</p>
				<p>- Hát azért mondom csak. Igyunk!</p>
				<p>Ittak.</p>
				<p>A nádasok közt akkor már közeljártak a kozákok. Lassu evezőcsapásokkal jöttek s
                    egyenes utat törtek a nádasban. Amikor sekélyesre értek, előkapták a rudakat,
                    ugy tolták a ladikokat, mialatt mások óvatosan kormányoztak. Szőrös lábaikon s
                    vékony karjaikon pattanásig duzzadtak az izmok.</p>
				<p>A főkozák szemlét tartott a fogáson s dörmögött. Mintha nem lett volna
                    megelégedve. A kozákok közül egyesek a szekerekhez siettek, melyek a gát egy
                    hajlásában várakoztak, a sovány füzfák alatt s visszasietvén a kosarakkal,
                    belemerték a halat. Mások tüzet raktak, mialatt a főkozák pálinkával kinálgatta
                    őket s szakszerü megjegyzéseket tett a különféle halakra, vagy csöndes hangon
                    osztogatott utasitást.</p>
				<p>Amire készek lettek volna, a partnak négy-öt pontján recsegett már a tüz és akkor
                    a kozákok ugy, amint voltak, halat piritottak nyárson. Ittak hozzá, jókedvük
                    lett. Beszélgettek, tréfálkoztak, mialatt körbegugoltak a tüzeknél. Csak
                    Paczal Jóska állt, mint rendesen. Kidült szemmel pofázta befele a halat, mintha
                    öt nap óta nem evett volna s gyakran huzott az üvegből. Egyre többen dalolgattak
                    s ugy látszott, kis időre megfeledkeztek sorvasztó gondjaikról.</p>
				<p>De akkor bricskazörgés közeledett a gát tetején. Ahogy fölnéztek valamennyien,
                    Brugós kasznárt vették észre. Brugós, akinek olyan hasa volt, hogy kötéllel
                    kötötte meg az inge fölött, mert máskép leesett volna a combjaira, alig fért be
                    a hátsó ülésbe. Már a kozákok fölött kattogott a bricska, amikor szólt valamit a
                    kocsisnak s a lovak megálltak.</p>
				<p>A főkozák abban a pillanatban a gát középmagasságáig ugrott föl s előrefeszült.
                    Nagy botját maga után huzva tartogatta a jobbkezében. Odalent szintén
                    felugráltak a kozákok s támadóállásba helyezkedtek.</p>
				<p>A kasznár, aki hordóhasával ugy szétdagadt az ülés szélein, mint szakajtó fölött
                    a megkelt tészta, pislogva szólt le a kozákoknak, mint valami szuszogó
                    rozmár:</p>
				<p>- No, milyen volt a fogás, barátaim?</p>
				<p>Mert Brugós mindenre kiváncsi volt a világon.</p>
				<p>De senki sem válaszolt neki. A kozákok összevágott állkapcákkal, kalap alá
                    nyomott szemmel néztek vissza rá, nagyapám pedig a gát középmagasságában állt
                    előrefeszülve, leeresztett botját markolva, olyan sunyin, mint egy ugrásrakész
                    hörcsög. Csak az ádámcsutkája ideges rángásán látszott, hogy méreg eheti a
                    torkát. Brugós ránézett felülről a főkozákra, de ezuttal nem volt közömbös
                    többet. Mert a dühös öreg ugy állt ott, hogy csak egy cikázó szökés a gát
                    peremére, a bot egyet kavar a levegőben s a kasznár loccsant fejjel zöttyen ki
                    az ülésből. A gát másik partján ott csapkod a Latorca... Sok holttest uszott már
                    lefelé azon.</p>
				<p>A főkozáknak remegni kezdett a lábszára... Az apám, meg Vajda György rá akart
                    rohanni alulról, hogy lefogja. De akkorára Brugós is visszanyerte önuralmát s
                    odaszólt a kocsisnak:</p>
				<p>- Hajts...</p>
				<p>Messze járt már a gáton s a kozákok még egyre szótlanul néztek utána.</p>
				<p>Aztán ők is fellélekzettek. Nagy lakomát csaptak s még-nagyobbakat ittak. Az idő
                    kividult s a szemhatár legaljáról, tul még a Vihorlát-Gutin gerincein is, fehér
                    palástban szikráztak idáig az országhatár havasai. Már lefelé szaladt az őszi
                    napocska, amikor kasba hajigálták a halaskosarakat s szekerekbe vetették
                    magukat valamennyien. Kivévén Paczal Jóskát, aki a szántásokon át, toronyirány
                    csapott a falunak. Kezeit a nadrágzsebébe dugta s póznalábaival kisérteti
                    iramban ette a távolságot. El is hagyott mindenkit.</p>
				<p>A kozákok a mezei uton csörömpöltek a szekerekkel. Az első szekeret a főkozák
                    hajtotta személyesen. És mert kutyakedvük kerekedett, dalolni kezdtek szilajon.
                    A főkozák kezdte, mint rendesen s a többi fujta utána, versenyt a széllel:</p>
				<p>Azér adtam három pengőt,</p>
				<p> Vegyél rajta bécsi kendőt...</p>
				<p>A falu aljáig ért a harsány nótaszó. Mert a kozákok nem szerettek hazaérkezni
                    nagy vigasság nélkül.</p>
			</div>
			<div type="chapter">
				<head>III.</head>
				<p>Ettőlfogva hosszu ideig nem láttam a kozákokat.</p>
				<p>Mert ahogy tovább hidegedtek volna az esték és hódarát kezdtek szitálni a felhők,
                    hetek óta anyai nagyapám házában éltem.</p>
				<p>Ott-áll ez a ház a grófi kert mögött, egész a felvégen, a gazdasági udvar
                    legelején. Azon tul, óriási négyszögben, a cselédlakások következtek, azután az
                    ólak, istállók, csürök és magtárak. Hideg reggeleken magas trágyadombok
                    füstöltek az udvar legvégében, amelyen tul már a gróf titokzatos kertje
                    következett. Reggelenkint, amikor tarisznyával oldalamon az iskolába
                    készülődtem, ennek az óriási udvarnak kutja mellől indultak el nagy
                    csörömpölés közt távoli utjaikra az urasági szekerek, az igások báránysipkákat
                    huztak le a nyakukig, hogy csak szemöldökük, meg zuzmarás bajszuk deresedett ki
                    s nagy zajjal kifordulván a hidon, elzörögtek valamerre. Baltákat is vittek
                    magukkal, mert e vállalkozásaikon szokásuk volt farkasokkal verekedni... E hideg
                    reggeleken a gulyások a kut vályui elé terelték a jószágot s itatás után
                    visszaterelték az ólakba. Lompos szőre volt a tinóknak s búsan bőgtek olyankor a
                    vályuk körül.</p>
				<p>Hónapok óta nem láttam már a kozákokat.</p>
				<p>Mert egy késő-őszi reggelen felkaptak a szekereikre s hangos énekszóval
                    kivágtattak a faluból. Fekete gubában, toronysüvegekben mentek el valami
                    harmincan s azóta csak a hirük tévedt be olykor anyai nagyapámékhoz. E téli
                    hónapok alatt fát irtottak a kozákok, messzi, igen messzi földeken, titokzatos
                    nevü rengetegerdők közepében. A főkozák volt a gazdájuk s az alatta szerződött
                    kozákok - hir szerint - derékigcsupaszon döngették az erdők szálfáit. Máskor meg
                    farkasokkal csatáztak napszámra, ha e csattogószáju ordasállatok éhségtől
                    kinzottan rájukereszkedtek a kősziklákból. Természetesen a kozákok maradtak
                    felül, mert sok kézügyességgel s még több elszántsággal tudták forgatni a
                    baltát. Olyankor győzelmi tort ültek a hótól befujt erdőkben s szilaj éneküktől
                    visszhangban zúgtak erdők és havasok. Mert ehhez értettek a kozákok.</p>
				<p>Hiszen vérük szerint nem sok közük volt a havasokon tul lakó valóságos
                    kozákokhoz, de ők mégis kozákok voltak. Különb kozákok a muszkáknál.
                    Megférhetetlen, izgága természete miatt csufolták igy először a nagyapámat s a
                    harcias elnevezés idők folyamán átragadt mindazokra, akik az ő vezetése alatt
                    szövetkeztek, hogy csontos kezeikkel előkaparitsák valahogy legalább a sovány
                    kenyeret.</p>
				<p>Mert mindenféle munkába belevágtak a kozákok s Isten tudná, mi volt igazi
                    foglalkozásuk a mindenféle vállalatok között?</p>
				<p>A főkozák csikósgazda lett volna ezekben az esztendőkben. Összeállván
                    többrendbeli kozákokkal, hosszu idő óta bérelték már a nézpesti rétséget. Neki
                    volt vagy hat lova, a kozákok közül is előkerült valami negyven, hozzáterelték
                    ezekhez a gazdák csikóit s az igy összeverbuvált ménes jókor-tavasztól
                    alkonyat-őszig ott dobogott a nagy rétségen, melynek határkarimáit a távolban
                    búsongó füzkoronák jelezték. Három-négy lovaslegény őrizte a ménest. A főkozák
                    hébe-korba kivágtatott hozzájuk és nagyot ivott velük, vagy megfenyegette őket a
                    botjával. Mikor hogy. Aztán elvágtatott s napokig nem látták megint.</p>
				<p>Mert próbálkoztak egyéb vállalatokkal is a kozákok. Tavasszal bányászni jártak az
                    imregi hegybe s dinamittal háztömegü kősziklákat robbantottak. Mérföldes
                    messzeségben szunnyadt az imregi hegy, de a faluban megzörögtek az ablakok a
                    légetrázó robbantásokra. Tudta mindenki, hogy a kozákok dolgoznak a bányák
                    mélyében s minden bizonnyal tudnia kellett ezt a vén Pikor Andrásnak is. Ám
                    Pikor András katonaviselt ember volt, tehát egy-egy ilyen távoli és tompa
                    dörrenésre levegőbe emelte az orrát s beleszagolt a négy világtájba:</p>
				<p>- Ágyuznak valahun. Azt hiszem, Ferenc Jóska indul a poroszra. Jézus-Máriám, mi
                    lesz még itten!</p>
				<p>Sok minden mással próbálkoztak még a kozákok, mig e földön éltek. Fölkerekedtek
                    csapatostul s szerszámaikkal megindultak a hetedik határban elfutó vasut
                    irányának. S nyaratszaka a vasuton dolgoztak. Vaskampósvégü rudak segélyével a
                    sineket feszegették s olyankor azt kiáltották ugyanegy pillanatban: hooó-rukk!
                    hooó-rukk! Ez a hooó-zásuk messzire zengett a nyilegyenes sineken s olyankor sok
                    részvét lett urrá szivemben. Mert egyszer magamat is kivitt az apám egy hétre. A
                    tüzes ég alatt félnapokig elnéztem a kozákokat, amint feketéresült, koplalástól
                    kiszitt arccal, a lihegéstől csapzott hajjal s remegő lábinakkal erőlködtek s a
                    halántékaikon pattanó erekkel azt kiáltották egyszerre: hooó-rukk!... Csak
                    olyankor álltak félre egy pillanatra s törölték le lucskos arcaikat, ha a pályán
                    végigsüvitett a gyorsvonat. Az ablakokból fényes urinépek néztek el fölöttünk
                    közömbösen, elszáguldott a gyorsvonat s tiz perc mulva már csak gyenge füstje
                    jelezte utját a szemhatár pereme táján. Olyankor ismeretlen vágyak ütöttek
                    sziven: szerettem volna együttutazni e fényes urinépekkel a látóhatár alá merült
                    világok felé. És gyakran fölvetettem magamnak a kérdést: honnan indultak el és
                    hol fognak leszállani egyszer abból a vonatból?... Máskor a pályamenti apró
                    füzesbokrok alá heveredtem s tarkóm alá dugott tenyerekkel hallgattam a
                    telegráfdrótok rejtelmesen zsongó énekét. Mintha a másvilágra elköltözött lelkek
                    beszélgettek volna egymással valamelyik szférából. Nem értettem, sehogysem
                    értettem. Egyszer aztán megmagyarázta az apám, hogy az urak, meg a tábornokok
                    beszélgetnek telefonon, meg távirdán, ki Bécsből Homonnára, ki Lembergből
                    Budapestre.</p>
				<p>- Ugye, az urak igen okos emberek?</p>
				<p>- Nagy kutyák, az bizonyos, - felelte kurtán az apám s tovább srófolt valamit a
                    sinen.</p>
				<p>A vasutról csak szombat esténkint tértek meg a kozákok, hogy fehérnemüt váltsanak
                    vasárnapra. S a bányából is, a vasutról is a főkozák házában gyülekeztek. Ott
                    fizette ki őket az öreg. Ezüstforintosokat, meg koronásokat rakott végig az
                    asztalra, dünnyögött maga elé, számolt s mindenkinek odaadta a maga forintjait.
                    Sejtettem ennélfogva, hogy a főkozák intézi az összes vállalkozásokat a keze alá
                    társult kozákok fölött.</p>
				<p>Régebben nagy halászatokat rendeztek még a Latorcán, a Laborcon, de az urak innét
                    is kiszoritották őket a kiöntésekre, minekfolytán sok dac és keserüség
                    búsitotta a kozákokat. Évről-évre terhesebb lett a sorsuk, pedig belefogtak
                    készörömest mindenbe s lehetetlen lett volna fölszámolni, hányféle foglalkozása
                    volt minden kozáknak ugyanegy időben. Az apám például fuvaros lett volna
                    ekkortájt, de azért kezére járt a főkozáknak a ménes körül, ott robbantotta a
                    köveket az imregi bányában, erőlködött nyárban a vasuton, megfordult a lazonyi
                    erdőkben, melyeknek mélyén sógora, Vajda György főszámadó parancsnokolt az ott
                    összeterelt valamennyi konda fölött, máskor zsellér lett egy esztendőre, megint
                    az ingoványos kiöntésekre járt ki hálót vonni s Isten tudná, még mi mindent
                    nem... S ilyen reménytelen, összehányt élete volt a többi kozáknak is.</p>
				<p>Belefogtak ők mindenbe, csak egytől óvakodtak. Amerikától.</p>
				<p>Más falukban mindig gyérültek a férfiak. Egy-egy ősszel karavánostul kerekedtek
                    föl az állomásnak, hogy a világ másik oldalán próbáljanak szerencsét nagy
                    boldogtalanságukra. Kikisérte őket a falu fele, az asszonynépek jajveszékeltek
                    utánuk. Elmentek az istenadták s hónapokig a hirük sem tért vissza...</p>
				<p>A kozákokat mindig visszatartotta a nagyapám, meg bajtársa a königréci
                    loholásból: Pikor András, aki a linci bakáknál szolgált hét esztendőt
                    azidőben... Mert e két nevezetes ember megjárta Amerikát is. Ám Newyorkban nem
                    találván munkát, Pikor András odaszólt a nagyapámnak:</p>
				<p>- Te Mihály, gyerünk Szanfranciszkóba. Ott biztosan megfogad valaki.</p>
				<p>- Én is azt gondolom, Andris, - hagyta rá a főkozák.</p>
				<p>S toronyirány, gyalogszerrel nekivágtak Szanfranciszkónak, a pacifik-vasut
                    mentében. Valami két hónapot kutyagoltak olyan őserdőkön át, hogy nem volt
                    elejük-végük. A főkozák botra átlökve vitte a tarisznyáját, Pikor András a hátán
                    vitte zöld katonaládikáját, amelynek oldaláról minden indián leolvashatta,
                    hogy: Zugsführer Andreas Pikor 14. Reg. 2. Comp. 3. Zug. E csatangolásuk közben
                    állitólag vad törzsekkel is verekedtek volna. Ez azonban nem bizonyos.
                    Mindazonáltal tény, hogy mivel Szanfranciszkóba sem akadt szerencséjük,
                    visszagyalogoltak Newyorkba, ott nagy mérgükbe (mert alig volt már pénzük)
                    jegyet váltottak hazáig. De az utiköltségből végkép kifogytak Miskolcon,
                    Miskolctól tehát gyalog jöttek a faluba. Három napig tartott ez az utolsó,
                    koplalással kevert kutyagolás, káromkodva érkeztek haza s mindenekelőtt
                    beültek a kocsmába. Megittak két liter pálinkát s a kocsmárost, mivel elég
                    szemtelen volt azt kérdezni: hány dollárt spóroltak össze, elfenekelték s
                    kidobták az ajtón.</p>
				<p>Ezért óvakodtak Amerikától a többi kozákok.</p>
				<p>Hónapok teltek el azóta, hogy egy reggelen szekerekre kaptak valamennyien s ember
                    nem látta őket azontul. Még a hirük is elveszett a hófuvásban.</p>
				<p>Mert ekkor már förgeteg dult s farkasok vonitottak a jeges határban. Olyan
                    hidegek jártak, hogy a varnyuk lepotyogtak a jegenyefákról.</p>
				<p>S mialatt odakint kémények süvitöztek s farkasok jajgattak a kertek alatt, anyai
                    nagyapám házában békésen vártuk az idő enyhülését...</p>
				<p>Micsoda más hajlék volt ez, mint a főkozák tanyája!</p>
				<p>Apai nagyapám tettei csak messziről tüntek föl nagyoknak. Ilyenkor csodálat
                    töltött el az indulatoktól fütött öreg iránt, de szemtől-szembe féltem tőle.
                    Anyai nagyapám, a hires ács, egészen más ember volt. Termetre óriás, hogy a
                    hörcsögtermészetü főkozák alig ért a hónaaljáig. Jóságos, mindig komoly a
                    hangja és soha senki rossz szót nem hallott tőle. Az öt folyó környékében ő
                    emelte a legszebb háztetőket s amikor hosszu élete alatt megunta az önálló
                    vállalkozást, a grófhoz állt be. A kasznár keze alatt elsőgazda volt a birtokon:
                    ő ügyelt föl szántásra, vetésre, de az ő vezetésével folytak a gazdasági
                    épitkezések is. Tavaszi szántás idején, ha megállt valamelyik halmon s elnézett
                    a határ fölött (én alig értem el a zsebéig), olyan érzése lehetett, hogy nálánál
                    nagyobb ur senki sincs a tájon. És levévén kalapját, a gyönge szél megsimogatta
                    gyérülő halántékát. Olyankor összekulcsolta a kezét s felsóhajtott. Az ő szelid
                    szavát még a kegyetlen Brugós is nagy figyelemmel hallgatta meg mindenkor.
                    Esténkint, vacsora előtt, leült az asztal mellé, a festett ládára s félhangon
                    olvasott a bibliából. Visszafojtott lélekzettel figyeltünk rá valamennyien.</p>
				<p>Mert az Isten bőven megrakta családját. Nagyanyám, ki a Nyirből származott fel,
                    megadó, csöndes teremtés volt. Soha egy kemény szavát nem hallottuk, éppugy,
                    mint a nagyapámnak nem: inkább a szemével kormányzott. Két szobából állt a békés
                    lakás: a másodikban az anyám nénje élt a fiával, aki akkor már polgárista-diák
                    volt a városban s csak vakációkra került haza. Férje Amerikába ment ki, hogy ott
                    próbáljon szerencsét. Édesanyám öccse a nagyapám mesterségét üzte s a pitvarból
                    nyiló mühelyben furt-faragott napestig, mialatt felgyürt ingujjakkal s az
                    apámtól kapott kókadt tüzérsipkában dalolgatott megelégedetten. A katonasipkát a
                    feje búbjára bökte s ugy volt, hogy tavaszra házasodik. Ezért is dolgozgatott
                    annyi szelid kedvvel. A házban éldegélt azonfelül a dédapám is. De ő már olyan
                    öreg volt, hogy egész nap a kemencepadkán üldögélt s melengette a hátát.
                    Lehetett már kilencvenesztendős. Sárgult haja válláig ért, foga alig akadt három
                    s ennekfolytán az álla hegye szinte összeért az orrával. De a szine még piros
                    volt. Ott melengette magát a kemencepadkán, szemöldöke eresz gyanánt csuszott le
                    a bizonytalanul röpködő szeme fölé s legtöbbször hallgatott. Kint csattogott a
                    hó, asszony-nagynéném guzsalyon dolgozott a hajadon-nagynénémmel, nagyapám az
                    ólak körül intézkedhetett valahol, nagyanyám az ebéddel volt elfoglalva, a
                    falióra szaladva tiktakkolt, a mühelyben valami hazavágyakozó katonadalt fujt a
                    nagybátyám, az öreg pedig melengette magát és hallgatott.</p>
				<p>Csak olyankor mozdult meg, ha a mühelyből bepillantott a nagybátyám. Hetyke
                    katonasipkájával valahányszor benyitott az ajtón, öregapus ráemelte
                    szemöldökei sövényét. Nagybátyám értette már a titkos jeladást s odasugott
                    neki:</p>
				<p>- Majd ebédután, öregapus. Most meglátnák.</p>
				<p>S öregapus zokszó nélkül beletörődött, hogy majd ebédután.</p>
				<p>Ebéd végeztével felállt a nagyapám s elmondván az asztali áldást, rövidesen ki-ki
                    dolgára széledt. Ilyenkor a nagybátyám decisüveget szoritott az öreg markába.
                    Öregapus a szemöldökével jelezte, hogy rendben van s kebelébe rejtette az
                    itcét. De amikor senki nem látta, óvatosan szájához dugta az üveget. S addig
                    dugdosgatta az orra alá, hogy egyszerre méregszin lepte el az arcát, markával
                    belekapott a hajába s dalolni kezdett reszkető, igen reszkető hangon:</p>
				<p>Amoda gyünnek lovasok,</p>
				<p> Feketélnek, mint a sasok.</p>
				<p> Ha betyárok: majd bevárom,</p>
				<p> Ha pandurok: majd levágom...</p>
				<p>Ma már csak e négy sorára emlékszem a lázadó dalnak. Mert az volt: nagyurak ellen
                    vaditó tartalom elejétől-végig. Remegve kezdte öregapus, deha belejött egyszer,
                    megkapta a lengő haját, levágta a fejét s könnyek potyogtak a szeméből. Aztán
                    éppoly hirtelen fölszegte vén fejét, megemelte vékony karját és a levegőben
                    mórikázván vele, felkurjantott:</p>
				<p>He-e-e-jh! Ha-a-a-jh! Kutya-ba-a-a-jh!...</p>
				<p>Itt már mekegve cifrázott, mert kifult a torka. A nyekergő nótára rendszerint
                    besietett a nagyanyám, vagy valamelyik néném s fejcsóválva nézték öregapus
                    duhajkodását:</p>
				<p>- Mán megint felöntöttünk, öreg? Ki adta a pájinkát?</p>
				<p>Több se kellett öregapusnak! Rikácsolva támadt nekik:</p>
				<p>- Mi közötök hozzá? Mars ki, mars ki innét, ahányan vagytok, mert mingyárt
                    rátokgyujtom a házat!</p>
				<p>El is hallgattak. Nagyapám elől szerencsére sikerült eltagadni ezeket az
                    epizódokat. Mert kemény parancsa volt, hogy öregapus elől el kell dugni minden
                    italfajtát. De nagybátyámnak suttyomban megesett rajta a szive s ezért történt,
                    hogy valahányszor benyitott a mühelyből, öregapus ráemelte szemöldökeit:</p>
				<p>- No, mi lesz?</p>
				<p>Hallgatag, igen hallgatag ember volt már öregapus. Ám ha beszoppantott egy-két
                    decit, káromkodni kezdett, leszedte az égi szenteket s becsületsértő
                    kifejezésekkel illette a nagyurakat. Bizonyos Dózsa Gyuri barátját emlegette
                    olyankor, ökleit emelgette s pokolrahányta az összes grófokat, akik miatt nem
                    tud jóllakni a szegénység:</p>
				<p>- A süly rágná ki őköt! No, majd begyujtunk még nekiek, pajtás! Csak kevés
                    kitartás!</p>
				<p>Ez a »pajtás« én voltam, mert mindenki más kisompolygott olyankor.</p>
				<p>Kemény, önérzetes kozák volt a dédapám, gyujtogatóbb-természet a főkozáknál is,
                    amig e földi életben csetlett-botlott, szegény. De egyre gyérült ez a lázadása,
                    mert egyre-ritkábban juthatott hozzá a suttyom-üvegecskéhez. A hátát melengette,
                    szuszogott, elaludt, fölemelte félszemöldökét, kinézett vele a hóviharba és
                    eltünődvén, hallgatott. Igen hallgatott.</p>
				<p>Az idő nem engedett. A lengyel végekről fujt a szél s dörögtek a háztetők és
                    kémények. A falu hóba volt ásva s hetek óta nem érkeztek biztos hirek. Olykor,
                    álmos délutánokon, mintha csengős szánka szaladt volna el az utcán. Az anyámról
                    sem tudtunk semmit ősz óta. Mert a negyedik faluban laktunk ekkortájt s engemet
                    már szeptemberben áthoztak, iskolára. Otthon csak az öcsém maradt az
                    édesanyámmal, aki akkor már betegeskedett, szegény. Hol a fejét, hol az oldalát
                    fájtatta s nagyon egyedül lehetett, mert az apámat csak minden hétvége ha
                    hazajuttatta egyszer. A kozákok utját járta szüntelenül. És mivel gyakran
                    emlegettem az anyámat, nagyanyám egy délelőtt kiszólt a mühelybe:</p>
				<p>- János, készülj fel és menj át Máriához. Talán meg is halt szegény...</p>
				<p>Nagybátyám letette katonasipkáját s készülődni kezdett. Egy óra mulva előállt
                    nagy csizmában, gubában, baltával: vadállatokra is számitott az országuton.
                    Nagyanyám sonkával, turóval tömte ki a tarisznyáját s ráakasztott egy oldalast,
                    mert karácsonyi ünnepek előtt álltunk. Számitottunk rá, hogy talán szükében
                    lehet odahaza az anyám. Nagybátyám, amikor már meg volt rakodva, mint egy
                    telelésre készülő sün, felhuzta kecskebőr keztyüit s elbucsuzván a házbeliektől,
                    belevágott a hófuvásba.</p>
				<p>Egész nap aggódtunk miatta, mert hirek voltak, hogy farkascsordák járnak az utak
                    mentében. Még a bocskorukat is megfalták. Elmult a második nap is, a harmadik
                    nap is. Nagybátyám csak nem került elé.</p>
				<p>Nyomott hangulatban figyeltünk föl minden közeledő neszre. A cselédlakások felől
                    olykor messzi éneket hallottunk, különösen estefelé, de a zengő viharon át olyan
                    álomszerünek tetszett, mintha a föld alól jött volna valahonnét. Valamelyik
                    menyecske őrölhetett kukoricát a kézimalmon s eltünődvén maga elé, nótában sirt
                    föl elfojtott nyomorusága. Ma is hallom még a szerencsétlenek dalait!</p>
				<p>Nagynéném fia is vakációra jött, régebben még. Megmutogatta képes-tankönyveit,
                    különösen a földrajzban látható távoli vidékeket s csodameséket tudott
                    városokról és vidékekről, amelyek ámulatba ragadtak és titkos vágyakat
                    költögettek bennem. Beszélt régi dolgokról s nagy emberekről, akiknek nevét
                    ekkor hallottam először. Amikor Kossuth Lajost emlitette, öregapus megmozdult a
                    kemencepadkán:</p>
				<p>- Abizony! Olyan beszédü ember se akadt másik. Amikor 31-be a korela alatt
                    megvesztek a tótok s puskával, meg baltával indultak Ujhely fele, kigyütt elibük
                    az országuton...</p>
				<p>Elcsöndesült a régi emlékekre. Megingatta a fejét s ugy folytatta, mintegy
                    magához intézve a szót:</p>
				<p>- Oszt csak egyesegyedül gyött ki egy parádéskocsin. Mikor szembetanálkozott a
                    dühös tótokkal, intett a kocsisnak, hogy álljék meg. Ő meg felállt a kocsiba,
                    oszt akkor nagy prédikációt intézett a tótokhoz, mert csak a magyar nyelvet
                    birta. A tótok értették is, nem is, de ahogy belegyött a szóba, a tótok letettek
                    puskát, baltát, oszt ugy kiabáltak, mint a bolondok: iljen Kossuth Lajos! Hát
                    ilyen szava volt nekie. No, meg is fenekelte a királyt, meg az összes
                    grófokot... Isten éltesse!</p>
				<p>Elhallgatott öregapus s azontul csak a fejét rázogatta.</p>
				<p>Csönd ült a szobára: a melegtől kipárásodott a tenyérnyi ablak. Két nagynéném
                    szalmával, kóróval fütötte a kemencét s olyan nehéz volt a levegő, különösen
                    estetájt, hogy bódult a fejem. Ilyen bódultságban szunyókáltam el a
                    kemencekucikban s néha meg-megriadtam, már hajnal előtt. Rossz álmaim voltak: a
                    kóbor farkasoktól féltem. És hajnal előtt, ha a kemencesarokban megemeltem a
                    fejemet, a polgárista unokabátyám zümmögő hangját hallottam, a mint félkönyökre
                    fekve verset tanult valami könyvből. A kormos lámpa félig lehuzva pislogott az
                    asztal szélén, ő pedig, mialatt mély lélekzettel aludtak a többiek, dünnyögve
                    ismételte, talán huszadszor:</p>
				<p>Ily késő éjszaka ki jár ott künn a temetőn?</p>
				<p> Az óra már éjfélt ütött, a föld már néma lőn...</p>
				<p> Egy árva gyermek andalg ott, szivét bú tölti el;</p>
				<p> Hisz az, ki őt szerette még, többé már föl nem kel.</p>
				<p>Az egyhangon elmondott, mindig ismétlődő vers, a temető éjféli arca, a szoba
                    kisérteti fénye s a kint zengő vihar bús hatással voltak reám s tünődözni
                    kezdtem a szegény emberek életéről...</p>
				<p>Aztán a förgeteg is mintha alábbhagyott volna. Hó sem hullt s ettőlkezdve csak
                    duruzsolt a szél. Duruzsolt, duruzsolt, olyan furcsa egyvégben, mintha zárt
                    ajtók megett egy leány sirdogált volna csöndeskén. És ezalatt mintha
                    fel-felcsuklott volna nagy fájdalmában. De ez a szélcsuklás a kémények felől
                    jött, vagy a pitvarból hallottam, ha hirtelen becsapták a külső ajtót.</p>
				<p>Ötödnapra betoppant a nagybátyám. Jó hirekkel jött: odahaza semmi baj. Csak az
                    apámról nem tudni semmit, aki még az ősszel belevette magát a Vihorlát erdeibe a
                    kozákokkal. Nagybátyám elmondta, hogy háromszor is megpróbálkozott visszafelé,
                    de a vihar már a faluvégén bevágta az árokba s e miatt kénytelen volt
                    megfordulni. Harmadizben már vagy negyedórára elhagyta a falut, husz lépést nem
                    lehetett látni előre, az országut elveszett a lába alól s maró szél, meg nagy
                    fehérség volt minden. Már azt hitte, hogy beletévedt a világba, de szerencsére
                    ugatást hallott s valahogy visszatalált a faluba. E harmadik próbálkozása
                    közben, épp, amikor visszafordult, ugy látszott neki, hogy nem messze az
                    országuttól, azon a tájon, ahol már vége van a grófi földeknek, mintha két
                    farkast látott volna, amint egy védekező embert kapkodtak csattogó szájjal. Az
                    ember is, a farkasok is elvesztek a nagy fehérségben, aztán megint látszottak
                    keveset, de csak félig. Ő torkaszakadtából kiabált arrafelé, de a szél elkapta
                    szavát, a két farkas pedig egyre tépdeste azt a hórihorgas alakot, aki - bot
                    hiján - a lábával rugdosott beléjük. A nadrágja feneke akkor már ki volt
                    szakitva jódarabon. Még emlékszik keveset, hogy az emberen mintha igen
                    keskenyszáru nadrág lett volna, olyan, mint a bakákon s mindjárt gondolta, hogy
                    alighanem Paczal Jóskát szorongatja a két bestia. Segitségére akart menni a
                    baltával, mert az egyik farkas megint beleragadt a Jóska hátuljába. Jóska
                    megfordult, rugott rajta, hogy négyet kalimpált a dög, de akkor megint olyan
                    hófuvásba kavarodtak, hogy nem látta többet sem Jóskát, sem a két ordas állatot.
                    Ő aztán visszamenekült a faluba. Hihető ennélfogva, hogy Jóskát alighanem
                    megették a farkasok.</p>
				<p>Dehát Paczal Jóskának ezuttal sem történt baja. Harmadnapra már megjelent a
                    mühelyben, a maga hetyke módján.</p>
				<p>Ennek azonban előzménye is volt.</p>
				<p>Mikor nagybátyám Paczal Jóskának a farkasok által való megtépetését adta elő,
                    akaratlanul elcsuszott a számon:</p>
				<p>- Hála Istennek...</p>
				<p>Nagyapám megütközve nézett rám s ahogy látta zavaromat, egy-kettőre kifaggatott.
                    Amikor megtudta, hogy a főkozák gyujtogatásra bérelte föl Jóskát, nagyon
                    fölindult. Hosszu ideig járkált a szobában, mialatt két kezét összefonta hátul.
                    Aztán megállt a fia előtt:</p>
				<p>- János, nézz utána, mi történt azzal az emberrel? Ha valahogy visszakerült
                    volna, győjjön azonnal hozzám. Beszédem volna a fejivel!</p>
				<p>Félóra mulva visszajött a nagybátyám, hogy Paczal Jóska még nem került elé. Az
                    anyja csak annyit tud róla, hogy egy héttel előbb kék kendővel kötözte le füleit
                    a fagy ellen és akkor nadrágzsebbe vágván a tenyerét, nekiment a hófuvásnak.
                    Valami komáját akarta meglátogatni Gatályban.</p>
				<p>Harmadnapra ezután megjelent Paczal Jóska. Amikor délelőtt kinéztem a mühelybe,
                    ott-ült fesztelenül a ládán, bakanadrágos lábait átvetvén egymáson. Kalapjának
                    kupakja a feje hegyin, a két füle piszkos kendővel lekötve s jókedvüen
                    magyarázott a nagybátyámnak:</p>
				<p>- Mán vagy tizedszer akadt belém a két csikasz. Ha orrbarugtam az egyiket, a
                    másik hátul csüngött rajtam. A fene beléjök, ki is cibálták alaposan a nadrágom
                    fenekit...</p>
				<p>Lecsuszott a ferslágról, megfordult s megmutatta magát hátulról. Nadrágja szét
                    volt tépdesve s ezuttal szalmacsomók lógtak ki belőle. Mert folt hijján egyelőre
                    szalmával tömte ki magát.</p>
				<p>Nagybátyám csodálattal vegyes mosollyal csóválta a fejét. Paczal Jóska
                    legyintett:</p>
				<p>- De hát ez semmi, voltak komiszabb eseteim is. A fő, hogy idejibe érkeztem meg
                    Gatályba. Épp keresztelő volt a komámnál, a Vircsik kovácsnál s olyan egyet
                    ittunk, hogy hajaj. Ott volt három cigány is, oszt a klarinétosba kigyult a
                    pájinka.</p>
				<p>Az eszmecserének a nagyapám belépése vetett véget. Maga után intette Jóskát s
                    visszahuzódtak a szobába.</p>
				<p>Ottmaradtak egy félórát. Nézeteik közt nagy lehetett a szakadék, mert a pitvaron
                    át többször áthallottuk a nagyapám szenvedélyes szavait, ami ritkán volt
                    szokása. Paczal Jóska keményen tartotta magát, sőt később hetykén kiabált
                    vissza. Nagyapám végül is benyitott a mühelybe s nagy felindulással szólt a
                    fiának:</p>
				<p>- Gyere csak be!</p>
				<p>Én is utánuk-csusztam. A szoba közepén ott állt Jóska, a vita hevében megnyilt
                    rajta az ing s szőrös mellét kivetve, hányta magát. Hátuljából még több szalma
                    csüngött ki.</p>
				<p>Nagyapám a fiához fordult:</p>
				<p>- Ez a boldogtalan ember elvesztette az eszit...</p>
				<p>- Ez igaz, - kiáltott bele Paczal Jóska, - csakhogy az urak, meg a Brugósok
                    vették el, mert miattok koplalunk!</p>
				<p>Nagyapám intett neki, hogy hallgasson. Ám akkor öregapus motyogott fel a
                    kemencepadkán:</p>
				<p>- Jóskának igaza van... Mindenbe helyeslem...</p>
				<p>- Öreg, öreg, hogy nem fél az Istentől, - nézett rá szemrehányón a nagyapám.</p>
				<p>Több se kellett öregapusnak. Szétfujta a bajuszát:</p>
				<p>- Csend legyék itt, a basszorkányosát, mert szétcsapok köztetek! Mégis csak
                    disznóság, ami ebbe a kutya világba történik! Ha megharagszok eccer, felvágom a
                    hasát minden urnak!</p>
				<p>Paczal Jóska viharos röhögéssel állt a szoba közepén:</p>
				<p>- Az a has fel lesz vágva!</p>
				<p>- Ember! Ember! - kiáltott rá a nagyapám. - Elkárhozol! Börtönbe fogtok pusztulni
                    mind!</p>
				<p>- Azt meglátjuk, - vágta föl a fejét Paczal Jóska. - Velünk nem lehet
                    kikezdeni!</p>
				<p>S ment köszönés nélkül. De előbb még odaszólt nekem:</p>
				<p>- A főkozák megnyuz, te taknyos. Te fecsegted ki az egészet...</p>
				<p>Attólfogva nagy izgatottságban teltek a napok. Nagyapám gyakran járkált mély
                    tünődések közt a szobában: nem tudta, mitévő legyen? Ugy látszik, meg akarta
                    várni a főkozákot, hogy a lelkére beszéljen. Nagybátyám a mühelyben dolgozgatott
                    megint, öregapus pedig a kemencénél melengette magát s nagy-ritkán
                    felbólongott:</p>
				<p>- Paczal Jóska az én emberem...</p>
				<p>Akkorára kitisztult. Megállt a szél s hó nem esett. De azért éles hideg volt s az
                    alacsony kéményekből sugárban szállt a füst az opálszinü égbolt iránt.
                    Megélénkült az utca is. Karácsony előtt álltunk.</p>
				<p>A kozákokról még mindig semmi. Egyszer látogatóba jött át másik nagyanyám, a
                    főkozák felesége is. Ez karácsony másodnapján volt. Virágos ködmönben jött és
                    sok panasz közt emlegette, hogy alighanem baj érte valahol a főkozákot. Egyszer
                    agyon fogják ütni, az bizonyos!</p>
				<p>Nagyapám nem tért ki a fenyegető készülődésre s apai nagyanyám ennekfolytán nem
                    is gyanitotta, micsoda terveket forgat magában a főkozák. Egyelőre Brugósnak sem
                    szólt, pedig napjában többször is meglátogatta a kasznárt gazdasági természetü
                    tanácskozás végett. A főkozákot várta türelmetlenül.</p>
				<p>De a főkozák nem jött.</p>
				<p>Ujesztendő előtt megint elborult a világ s még nagyobb havazásokra lehetett
                    elkészülni. A kormos felhők miatt olyan setét lett, hogy már délután meg kellett
                    gyujtani a lámpát.</p>
				<p>És ugyanakkor a gazdasági udvar körül fölcsendültek az ujesztendei bucsuzkodó
                    nóták. Mert több igás, béres meg gulyás idegen uraságokhoz szegődött el Szent
                    Mihály-napkor s ezek most, mielőtt itthagyták volna a régi uraságot, keservesen
                    nótáztak egész napon át. Fujták e dalokat szivszakadtan az utcán, a
                    cselédlakások és ólak tájékán, meg a major hátában. Együgyü énekeikben
                    jószivvel emlékeztek meg a régi uraságról, akinek annyit szántottak-vetettek,
                    elbucsuztak bennük rokontól, ösmerőstől s kifejezték nehéz vágyaikat, hogy talán
                    jobb dolguk lesz az idegen földön. E jajongó daloktól visszhangzott a falu,
                    telve a nyomor panaszszavaival... Igy évfordulótájban emlékezem rátok gyakran,
                    ti szerencsétlen emberek...</p>
				<p>Ennek is vége lett aztán. Mert ujesztendőre kitört másodszor is a fergeteg s szél
                    és hó vak fehérségében eltüntek igások, béresek, gulyások költözködő szekerei.
                    Elbujt a falu s a kemencekucikból rémüldözve fülelgettem a kint ujjongó
                    viharba.</p>
				<p>S ebben az itéletidőben egy délután csak ránkrontott az apám. Szinte bevágódott a
                    pitvarba. Baltáját ledobta, a szobába lépett, lehányta gubáját s mialatt a
                    háziak csodálkozva néztek rá, megcsapkodta keztyüs tenyereit s összvissza
                    kezdett kiabálni:</p>
				<p>- Vége mán a kozákoknak! Ugy szétvertek bennünket, mint szél a pelyvát!
                    Uram-Istenem, hogy verekedtünk pedig!</p>
				<p>- Helyes, helyes, - bólongott öregapus.</p>
				<p>Ám a nagyapámat komoly aggodalmak környékezték:</p>
				<p>- Az Istenért, mi történt megint?</p>
				<p>- Semmi, - hadart az apám. - Mindössze a fizetségnél összekülönböztünk a
                    főerdésszel, hát ugy kezdődött. Vagyishogy eleintén a rusnyákokkal keveredtünk
                    össze, akiket ugy hajigáltunk szét, hogy fenekükön csusztak le a hegybül, de
                    akkor gyöttek a csendőrök vagy huszan. Az öreg csak elkiáltotta magát: hé,
                    kozákok! Elkezdődött hát! A csendőrök puskával, mi elé a baltát, meg a lőcsöket.
                    Az öreg a szekérruddal. Mán vagy tizen feküdtünk a hóba, csendőrök is vagy
                    nyolcan. Akkor vasat vertek az öregre, csak egymagam tudtam elbujdosni
                    étlen-szomjan... Végünk van, végünk!</p>
			</div>
			<div type="chapter">
				<head>IV.</head>
				<p>De nem kellett félteni a kozákokat.</p>
				<p>Másnap déltájt már otthon voltak valamennyien. Jöttek, mint rendesen: nagy
                    énekszóval. A főkozák az első szekeren ült s személyesen hajtott. A hófuvás
                    olyan volt, hogy a káprázatos fehérségből csak pillanatra merültek föl a
                    nagyutcán s ujból belenyelődtek a kavargó fehérségbe, mialatt szekereik
                    végigcsörömpöltek s veresrefagyott képpel fujták harcidal-szerü éneküket. A nagy
                    lármára az utcai ablakokhoz szaladtunk, de csak annyit láttunk elfuttában, hogy
                    a kozákok nagyrészének be volt drótozva a feje, vagy a karjaik felkötve. Ám a
                    lelkesedésük nem hiányzott.</p>
				<p>Végigcsörömpöltek a falun s csönd támadt utánuk. Csak a szél cibálgatta a házak
                    fejét. Ám ez sem tartott sokáig.</p>
				<p>Mert estetájt ránknyitott a főkozák, rongyokba csavart fejjel. Benyitott,
                    körülnézett és amint meglátott, ugy sujtott nyakon, hogy elvágódtam. Nagyapám
                    nem volt a szobában, két nagynéném könyörögve lobbant a dühödt öreg elé, de a
                    főkozák odébblóditotta őket. Akkor megkapott, feldobott félkézzel, összerázott
                    jól, még adott vagy négyet és kifelé lökött:</p>
				<p>- Mars haza! Hát erre tanitottalak én!?</p>
				<p>A nagyanyám is elősietett és szembefordult a főkozákkal:</p>
				<p>- Mihály! Mihály! Mit akar azzal a gyerekkel?</p>
				<p>- Semmit, - fujt az öreg. - Csak móresre tanitom, vagy megfojtom!</p>
				<p>S hiába állták el az utját, mert akkor már kituszkolt a pitvarból és maga előtt
                    hajtott az utcán. A rémülettől belémfagyott a jaj és a havas-szélben arcomra
                    fagyott a könny. Igy kergetett hazáig. Ott bedobott a hátulsó-házba, ahol másik
                    nagyanyám könnyezgetett a kötényébe. Sirva fakadtam:</p>
				<p>- Eresszenek vissza! Nem akarok ittmaradni!</p>
				<p>Hej, erre veszett meg a főkozák! Elémhajolt, fejemre emelte az öklét és mialatt
                    forgott a szeme, a fogát csikorgatta:</p>
				<p>- Kuss, mert leütlek! Beárulni a nagyapádat? Fuj! - és szembeköpött.</p>
				<p>Nagyanyám kettőnk közé állt s betakart a kötényével. A főkozák otthagyott és
                    olyat vágott az ajtón, hogy majd szétment.</p>
				<p>Mi aztán elsirdogáltunk ketten. Nagyanyám vacsorát adott és kifaggatott, nincs-e
                    valami bajom?</p>
				<p>- Csak a hajam fázott meg, mert az utcán leesett a sapkám.</p>
				<p>Magához szoritott szegény:</p>
				<p>- Nem bir a mérgivel, fiacskám, az a nagy baja nékie.</p>
				<p>Amint besötétült, egymásután kezdtek szállingózni a kozákok s az első-házban
                    gyülekeztek. Egyszer az anyai nagyapám felindult hangját hallottam, amint utánam
                    kérdezősködött odakint. Azontul - a pitvaron át - csak összevissza-szavakat
                    hallottunk, amint az első-házban vitázgattak hevesen, vagy nevettek föl
                    nagyokat a kozákok.</p>
				<p>Késő volt már, mikor levetkeztetett a nagyanyám és bevitt az első-házba, az
                    ágyamba.</p>
				<p>Legalább huszan lehettek odabent. A lámpa alig látszott, olyan volt a füst. A
                    főkozák emberei erősen ittak. A gyér világnál, a ködszerü füstben ferdére
                    nyultak el képeik s szinte valamennyien be voltak kötözve az erdei verekedés
                    folytán. Ki a fején, ki egyebütt.</p>
				<p>A főkozák az asztalfőn ült, eldütve magát a könyökén s az italtól fényesre
                    feszült az arcbőre. Egyfelől a vén Pikor András, másfelől anyai nagyapám ült
                    mellette, de a nagyapám nem ivott. Az asztalon ezüstforintosok voltak sorjában:
                    az apám a kozákok nevét olvasta egy papirról, a nagyerejü Vajda György pedig
                    fizette őket. Paczal Jóska is ott állt a kemence mellett, hátát a falnak
                    támasztva, bakanadrágos lábait átvetve egymáson, de neki fizetség nem járt. Ő
                    csak ivott, azonkivül egy pipaszáratlan pipát szitt annyi élvezettel, hogy
                    horpadás állt be a két pofáján. A hátuljából még mindig csüngött a szalma.</p>
				<p>A főkozák olykor odabólintott Vajda Györgynek:</p>
				<p>- Mindenkinek egyforma részt. Csak nekem jár duplán.</p>
				<p>Mialatt fizettek, anyai nagyapám kérlelve szólt a főkozákhoz:</p>
				<p>- Mondom neked, Mihály, gondold meg a dolgot...</p>
				<p>- Én semmit se gondolok meg! - vágott vissza rekedten a főkozák. - Én eleget
                    gondolkoztam mán, deha csak a fejemet gyötröm, attul megdögölhetünk mind!</p>
				<p>- Ez az utolsó szavad, Mihály?</p>
				<p>- Ez! - csattant fel a főkozák. - Ha meg akarnak nyomoritani minket, hát majd
                    lássák a következésit! Tavaszig várunk, de... - s felállt és rázott a haján, -
                    de azért készülődünk is...</p>
				<p>- Készülődünk ám! - kiáltották a kozákok.</p>
				<p>Nagyapám felállt. Szelid maradt most is:</p>
				<p>- Megver az Isten, Mihály...</p>
				<p>- Ver az mán engemet jóideje, György, - és kezet adott neki. - No, erigy
                    békességbe s törődjél csak a magad dolgaival!</p>
				<p>Anyai nagyapám rosszkedvvel távozott, miután előbb az ágyamhoz lépett. De látván,
                    hogy behunyt szemmel fekszem a dunna alatt, lábujjhegyen betette maga után az
                    ajtót.</p>
				<p>Mihelyt eltávozott, a kozákok megélénkültek. Pikor András csöndet intett:</p>
				<p>- Gyanit valamit ez a György?</p>
				<p>- Azt hiszem, - felelt a kemence mellől Paczal Jóska, - hogy a pulya, aki itt
                    fekszik az ágyba, beszélt neki valamiről...</p>
				<p>- A kölyök mán megkapta a magáét, - mondta a főkozák. - No, és ha megtudják? Hát
                    félünk mink valakitől?</p>
				<p>Kiállt a szoba közepére s nagy gőg volt a tartásában, mialatt végignézett
                    sebesült emberein:</p>
				<p>- Hát félünk mink valakitől? Kinek részin van az igazság?</p>
				<p>A kozákok egyszerre feleltek:</p>
				<p>- Nem félünk! Mert itt az igazság!</p>
				<p>Akkor már kifizettek mindenkit. A főkozák zsebrevágván az őt illető dupla
                    fizetséget, egy forintot adott Paczal Jóskának. A vékony világot elboritó
                    füstben harciasan ültek a kozákok: ki nagy fölénnyel mosolyogva, ki elvetve
                    magát a székben, vagy a kemencének nyomván széles vállait.</p>
				<p>Ittak, pipáztak. A főkozák visszaült a főhelyre s kis hallgatás következett. És
                    mivel fogaikat összevágták, pipáik szárai fölfelé álltak olyanformán, hogy a
                    főkozák pipája szikrázni kezdvén, a szikrák - a kupak-lyukakon át - a
                    rongyokbatekert fejére sercegtek. Nem törődött vele.</p>
				<p>Pikor András kezdte a szót:</p>
				<p>- Most pedig hallani szeretném, hogy ment végbe az a dolog a csendőrökkel?</p>
				<p>- Hogy hogy? - kérdezte vissza hetykén a főkozák s gyönyörködve nézett végig az
                    emberein. - Mint rendesen. Ránkgyöttek, levertük őköt...</p>
				<p>Persze, persze: könnyü volt a kozákoknak, mert összetartottak. Dehát ki is mert
                    volna komolyan szembeszállni velük?! A csendőrök megpróbálták, de
                    rajtavesztettek alaposan.</p>
				<p>Ijedezve hallgatóztam a dunna alól, hogyan is történt ez a legutóbbi
                    összekoccanásuk? A kozákok a Verhovina egy kietlen zugában vállalták az
                    erdőirtást, valami állami birtokon s a szomszédjukban rusnyákok döngették a
                    fákat. Mikor végeztek volna a vállalt résszel, a főerdész nekik sem akart
                    többet juttatni részesedésül, mint a rusnyákoknak. A kozákok azt az álláspontot
                    fejtegették, hogy ők nem ugy egyeztek meg előre, a rusnyákokra pedig köpnek. Itt
                    kezdődött az összekülönbözés, először persze a rusnyákokkal. Elékerültek mindkét
                    részről a balták, de a főkozák és emberei csak nevettek a rusnyákok
                    arcátlanságán. Egyszerüen olyat rugtak rajtuk, hogy a fenekükön repültek le a
                    havas hegyoldalon. Odalent a völgyben hire futott ekkor, hogy a kozákok
                    felzendültek a főerdész, az összes urak, meg az állam ellen. A főerdész
                    segitséget kért a sztrájkolók letörésére. Ekkor jöttek a csendőrök. Bár ne
                    jöttek volna! Mert a kozákok eléjük mentek... Baltákkal, lőcsökkel. Az öreg a
                    szekérruddal, mint rendesen és csak elkiáltotta magát: a becsületért, kozákok!
                    Az volt aztán! A csendőrök is kaptak, de a kozákokból is folyt a vér. Már vagy
                    két órája csatáztak a hegyoldalba a hóban. Vér folyt a kozákokból, de csendőr is
                    feküdt és óbégatott már vagy nyolc. Handura Jóskát lábon lőtték, egy másik
                    kozákot nyakba szurtak s a Verhovina zengett a nagy kiabálástól. A főkozák ott
                    lógatta a rudat mindig-középen: a becsületért, kozákok! A haja már véres volt,
                    mert vagy négyszer csapták fejbe puskával, de az öreg se hagyta magát a ruddal.
                    Mikor a vér odafagyott a szemére, a csendőrök levágták hátulról, vasat
                    szoritottak a csuklójára s megkötözve dobták egy szekérbe. Ugy vitték őket a
                    főszolgabiró elé...</p>
				<p>A főkozák egyet fujt:</p>
				<p>- Hát bekótereztek, nem tagadhatom. De mikor odaállitottak a főbiró elé,
                    megmondtam neki is a szemibe, hogy mink nem strajholunk, mink csak a fizetséget
                    akarjuk, ami jár. No, - és diadallal nézett körül a kozákokon, - mi lett a
                    következése? A főbiró azt mondta, miénk az igazság, megkaptuk a teljes
                    fizetséget és most itt vagyunk!</p>
				<p>- Oszt a csendőrök miatt nem lesz semmi következés? - tapogatózott Pikor András,
                    aki gyenge lábai miatt már nem vehetett részt a kozákok vállalkozásaiban, de -
                    mint szolgálatonkivüli kozák - büszke volt a baráti magatartására.</p>
				<p>- A csendőrök miatt? - kérdezte vissza a főkozák. - Az lehetséges. Beirták ott a
                    neveinket alaposan egy nagy könyvbe, hát majd leüljük, ha törvényre hijnak. De
                    legalább megmutattuk nekik is, kik vagyunk... Igazam van? - s vén szemei örömtől
                    tüzeltek.</p>
				<p>A kozákok helyeseltek.</p>
				<p>A főkozák feltartotta az ujját. Már csöndes volt:</p>
				<p>- Brugóssal is leszámolunk, avval a pondróval, ha ki nem tér az utunkbul. Isten
                    éltessen, amig kitartunk egymással! Mert sokan összefogtak mán ellenünkbe s
                    talán nehéz napjaink lesznek ezután...</p>
				<p>Mind helyeseltek s ittak az öregre, meg az összetartásra.</p>
				<p>A csipő füstben megnőttek az alakjaik s nagyobb embereknek látszottak más földi
                    embereknél.</p>
				<p>... Sokára, igen sokára arra riadtam fel, hogy az urakat gyalázták piszkolódva.
                    Hanem akkor már düllöngtek az italtól. S tántorogva, nehéz lábakkal botorkáltak
                    szét a sikongó éjfélben.</p>
				<p>A főkozák visszamaradt a szobában.</p>
				<p>Amikor már elhalt odakint minden emberi nesz, óvatosan az ajtóhoz lépett s
                    megvizsgálta a zárat. Majd leakasztotta a függőlámpát s az ágyamhoz jött. De
                    meggyőződvén, hogy alszom, a lámpát lábujjhegyen a kemencepadkára tette, a gubát
                    az elé teritette le s a gubára ült. Akkor még-egyszer fölfigyelt, nem látja-e
                    titokban valaki?</p>
				<p>Én elálló szivvel pislogtam a dunna alól; mert nem tudtam elgondolni, mit akarhat
                    az öreg?</p>
				<p>A főkozák a következőket tette ekkor:</p>
				<p>Kigombolta magán az ujjast s utána az ingét. Kilátszott alóla a kondorszőrü
                    melle. És a nyakából leoldott ekkor egy piszkos zacskót, mely a mellére lógott.
                    A zacskó televolt valamivel. A zacskót most letette maga elé a gubára s
                    hirtelen kiforditotta az egészet. Egész halom ezüstpénz csordult ki belőle,
                    ötkoronások, meg forintosok. Sokáig, igen sokáig vizsgálgatta a pénzt, mialatt
                    érthetetlen szavakat motyogott maga elé.</p>
				<p>Jól megfigyeltem az öreget, mert a lámpa rézsut sütötte az arcát. Haja, fejének
                    pólyarongyai alól, a szeme fölé esett, csőr-szerü, keskeny orra élesen vált ki a
                    bizonytalan fényből s apró, fekete szemei sunyin tapadtak a pénzre. Erről a
                    zacskóról, meg az ezüstpénzekről már előbb is hallottam egyetmást a
                    nagyanyámtól, de ő sem tudott többet, minthogy a nyakában hordozza az öreg és
                    hogy titokzatosan takargatja mindenki elől. Vasárnap reggelenkint, amikor
                    derékig volt szokása megmosakodni, mindenkit kizavart ez elsőházból s magára
                    zárta az ajtót, hogy senki ne lássa a zacskót, mikor leakasztja a nyakából. Sok
                    mendemonda járt e pénzről, amelynek összegét senki nem ismerte. Évekkel azelőtt
                    történt, hogy - a nagymihályi hetivásárról hazajövet - az öreg sulyos
                    szórakozottságában a guba ujjába dugta be a zacskót, de amikor hazaért volna,
                    nem találta. Fölorditott erre keservesen, visszaugrott a lóra s kiszáguldott a
                    faluból, mint a szél! Az országut árkában nemsokára egy vándorlegényt látott
                    meg, amint a talált pénzt számolgatta s ott helyben még néhány pofont adott a
                    legénynek. Egy forint sem hiányzott.</p>
				<p>Most aztán, a lámpa sárgás világa alatt, megcsillantak a rejtelmes forintok.</p>
				<p>Nézte őket a főkozák, nézte. Közönkint dörmögött és sóhajtozott. Lélekzethalva
                    vigyáztam minden moccanását.</p>
				<p>Egyszer-csak megmozdult s a guba ujjából bekötött-száju üveget és rongydarabkát
                    kapart ki. Óvatosan fölvett egy forintost, az üvegből valami fehéres folyadékot
                    öntött rá és ekkor dörzsölgetni kezdte a ronggyal, nagyon sebesen. Kis idő mulva
                    a lámpa elé tartotta a pénzt: vakitva villogott a forintos.</p>
				<p>Igy tartott ez, tudja Isten, meddig. A főkozák egymásután szedegette elő az
                    ötkoronásokat, meg a forintosokat, dörzsölgette őket s ugy rakosgatta vissza
                    valamennyit. Előbb azonban megköpdöste. Néha önkéntelenül elsóhajtotta magát,
                    mialatt megrezdült a bepólyázott feje:</p>
				<p>- Hajhaj... nehéz a szegénységnek...</p>
				<p>Nem tudtam végigvárni, elaludtam megint. De hogy mit láttam ezen az éjszakán,
                    arról nem mertem szólni senkinek.</p>
				<p>Másnap és harmadnap megint tele volt a ház. Tanácskoztak a kozákok. Valami uj
                    vállalkozásról volt szó. És harmadnapon jókor reggel föl is kerekedtek valami
                    harminc szekeren s nagy lárma és csörömpölés közt kizörögtek a faluból. Az első
                    szekeren a főkozák hajtott, mert ő irányitotta ezuttal is a vállalkozást.</p>
				<p>Legalább két hónap mult el, amire hazavetődtek ujból. Természetesen zengő dalok
                    között. Mint rendesen.</p>
				<p>Ez alatt az idő alatt, mint később megtudtuk, szakadatlanul fuvaroztak a kozákok.
                    Mert terveiket sohasem árulták el a kivitel megkezdése előtt, hogy valaki el ne
                    gáncsolhassa őket. Most is éppoly rejtelemmel hagyták el a falut, mint mindig.
                    De a vállalkozásaikról is sikerült megtudnunk egyetmást.</p>
				<p>E két télutói hónap folyamán nehéz fuvarozásba kezdtek a kozákok Ujhelytől
                    Szürnyegig. A szürnyegi hegy tetején három esztendővel előbb kastélyt épittetett
                    valami köszvényes öreg grófné. Ő maga Bécsben élt s a kastélyt csak akkor nézte
                    meg, amikor már csaknem tető alá került. De mivel nem nyerte meg tetszését, nagy
                    indulattal kiadta a parancsot, hogy azonnal bontsák le az egészet s ujból
                    kezdjék meg ugy, amint ő akarja. Hir szerint bolond volt egy kicsit a grófné,
                    deha megparancsolta, meg kellett lennie. Nagyon rászólt az épitészekre, hogyha
                    két éven belül nem áll a hegytetőn az uj kastély, mind börtönbe hányatja őket.
                    Az épitészek erre eszük nélkül láttak hozzá az uj tervekhez, de mivel éppen
                    farkasorditó időjárás volt, nem találtak fuvarosokat, akik kötélnek álltak volna
                    a teméntelen-hosszu utvonalon való szállitáshoz. Hátha nem akadt más, ott voltak
                    a kozákok! Valahogy megneszelték a dolgot, még mikor a Verhovina erdeiben
                    birkóztak az irtással s rá egy héttel keskeny szekereik ott csikorogtak már az
                    Ujhelytől Szürnyegig nyuló, hófuvásokba elfult országuton. S küzködve a
                    viharokkal, hideggel, vékony lovacskáik szaporán bukdácsoltak
                    hajnaltól-éjszakáig a téglákkal megterhelt szekerek előtt.</p>
				<p>Alig jött hir eközben a kozákokról. Olykor egy-egy betévedt utas beszélte csak,
                    hogy látta őket, amint a szekerek oldalán bandukoltak s mialatt keservesen
                    biztatták a gőzölgő lovacskákat, báránykeztyüs tenyereiket összecsapkodták a
                    hidegben. Máskor a velejti kocsma előtt állapodtak meg valami hat szekeren s
                    verekedni kezdtek a tót legényekkel. Ám ezek inkább olyan mendemondák
                    voltak.</p>
				<p>Azalatt pedig tavaszias szél kezdett lengeni a Latorcza lapályán.</p>
				<p>Egyszerre csak - egy napról a másra - felfakadtak a vadvizek s tükörlapok gyanánt
                    villogtak a napfényben. A kerek dombokon ácsorgó kerek ligeteknek sárgás-pihés
                    lett a szine s kéken sávosodtak az igen távoli hegyek. A templom fölött
                    hosszasan kerengett egy gólyapár.</p>
				<p>A főkozák három csikóslegénye a puha szél első legyintésére a nézpesti rétségbe
                    terelte ki a ménest, mialatt a karikásaikat kongatták. A falu föllélekzett s az
                    emberek serénykedni kezdtek az udvarokon, meg a kertek mögött. S ellepték a
                    mezőket, mint a hangyák.</p>
				<p>Anyai nagyapám körül is megmozdult a széles gazdasági udvar. Szekeresek zörögtek
                    kifelé már hajnaltájt, ekék és tárcsák csörögtek a hidon s a halmok hullámos
                    oldalán, meg a ligetek között megindult a szántás.</p>
				<p>Tavasz volt! Tavasz volt!</p>
				<p>Iskola után a grófi kertben futkostunk Bandival, a Brugós fiával. Mezitláb
                    kergetőztünk a bóditó füvön, átkutattuk a bokrok, utacskák, zegek-zugok tavalyi
                    buvóhelyeit s fölvertük az omlatag kápolna körül setétédő pincéket, amelyekben
                    éppenugy, mint a kápolna körül, kisértetek jártak, ha a távoli hun-halmok fölött
                    felbujt a sárga hold s fénye ott rezgett a csürök és magtárak szőke oldalain.
                    Itt-ott ránkijesztett olykor a kasznár, amint hátul összefogott kézzel, maga elé
                    tünődve haladt át a kert valamelyik ösvényén. Összehuzott szemekkel figyelt föl
                    reánk s megfenyegetett:</p>
				<p>- Mit csináltok ott, hé?</p>
				<p>Olyankor ijedezve csaptunk le a legközelebbi bokornak s nagy-vágtatva futottunk
                    az üvegház irányába.</p>
				<p>Mert Brugós mindig lesben állt s rossz volt annak, akit ő egyszer megszólitott.
                    Mindenki remegett tőle, mert mindenkit megnyuzott.</p>
				<p>Alacsony, dugasz-ember volt holdvilág-képpel, villára-fent bajusszal. A hasa
                    olyan nagy, hogy nem látta miatta a csizmáját s a cselédek beszélték, hogy
                    kötéllel volt megkötve a pupja, különben nem tudott volna mozogni. Minden
                    második évben felvágták egyszer az ujhelyi orvosok s kiszedték belőle a sok
                    hájat. Vagy tiz évvel azelőtt eladta a birkáit, melyeket hir szerint a gróftól
                    lopott össze s attólfogva a birkák árát - tizennégyezer forintot - mindig a
                    bekecse zsebében hordta, egy degesztárcában. Volt egy notesze is, bőrkötésü s
                    ha ezt a noteszt, meg a plajbászt elővette egyszer, akkor már baj volt.
                    Messzebbre látott a sasnál s a cselédeket a második határból is névszerint
                    megismerte, ha álmos fókaszemeit meghordozta a tájon. Mert mindig pislogva
                    nézett. A mezei ut árkában, ha észrevette, hogy valamelyik béresasszony a
                    csalánt sarlózza, mely ugyse kellett senkinek, az öreg nyuzó megállittatta
                    bricskáját s szelid jósággal szólt le az asszonynak:</p>
				<p>- Hát maga mit mivel, lelkem?</p>
				<p>- Ezt a kis csanált szedegetem, tekintetes ur...</p>
				<p>Az öreg már huzta kifelé a noteszt, meg a plajbászt. A szegény asszony
                    felsirt.</p>
				<p>- Tekintetes ur, nem teszem többet, - s térdre bocsátkozott előtte.</p>
				<p>Brugós már nem figyelt rá. Megnyálazta a ceruzát, irt valamit a noteszbe s
                    jósággal tette hozzá:</p>
				<p>- Ezért öt forint jár le a kommencióból. Hajts, Matyi!</p>
				<p>Nagyapám beszélte, hogy valami haragosa egyszer egy fillért küldött neki
                    postautalványon Patakról, vagy honnét. Brugós nem bosszankodott föl, hanem
                    magához intvén a hetest, átadta neki az utalványt:</p>
				<p>- Szaladj csak át a postára s hozd el ezt a kis pénzt!</p>
				<p>Olyan ember nem akadt még, aki ki tudta volna sodorni őt a türelméből. Annál
                    többen gyülölték, legjobban persze a kozákok, akik most nagy leszámolásra
                    készülődtek ellene. Évek óta forrtak már egymásra. Bár valószinü, hogy Brugós
                    minden terveikről tudott. Ha másként nem: a szimatja után.</p>
				<p>Egy ember volt csak kivétel: nagyapám, a hires ács.</p>
				<p>Most, hogy tavasz lett és zsendülni kezdtek az erdők, csaknem mindig együtt
                    lehetett őket látni. Vagy a bricskán járták be a határt, vagy a grófi kert
                    utacskáin sétálgattak föl és le, hátul összefogott kézzel mindaketten. Nagyapám
                    rendszerint féllépéssel haladt a Brugós oldalán, levett kalappal, mialatt őszes
                    fürtjei értelmes homloka körül játszadoztak. Mindig komolyan beszéltek. Máskor a
                    nagy csürt vizsgálgatták, amelyre uj tetőt kellett huznia nagyapámnak a fiával,
                    meg a többi ácslegényekkel.</p>
				<p>A kozákok még mindig nem tértek vissza. Nyugalom ült a tájék felett.</p>
				<p>De ez a nyugalom látszólagos volt csupán.</p>
				<p>Kihallgattam egyszer, amint a kert ösvényén Brugóst kérlelte a nagyapám:</p>
				<p>- Emberek vagyunk mindnyájan, tekintetes ur. Ne vonjuk meg kezünket a
                    szegénységtől: ugyis meghalunk valamikor s a másvilágon mindnyájunkat egyenlően
                    számonkérnek majd...</p>
				<p>A kasznár, szokása ellenére, ideges volt:</p>
				<p>- Nem tehetem, Balogh, nem tehetem. Ha megkövetnének, ahogy illenék...</p>
				<p>- Jó emberek pedig, tekintetes ur, csak indulatosak. De ez a nehéz sortól
                    van.</p>
				<p>- Lehet Balogh, lehet, - hagyta rá a kasznár. - Csakhogy még ők fenyegetőznek. Én
                    pedig nem türök meg semmi szemtelenkedést!</p>
				<p>Befordultak egy kanyarodóra. A kastély felé indultam.</p>
				<p>Mert bejáratos voltam a kasznárékhoz, kivévén a telet, mikor a hó telefutta az
                    utakat. Bandi egyosztályba járt velem s eljátszottunk délutánonkint, ha már
                    félredobtuk a könyvet. Mert nehezen fogott a pajtásom feje s az édesanyja, egy
                    kacsa-mód tipegő néni, már tavaly meghivott, hogy könnyitsek valamit a
                    fejtörésein. Mi rendszerint nem sokat törtük a fejünket s ozsonna után - usgyé!
                    - neki a kertnek. Csak az éjszaka vetett haza.</p>
				<p>Egy leánya is volt a kasznárnak, nagy kisasszony már. Emminek hivták.</p>
				<p>Szép volt. Nagyon szép.</p>
				<p>Laza kis kontyára, piriny cipőire, édes szájára ugy emlékezem, mintha lehányván
                    huszegynéhány évet, ott söntörögnék megint a régi-régi verandán, Emmi
                    kisasszony mintha fonott vesszőszékben ülne és mialatt olvas, vagy kötöget,
                    elmosolyog maga elé. Avagy váratlanul búbánatos lesz s féloldalt tartja a fejét
                    olyankor. Néha fölnéz és amint meglát, kedvesen szólit.</p>
				<p>- Jánoska, májusban megint kijárunk festeni a rétre. A lovagom leszel, ugye?</p>
				<p>Nem tudtam még akkor, mit jelent, ha valaki a lovagja egy ilyen szép
                    kisasszonynak, de jólesett a biztatása.</p>
				<p>- Igenis, Emmike kisasszony, a lovagja leszek, - mondtam szégyenkezve.</p>
				<p>Ezen aztán kacagott, de ez a kacagás is jólesett. Mert tudtam, hogy Emmi
                    kisasszony szeret.</p>
				<p>Néha végigment a szobákon, vagy a kert utjain s én boldogan néztem utána,
                    örültem, ha láthattam. Le-lehajolt a virágágy fölé s megint hallottam édes
                    hangját:</p>
				<p>- Jánoska, gyere csak. Virágot adok.</p>
				<p>Utánaszaladtam. A virágot a kalapomhoz tette s kis kezével elbabrált az arcom
                    körül. Elpirultam s lesütöttem a fejemet. Olyankor elémtérdelt, két tenyerébe
                    vette az arcomat s ugy kellett vele farkas-szemet néznem. Emlékszem rá, ó
                    emlékszem, mintha most is előttem térdepelne s meleg kis kezével mintha csöndben
                    simogatna. Egyik szeme fekete volt, a másik kékes. És addig-addig tartott a két
                    keze között, hogy könnyek csillogtak meg hosszu szempilláin:</p>
				<p>- Jánoska, szeretsz?</p>
				<p>- Nagyon szeretem, Emmi kisasszony.</p>
				<p>Sajnáltam. Mert valami titkolt bánata lehetett, mint a főkozáknak. De én azt még
                    nem értettem akkor.</p>
				<p>Aztán kézenfogott s magával vitt a kert zegzúgaiba, vagy a kastély felé, amelyben
                    laktak.</p>
				<p>Állnak e kertek ma is még és állnak a kastélyok odafent! Pirosak a tornyaik,
                    repkény futja be oldalaikat, vérszinü rózsák égnek terraszaik üvegfalain s e
                    vérszin följáróik a kert egy tisztásán át hivogatva égnek a ködökbe-enyésző
                    messzeségig. Jegenye-nyárfák strázsálnak e kastélyok körül, mint földöntuli
                    gránátosok és ha november lesz, a szél leveleket csörget a kastélyok sarkainál s
                    kertjeik elhagyott fordulóin. Borongás ül e kertek zugaiban s ferde kőfalaikon
                    kisértetek gugolnak, ha az égen lefelé esik már a hold szederjes sarlója. És e
                    zörgő levelek között, a kanyargó utacskákon, mialatt a gazdasági udvar csürei
                    lenge fényben világolnak a hold alatt, talán most is ott búsong meg Emmi
                    kisasszony. Talán már az ő kisasszony-leánya. Mit tudom?... Huszonöt év után
                    nézek vissza az ódon kastélyokra... Istenem, Istenem, soha nem fogom látni
                    őket!</p>
				<p>Tavasz volt... Nyugalom a tájon...</p>
				<p>Hanem e nyugalomnak is végeszakadt váratlanul. Mert egy napon csak megjelentek a
                    kozákok.</p>
				<p>Szilaj nóták közt jöttek, hányavetiséggel. Sok pénzt hoztak és ezért magukat
                    elvetvén, gőgös fattyak módjára ültek a szekereken, mikor merész dalaikkal, nagy
                    csörömpölésektől kisérve, zörögtek a falu irányának.</p>
				<p>A szürnyegi hegy felől közeledtek, magas porfelhőben.</p>
				<p>Én éppen a Szentivány-molyva oldalán álltam, a csenevész nyiresben. Nagyapám
                    feljebb állt a dombon s eltekintett a táj fölött. Annyi önérzettel, mint csak a
                    király. Vagy talán még az sem.</p>
				<p>Szemközt, messzebb, a hardicsi molyván éppenigy állt Brugós. Tenyerét a szeme
                    fölé tartotta, mert élesen vert a délelőtti nap. A kasznár hosszan nézett el,
                    dél felé. Messzi porfelhőre lett figyelmes.</p>
				<p>És a porfelhőből, mely szélsebesen repült a falu felé, egyszerre szekerek
                    zakatolása vert át s ezt harcidal-szerü énekszó követte. Nagyapám
                    felsóhajtott:</p>
				<p>- Gyönnek mán...</p>
				<p>Brugós mozdulatlanul állt a másik dombon s a falu felé elzúgó éneket figyelte. A
                    por, melyet a kozákok vertek, tulszállt már a jegenyefák tetején.</p>
				<p>Nagyapám levette a kalapját s összekulcsolta a kezét. Mintha imádkozott
                    volna.</p>
			</div>
			<div type="chapter">
				<head>V.</head>
				<p>A kozákok alighogy megtértek a nagy vállalkozásból, hamarosan szétszéledtek
                    megint. A világ minden tájai felé.</p>
				<p>De most már kisebb csoportokban indultak el. Vajda György a lazonyi erdőknek
                    vette utját azzal, hogy néhány hétig nem fog megmutatkozni. Az apám is
                    hazakészült. A többiek a vasutnál vállaltak sulyos munkát, mások a kis
                    földjeikre terelődtek szét. Meg az Isten tudná, merre.</p>
				<p>Mindig munkában voltak. S noha hir szerint sok pénzzel megrakodva kerültek haza
                    legutóbb, két-háromnapos pihenő után ismét eltüntek. Mindig siettek, hogy
                    gyüjtsenek valamit. Mintha a bú és az aggodalom kergette volna őket, hogy öreg
                    napjaikra szükséget találnak látni.</p>
				<p>Csak a főkozák maradt odahaza. De nyugta neki sem volt.</p>
				<p>A ház körül járt haragoskodva, vagy az istállóban tett-vett és morgott. Sohasem
                    volt megelégedve s e miatt megállás nélkül fujt. Ám lehet, hogy szakadatlan
                    jövés-menésével csak nyugtalankodó indulatait akarta leplezgetni. Máskor meg
                    lóraült, kivágtatott a méneshez s olyankor napokig elmaradt. A nézpesti rétségen
                    töltötte az éjszakáit, mialatt hanyattheveredett gubáján s tenyereit a tarkója
                    alá dugta. Hajnalokig el tudta nézni a csillagok forgását.</p>
				<p>Hanem szombat estére mindig elékerült, mert heti munkájukból olyankor vetődtek
                    haza a kozákok. Első-házunk volt a fő tanya most is. Ám ettőlfogva a főkozák
                    személyesen fizette az embereit, magának dupla részt tartván vissza. Utána ittak
                    a kozákok.</p>
				<p>De már csöndesebben viselkedtek. Talán, mert megszeppentek a főkozák szándékától,
                    vagy, mert ugyis el voltak szánva mindenre.</p>
				<p>Az ágyból figyelgettem őket.</p>
				<p>Kint félderengésben sejlett az éjszaka s a földpárázatokból árnyékok huzódtak el
                    a falu fölött, kisérteti lebegéssel. A kozákok halkan beszéltek, nagy
                    kihagyásokkal. Már nem panaszkodtak és nem fenyegetőztek. A helyett a Turbis
                    Antal nagy szerencsétlenségét emlegették, aki ekkor már kórházban feküdt,
                    maga-tehetetlenül. Mert addig járt fel hozzá a felesége, hogy tavasz végén
                    megbolondult. Pedig nem volt szándéka uj feleséget hozni a házhoz s vigyázott,
                    igen vigyázott a két árvájára. És egy napon mégis el kellett vinni szekeren, a
                    két gyereket pedig a kozákok vették magukhoz. Mert kuporgató emberek voltak
                    szegények, amig e földön éltek, de sok szeretet volt a szivükben. S mivel a
                    főkozák mindig az összetartást hirdette nékik, nem is hagyták el egymást a
                    szerencsétlenségben. Szegény Turbis Antal nyomorult sorsáról elmélkedtek ezeken
                    a szombat-estéken s a főkozák sok keserüség közt magyarázta, hogy igen
                    végitjárja már az istenadta. Legutóbb lóháton ment be a városba, fölkereste a
                    kórházban s Turbis Antal susogva panaszolta el, hogy csak az éjszakáktól fél,
                    mert olyankor ördögök kezdenek táncolni a kórház ablaka alatt s mialatt kunkorgó
                    farokkal ugrálnak egy gomolyagba, mindig azt kiabálják befelé: gyere már! gyere
                    már!... Ám ezt a borzongató csalogatást csak Turbis Antal hallja az egész
                    kórházból, senki más.</p>
				<p>Hogy im tulvilági dolgokról esett szó, a kozákok is mindjobban eltértek a való
                    élettől. És amint közeledett volna az éjfél, ők egyre-inkább távolodtak
                    ösmeretlen területek felé, amelyekben hisz az ember, különösen ha szegény. A
                    Nagy Ösmeretlen megborzongtatja, de odaát legalább remélheti a dolgok
                    jobbrafordulását és ez a hit megnyugvással teliti meg. És a kozákok különös
                    eseteket tudtak a Medvec ingoványos hátain lidércfény alakjában ugráló
                    vizimérnökökről, akik a százesztendő előtt való nagy földosztás idejében az urak
                    javára becsapták a népet, a szegény nép megátkozta őket s nyugtalan lelkeik ott
                    bolyonganak azóta az utvesztők között és a magányos éjszakai vándort
                    lámpásaikkal hitegetik a fullasztó mélységek felé, mialatt incselkedve
                    mondogatják: gyer... gyer...</p>
				<p>Ijedezve hallgatóztam a dunna alatt s kivert a hideg. Nagy volt a füst, a kozákok
                    ittak. Hosszabb csönd után Pikor András kezdte:</p>
				<p>- Én eccer össze is pofozkodtam egy vizimérnökkel, hogy szállna rá a csuda...</p>
				<p>A kozákok pipázgatván, csüggedt fejjel hallgattak. Pikor András folytatta:</p>
				<p>- Ugy volt az, hogy vagy tizenöt éve szekér-fát hoztam az abarai erdőbül. Vizes
                    ősz járt, oszt rámesteledett. Még jókor átértünk a Latorca hidasán, de az
                    ideátvaló parton olyan setét volt mán, mint a dehec. Velem volt a szógám s
                    mondom, csak vágjunk neki bátram az utnak. Hát megyünk-megyünk, de mán késő volt
                    igen, hogy a lovak farát is alig érezte az ember. Ahogy belekeveredtünk a Medvec
                    nádasaiba, hát csak döcög az ut, oszt térdig ér a sár. És csak látom, hogy
                    jobbrul is, balrul is ugrálnak a lámpásokkal a vizimérnökök. Eccer a nézpesti
                    határba bokáznak, másszor ott világitnak a lovak előtt. Nem sokat adtam rájuk,
                    pedig igen hijtak magokkal, de akkor csak kiesik a tengelyvégszög, az egyik
                    hátulsó kerék kifordul, a szekér meg leül a hátuljára. No, káromkodni kezdtem,
                    hogy mit kezdjünk most ebbe a setétségbe? Hát amint leszállok a sárba s vakarom
                    a fülemet, hogy hun találom meg most azt a tengelyvégszöget, csak odaugrik egy
                    vizimérnök a lovak elé s mindig azt mondogatja: gyer... gyer... Nagy
                    bosszuságomba odakiáltok neki: megyek én, a mindenit, csak elébb világits ide,
                    mert nem látni a kereket! Hát csak ott-terem a szekér megett egy lámpa, de a
                    fényitől nem láttam a mérnököt. Hogy oszt a sárbul kikotortuk a kereket, meg
                    hogy megtanáltuk a tengelyvégszöget is, én nagyizzadva emelem a szekér farát, a
                    szóga meg a tengelyvégszöggel bajlódik. Nyöszörgök a szekér alatt, mint egy
                    kutya, a mérnök meg csak azt mondogatja mindig: gyer... gyer... Elfogott az
                    indulat, hogy mit piszkál mán annyit s odaszólok neki: kotródj, mert feneken
                    toszitlak...! Hát abba a percbe egy olyan pofot adott, hogy bevágódtam a szekér
                    alá. Felállok nagynehezen, tele vagyok sárral, hogy jól hasbarugom a disznót, de
                    akkor már a ráski rétek alatt lóbálgatott a lámpásával... Hát igy volt!</p>
				<p>A kozákok hallgattak s összehuzott szemmel néztek maguk elé, vagy a lámpa vörös
                    kanócára. De akkor megmozdult a kemencepadkánál Paczal Jóska s kivette szájából
                    a száratlan pipát:</p>
				<p>- Én is tanálkoztam eccer kisértettel. Gyövök éccaka Imregről, szépen sütött a
                    holdvilág. Hát amint gyövök Nézpest meg Abara közt, egy olyan tehén állta utamat
                    a réten, hogy a feje Nézpesten volt, a hátulja meg Abara alatt. Mennyi a
                    hosszuságra? Másfélkilométer... Fenét! Legalább három.</p>
				<p>Itt nagyot nyelt Paczal Jóska s hátát a kemencének dütötte. A kozákok furcsán
                    néztek rá: szünet támadt. A főkozáknak, aki az asztalfőn ült most is, veresség
                    futotta el az arcát s odaütött az asztalra:</p>
				<p>- Hazudsz, hazudsz, hogy ne legyen Istened! De ilyen piszok maradsz te
                    mindig!</p>
				<p>Paczal Jóska átvetett lábbal dült a kemencének, szortyogott a pipán s halkan
                    röhögött.</p>
				<p>A szombat-estéken együtt voltak még a kozákok, de a hét első hajnalán megint csak
                    eltüntek a faluból. Vajda Györgyöt hosszu idő óta nem láttuk s az apámnak is
                    hireveszett.</p>
				<p>A főkozák otthon tartózkodott nagyrészt, de azért el-elkódorgott ő is. Néha
                    napokig nem láttuk, aztán ismét megmutatkozott. Egyszer-kétszer magánál fogta
                    ebédre Paczal Jóskát is. Az öreg az asztalfőn evett olyankor, rendszerint gyenge
                    taplót, a szakadtfenekü mezitlábas ellenben a kemencepadkán kanalazta a
                    lecskéspaszulyt. Evés után megsimogatta a hasát:</p>
				<p>- No, most beettem magamnak, mint egy dob.</p>
				<p>Aztán csak eltünt ő is, Paczal Jóska is.</p>
				<p>Azalatt tavasz lett s napközben olyan volt a falu, mint a temető. Mindenki a
                    földeken tevékenykedett, csak az egészen apró gyerekek játszottak a porban s
                    itt-ott, a tornácon, egy-egy magávaltehetetlen öregasszony ügyelt föl az
                    apróságokra. A két templom fölött gólyák keringőztek naphosszat s harsogva
                    zsendült a táj. Nagyapám néha Brugóst kisérte a határban, máskor meg a gazdasági
                    udvar legvégében intézkedett, ahol munkába kezdtek már a legényei. Olykor ő is a
                    tetőn járt, szekerce volt a kezében, faragcsált vagy colstokkal méregetett s
                    komoly utasitásait nagy figyelemmel hallgatták az ácsok, órákon át elnéztem
                    őket, amint csöndes dudolással dolgoztak odafent. Nagybátyám volt a
                    vezetőlegény.</p>
				<p>De legtöbb örömmel a grófi kertben betyárkodtunk Bandival. Iskola után ott
                    lovacskáztunk mezitláb a tekergő ösvényeken, nekicsaptunk a gyengezöld
                    pázsitnak, vagy bujócskát játsztunk az üvegház mögött, a régi pincék felett, a
                    csenevész fenyők árnyasaiban. Bedült pincék voltak ezek, de Pikor András tudta
                    róluk, hogy az omlatag pinceszájakon tul, vagy ötven lépésre befelé,
                    kétszázesztendős borok érnek a saját bőrükben. A szegény Rákóczi felejtette itt
                    őket, miközben Lengyelországnak szökdösött a németek elől, vagy talán Mátyás
                    király: ő maga sem tudta már biztosan. Elég az, hogy a földalatti nedvességben a
                    dongák lerothadtak a borról, a bor pedig lekvárba állt össze annyi évek
                    folyamán, ugy, hogy már csak kanállal lehetett belevágni. Pikor András egész
                    fiatal korában meg is evett az egyik borból vagy három kanállal, de be is rugott
                    tőle másfélhétre.</p>
				<p>Pikor András általában sok mindent tudott a régi világból. Beszélte többször,
                    hogy a kert nyugati sarkában aranypénzek vannak elásva egy nagy üstben. Régen,
                    igen régen, egy Szent György-éjszakán látta, hogy sárga láng csapott föl a
                    kertnek ama szegletében s tudta mindjárt, hogy az ördög a fenekét háromszor
                    verte oda az üst tetejéhez. Attól csaptak fel a lángok. Nem is késlekedett
                    sokáig, hanem összebeszélvén Vajda Györggyel, aztán az apámmal (fiatal legénykék
                    voltak még akkor), ugyszintén a boldogtalan Turbis Antallal, meg Handura
                    Józseffel, csákányt és ortókapát szedtek magukhoz s az éjszaka leple alatt,
                    nagytitkon hozzáláttak az ásáshoz. Ástak is már négy éjszaka, Pikor András a
                    csákányát bele is akasztotta már a kondér fülébe, izzadtak öten, mint a kutyák,
                    de Turbis Antal a nagy erőfeszités közben elkáromkodta magát, hogy: az ánciusát,
                    amire az üst fülsiketitő robajjal lezuhant a föld középpontjáig. Pikor András
                    ekkor nagy mérgében olyan pofot adott Turbisnak, hogy attól esett hármat. De a
                    teméntelen kincsnek fuccs lett akkorára.</p>
				<p>Ám estek a grófi kertben egyéb különös dolgok is. A kert hátuljában valóságos
                    erdő figyelgetett a csöndben s ott, a sötétség legmélyén, Mária-kép állt egy
                    vén kőrisfára felfüggesztve. Galyfa alatt tipegő cselédasszonyok, ha arra vitt
                    utjok, keresztet dobtak magukra és sietve távoztak a nagycsöndü homályból. Mert
                    a Mária-kép táján éjfél körül csak ugy, mint fényes délben többször feltünt egy
                    régi-régi kasznár megholt leánya, amint mezitláb térdepelve nézett föl a Szüz
                    Mária képére. Selyemhaja földig ért. A szegény kisasszony némán vetette magára a
                    kereszteket s néma szájjal imádkozott. Igaz volt, igaz volt: édesanyám is látta
                    egyszer a boldogtalan leányt, aki hatvan esztendővel azelőtt nagyon szeretett
                    valami fiatal erdészt, de mert az apja nem akarta hozzáadni, a leány a Latorcába
                    ölte magát. Sirja állt még a temetődombon, a hajlottágu füz látszott még
                    sirkövén s a szegény teremtés egyre följárt még imádkozni nagy
                    nyughatatlanságában.</p>
				<p>A kertnek ettől a sötétfás részétől sokat féltünk és ha fényes délben hosszan
                    elnyujtott, érthetetlen kiáltás hallatszott a vén kőris irányából, hanyatthomlok
                    menekültünk az üvegház, vagy a kastély felé.</p>
				<p>Egyszer-kétszer észrevett nagy loholásunkban a kasznár s olyankor rekedten
                    kiáltott reánk:</p>
				<p>- Mit mászkáltok ott, hé?</p>
				<p>Ez többnyire jókor-délután történt. Brugós ilyenkor fejezte be az ebédet s
                    szokása volt, hogy ebéd után leghosszabb száru pipájából szivott el félmarékkal.
                    A keritésre könyökölt ki, a pipa a keritésen át kinyult az utca árka fölé s a
                    kasznár, mivel a karjával nem tudta elérni a pipát, magához intette valamelyik
                    gyereket. Néha magamat:</p>
				<p>- Gyere csak ide, te betyár s gyujtsd meg a pipámat!</p>
				<p>Brugóstól mindig féltünk. Olyankor csalogatni kezdett:</p>
				<p>- Kapsz egy krajcárt, ha meggyujtod.</p>
				<p>A biztatásra közelebb-huzódtam. Az öreg ideadta a gyufaskatulyát s én
                    meggyujtottam a pipát. Először visszakérte a gyufát s mialatt füstöt
                    bodorgatott, meghagyta, hogy álljak a pipája végébe s kukucskáljak a pipába.
                    Belekukucskáltam.</p>
				<p>Brugós azt kérdezte ilyenkor:</p>
				<p>- Kéne a krajcár?</p>
				<p>- Igenis, - mondtam rá gyanutlanul.</p>
				<p>Az öreg erre belefujt a szárba s hirtelen annyi füstöt nyeltem a pipából, hogy
                    tüszkölni kezdtem. Brugósnak könnye folyt a mulatságtól s tátott szájából
                    kilátszottak feketelyukas fogai:</p>
				<p>- Itt a krajcár, szijd be!</p>
				<p>S addig nevetett, hogy gömbarcába beledagadtak apró szemei. Aztán csak szuszogott
                    pislogva, mint egy álmos, vén kutya.</p>
				<p>Ezt a tréfát sokszor elkövette rajtunk, de a krajcárt soha meg nem adta.</p>
				<p>Aztán, ha elszivta a nagy pipát, ellötyögött valamerre. Kerek hasa eltakarta
                    lábait s ezért csak döcögve tudott mozogni. Ám lehet, hogy a kötél is
                    akadályozta, amellyel fel volt kötve a hasa.</p>
				<p>Ozsonnatájt a veranda körül tanulgattunk Bandival. De a könyvnél jobban érdekelt
                    a vajaskenyér, meg a kávé, amelyet virágos findzsában hozott ki Emmi
                    kisasszony. Törékeny alakjával kihajlott félig az ajtón s szelid hangon
                    szólitott:</p>
				<p>- Gyertek be, fiuk. Kész az uzsonnátok.</p>
				<p>Ez az üveges veranda, amelyet lángoló rózsák leptek el, föl a tetőig, kisértő
                    emlékem ma is, amikor időnek és távolságnak nagy messzeségéből tekintek vissza
                    rá... Odasütött télben is a nap. Ha meg forrón lihegett a nyár, a futórózsák
                    szőnyegén át csak egyes fénykarikák tudtak befurakodni s táncoltak a falon, vagy
                    a pokrócokon. Emmi kisasszony, akinek szépségétől csodálatra nyilt a szemem,
                    valamelyik fonott székben kötögetett. Ritkán olvasott is. Könyvet, vagy ujságot.
                    Kis lába, ha olykor kibujt szürke szoknyája alól, olyan piciny volt, hogy akár a
                    tenyerembe szorithattam volna.</p>
				<p>Ha végeztünk az ozsonnával rendszerint magához intett:</p>
				<p>- Ülj le csak, Jánoska. Ide, erre a kis székre.</p>
				<p>A lábai elé telepedtem s okos szemmel néztem föl reá. Megremegtem, ha
                    reámnézett.</p>
				<p>Egyszer azt kérdezte tőlem:</p>
				<p>- Ugye, nagyapád, az a főkozák haragszik az apámra?</p>
				<p>Nem minden szorongás nélkül mondtam:</p>
				<p>- Haragszik...</p>
				<p>Hallgatott. És csak sokára felelt:</p>
				<p>- Ez a baj, Jánoska. Az én apám is haragos ember, - és sóhajtott. - Nem lesz jó
                    vége ennek, meglátod.</p>
				<p>Eltünődözött. Később a kötése fölé hajolt:</p>
				<p>- Rosszak az emberek, Jánoska. Jobb lenne mindig gyereknek maradni...</p>
				<p>Valami kis dalt próbált dudolgatni: rólam mintha megfeledkezett volna. Néztem őt,
                    néztem.</p>
				<p>- Ősszel te is a kollégiumba mégy? - kérdezte aztán.</p>
				<p>- Nem tudom, Emmi kisasszony, - mondtam sok szomorkodással. - Édesanyám akarná,
                    hanemhát sok pénz kéne ahhoz...</p>
				<p>Hozzámhajolt, megsimogatott:</p>
				<p>- Majd csak kicsináljuk valahogy. Bandikával fogtok együttlakni. Te segitesz neki
                    a tanulásban s mi majd megfizetjük mamámmal a tandijadat. De ne szólj róla
                    senkinek, hogy meg ne tudja az apám.</p>
				<p>- Hallgatni fogok, Emmi kisasszony, - s a nagy hálától könnyek szorultak a
                    szemembe.</p>
				<p>Nem vette észre, mert apró levelet huzott ki a köténye zsebéből s nagy
                    figyelemmel belemerült. Váratlanul nesz hallatszott a konyha felől, mire a
                    levelet sietve dugta el. Még mindig nem nézett föl:</p>
				<p>- Egy hónap mulva megint kijárok festeni a határba. Velem jössz, ugye, most
                    is?</p>
				<p>- Mindig a kisasszonnyal megyek. Az a festő-urfi is itt lesz?</p>
				<p>Még most sem nézett föl:</p>
				<p>- Itt lesz...</p>
				<p>- Rokona az az urfi Emmi kisasszonynak? - érdeklődtem ügyetlenül.</p>
				<p>- Igen távolról, Jánoska... Igen távolról...</p>
				<p>Gonosz csepp mosoly villant meg a szájánál s rámnézett. Meglátta, hogy könnyes a
                    szemem. Fölémhajolt, átölelt:</p>
				<p>- Valahogy csak lesz azért, Jánoska. Nem fogok megfeledkezni rólad... Állj csak
                    föl egy kicsit...</p>
				<p>Felálltam. Alig voltam nagyobb, mint ő ülve. Magáhozvont:</p>
				<p>- Ugye, szeretsz?</p>
				<p>- Szeretem, Emmi kisasszony, - feleltem zavartan. Mert nagy forróság öntött
                    el.</p>
				<p>A szememet vizsgálgatta:</p>
				<p>- Ugye, még akkor is szeretni fogsz, ha... ha én véletlenül igen hamar...
                    elhagynám... Ha elmennék...</p>
				<p>Nem értettem, mit akar. Akadoztam:</p>
				<p>- Mindig szeretni fogom...</p>
				<p>Megcsókolt. Fejem az apró mellére csuszott, elszédültem... Amikor eleresztett,
                    botorkálva mentem ki a verandából. Nem néztem vissza többet.</p>
				<p>E napokban lomha nyugalom terpeszkedett a táj fölött, az éjszakák mennyboltja
                    pedig titokzatos magasságba nyult s félszemmel hunyorgattak a csillagok. A
                    főkozák napok óta eltünt s a kozákok sem jelentkeztek a legutóbbi szombaton.
                    Késő estéken lilaködök szálltak a Laborc és az Ondava távoli vize felől, a
                    csürök és magtárak magas kőfalai szőkén derengtek a házunk ablakáig. A holdvilág
                    leesett a lapály szélén.</p>
				<p>E nyomasztó napokban váratlanul valami olyan történt, amihez-foghatót még a
                    legvénebb falusiak sem értek meg. Először susogva mertek csak beszélni róla, ám
                    két-három nap multával már a félelem és csodálat keverékével bámulták apai
                    nagyapám kegyetlen bátorságát.</p>
				<p>Az történt, hogy a főkozák a halállal verekedett egy éjszakán. Legalább félóráig
                    egyfolytában.</p>
				<p>A valóságos, tulvilági halállal!</p>
				<p>Nagy, igen nagy dolog volt ez... Nem tudok mosolyogni rajta, inkább sok szánalom
                    és nagy meghatottság fog el, hogy a nagyapám eme vakmerő elszántságáról
                    emlékezem. A dologban akkor sem láttunk tisztán, ma pedig legendák
                    ködszerüségéből rémlik csak föl nekem a halálnak és a nagyapámnak e riasztó
                    birkózása. A főkozák összes tettei között ez volt a legnagyobb cselekedet.
                    Akkortájt a környékben hetekszámra ez maradt a legkiemelkedőbb esemény.</p>
				<p>De hadd kezdem a legelején!</p>
				<p>Történt, hogy egy vasárnap éjszakán nem tudott aludni a nagyanyám, a főkozák
                    felesége. Ott álmatlankodott a hátulsó-házban s minden föltevés szerint a
                    főkozák sanyaru dolgain jártatta fáradt eszét. Lehetett már éjfél körül, amikor
                    meghallotta, hogy a lovak igen nyugtalankodnak az istállóban, sőt az egyik ló
                    mintha föl is nyeritett volna egyszer-egyszer. Pedig az istálló egészen hátul
                    volt, a hosszu udvar legvégében, mely mögött a mi kis gyümölcsösünk következett
                    s mindjárt amellett a grófi kert magas sövénye huzódott el.</p>
				<p>Mivel vasárnap-éjszaka volt, rögtön gondolta a nagyanyám, hogy a kocsislegényke
                    este a faluba ment ki, a jányok közé s biztosan elkeveredhetett valahol. Ismét
                    lónyeritést hallott... Erre már felült az ágyban s nem minden szorongás nélkül
                    kapott magára valami szoknyát, mert tudta, hogy koronkint kisértet jár az
                    istállóba. A kocsislegénykét nem-egyszer nyomkodta valami álmában, különösen ha
                    sok paszulyt ett vacsorára s emiatt a legény egy idő óta már csak baltával mert
                    lefeküdni a jászol elé.</p>
				<p>Odakint mélycsöndü éjszaka volt, olyan szőkén-lengő, mert a holdvilág még nem
                    jött fel Kapos felől. Nagyanyám kinézett az ablakon: senkit sem látott odakint.
                    De hallotta harmadszor is, hogy a lovak kaparnak az istállóban. Erre
                    lábujjhegyen bement az első-házba és suttogva kezdte költögetni a főkozákot, ki
                    a kemencepadka alatt fürészelt a gubán:</p>
				<p>- Mihály te... Mihály...</p>
				<p>Az öreg felhorkant:</p>
				<p>- Mi az?</p>
				<p>- Valaki jár az istállóba, - susogta a nagyanyám. - Az egyik ló nyerit, a többi
                    meg kapar a lábával...</p>
				<p>A suttogásra én is felébredtem s hallottam, amint maga elé dörmögött az öreg:</p>
				<p>- Biztosan jányozik valahun az a taknyos... Holnap majd adok neki vagy hármat...
                    No, menj csak vissza, oszt feküdj le magadnak...</p>
				<p>Nagyanyám visszasurrant a hátulsó-házba, az öreg pedig kilépett a pitvarból.
                    Gatyában, mezitláb, puszta kézzel.</p>
				<p>Én nagy félelmek közt aludtam el. Mert tudtam, hogy tulvilági lények ijesztgetnek
                    az istállóban.</p>
				<p>Elaludtam... Amire pedig felnyitottam volna a szememet, már besütött a nap s a
                    főkozákot éppenakkor hozták be az udvar felől többen. Támolyogva jött. A feje
                    már be volt pólyálva, vérfutások a szeme zacskói körül s alig huzta a lábát.
                    Pikor András, meg a nagyanyám támogatta kétfelől.</p>
				<p>Negyedórával előbb akadtak rá a grófi kert sövénye alatt. Ott nyöszörgött nagy
                    bajában.</p>
				<p>Ahogy behozták, lefektették az ágyamba. A főkozák a hasára feküdt s nagyanyám
                    kenni kezdte a lapockáit, meg a hátát. Nyögött az öreg, mert igen
                    összepocsékolták valahol. Pikor András az ágy fejénél álldogált s az öreget
                    nyaggatta. Az meg csak integetett, hogy majd később, most igen odavan.</p>
				<p>Délfelé aztán beszélni kezdett akadozva:</p>
				<p>- A halállal verekedtem, Andriskám... A halállal... Ugy odamázolt, hogy majd
                    szétmásztam, hajaj... De én is lekentem neki egypárat...</p>
				<p>A dolog igy történt:</p>
				<p>A főkozák az istállóig lopakodott lábujjhegyen, de a legényt nem találta odabent.
                    Nyitva volt az ajtó s a lovak nagy nyughatatlanságban, mert az egyik ló
                    eloldódzott, ide-odabotorkált a setétben s utoljára enni kezdte a kucikból a
                    répát.</p>
				<p>Az öreg visszakötözte a lovat s már ekkor is méregben volt a kocsislegény miatt,
                    hogy hol botorkálhat éjfél után a szemtelen? Aztán megállt az ajtóban, két kezét
                    nekifeszitve a két félfának - igy ni! - s kinézett az éjszakába. A lapály távol
                    karimáján akkor bujt föl csonka arcával a holdvilág s kisérteti fényt árasztott
                    szét a tájon. Csend volt, a levél se mozdult. Setéten hallgatóztak a grófi kert
                    fái, egy kutya sem ugatott s a csillagok bágyadt szemmel vándoroltak mennyei
                    utjaikon. E csillagok forgását nézte jódarabig a főkozák s eltünődött rajtuk
                    mélységesen. Már-már arragondolt, hogy visszamegyen a házba, amikor különös
                    neszt hallott a gróf kertje irányából.</p>
				<p>Odanézett...</p>
				<p>Hát valami hosszu fehérséget lát, amint átlép a magas sövényen.</p>
				<p>Odanézett mégegyszer...</p>
				<p>Hát csak látja, hogy vagy másfélöles, szüzmeztelen-csupasz állapotu ember jön
                    errefelé. Lába alatt döng a gyümölcsös és csak neki az istállónak.</p>
				<p>Mindjárt tudta a főkozák, hogy csak a halál lehet.</p>
				<p>Más ember bizonyára szörnyethalt volna ott helyben. Nem ugy a nagyapám! A
                    gondolatra, hogy éppen az ő istállójába mászkálgat a halál s emiatt nem tud
                    rendes kocsist kapni, olyan méreg fortyogott benne, hogy majd megfult a torka.
                    Nyakán pedig csaknem kirepedtek az erei. S ezzel a reszkető méreggel elibement a
                    halálnak, hogy elbánik vele.</p>
				<p>Elibement. A féluton megnyálazta a tenyereit.</p>
				<p>A halál jött széles talpaival. Egy-szőr volt a melle. Már csak két lépésre
                    lehettek egymástól. Az öreg mégegyszer nyálazott és fujt. A halál is fujt.</p>
				<p>Akkor összementek.</p>
				<p>A főkozák alig ért a pupjáig a halálnak s nagy erővel átszoritotta csipőben. A
                    halál megkapta őt gatyaráncnál.</p>
				<p>Elkezdődött!</p>
				<p>Az öreg megemelte a halált a feje fölé s levágta a kert porhanyós részébe. Fujtak
                    vagy kettőt, de nem eresztették egymást. Nekidurálkodott a főkozák, emelt egyet
                    a halálon s ugy csapta le, hogy bokáig esett a felturt kertbe. Akkor a halál,
                    ugyanugy. Már nem földhöz, hanem földbe verdesték egymást, összecsimpaszkodtak,
                    kerülköztek, dobogtak a lábaikkal s fujtak, mint a veszett bikák. A főkozák
                    káromkodott már, a halál lihegett. Csönd volt a tájék, halott a falu, csak ők
                    ketten emelgették, dütötték és vagdosták egymást. Köröskörül felturták már a
                    kertet. A főkozák izzadt, mint egy kutya, a halálról ömlött a veriték. Olyan
                    verekedés nem volt még, mióta a világ!... A halál egy óvatlan pillanatban
                    hónaljánál ragadta meg az öreget s elhajitotta maga fölött. Az öreg átkalimpált
                    a levegőn s olyat esett, hogy megreccsent valami a derekában. Ám tudta
                    mindjárt, hogy ez az utolsó órája néki, ha most hagyja magát. Felnyögött nagy
                    kinjában, de felszökött megint. Felszökött, nekiszaladt a halálnak, átkarolta,
                    mint a buzászsákot, felcsapta a magosba s ugy vágta vissza, hogy lábszárig
                    mélyedt a földbe. Felhorkant a halál, fujt és nyöszörgött, de kivergődött
                    valamikép s megint össze a főkozákkal, aki alig ért a pupjáig... Reszketett a
                    lábuk, ropogott a nyakuk s a kert, meg az udvar dörgött talpaik nagy
                    erőfeszitésétől...</p>
				<p>De csak most kezdődött még, ami kezdődött!</p>
				<p>Már ugy össze voltak csimpaszkodva, hogy nem lehetett tudni, ki egyik, ki másik.
                    Ekkor kezdődtek az igazi csapkodások! Már a gróf kertje is dörgött,
                    körülszántották az egész gyümölcsöst, letört alattuk három fiatal körtefa s ugy
                    döngették egymást a földbe, hogy csaknem szétfreccsent a bokájuk. A főkozáknak
                    mellén, combján, füle alatt lement a bőre, a halál pedig több helyen csurgott a
                    vértől, mert karmolni kezdte az öreg. A főkozák halántéka kiduzzadt s mivel
                    érezte, hogy fogytán benne az erő, elengedte a halált, hátrált vagy kettőt,
                    akkor nekifutott, fejjel a hasának, hogy felöklelje. Felböffent a halál,
                    odakapott a gyomrához, már-már hányni kezdett és csak tántorgott... Látván ezt a
                    főkozák, megfeszitette utolsó erejét, nekifutott mégegyszer, hogy lábast ad a
                    halálnak s eldültében mellbesujtja. Nekiment, csontöklével belevágott... Hej,
                    hogy dörgött a kert, hogy csörögtek az istálló ablakai!... Ám talpon volt a
                    halál is. Visszasujtott az öregre, hogy szikrák sisteregtek a szeme körül s
                    mielőtt fel tudott volna lélekzeni, a halál megmarkolta a gatyája fenekinél,
                    fölemelte, összerázta a levegőben s mialatt a főkozák elvesztette az eszméletét,
                    a halál megforgatta a feje fölött s egyet lóbálván rajta, messzire hajitotta. Az
                    öreg kalimpálva zúgott át a levegőn s nagy reccsenéssel esett össze a grófi
                    kert sövénye alatt. Ott találtak rá reggel, testben-lélekben összetörve.</p>
				<p>Igy folyt le a csunya verekedés!</p>
				<p>Nagyanyám zsirral kenegette a főkozák hátát. Először nyöszörgött a kegyetlen
                    ember, mert tenyérnyi foltok voltak a hátán. De ahogy magához jött valamit, a
                    pipáját kérte. S rágyujtván, félkönyökre hajolva gondolkodott maga elé...</p>
				<p>Pikor András, miután végighallgatta a szörnyü birkózás részleteit, komolyan
                    ingatta a fejét:</p>
				<p>- A halállal kikezdeni!... Ilyet is csak te tehetsz, Mihály...</p>
				<p>- Jól megfenekeltük egymást, Adriskám, ezt mán nem tagadhatom, - bólongott a
                    főkozák. - Dehát énvelem nem lehet packázni, testvér...</p>
				<p>Pipákolt, nyöszörgött.</p>
				<p>Másnap reggel bezörgetett anyai nagyapám is:</p>
				<p>- Dicsértessék a Jézus Krisztus!</p>
				<p>- Szervusz, - üdvözölte a főkozák.</p>
				<p>Anyai nagyapám leült az ágy mellé, mert a főkozák bedrótozott fejjel feküdt még.
                    Jámbor szóval kezdte most is:</p>
				<p>- Hallom, hogy valami éjjeli verekedésed volt. Azt beszélik, a halál állt az
                    utadba.</p>
				<p>- Az hát! - könyökölt fel a főkozák. - Jól farbatoszitottam párszor.</p>
				<p>Hogy im beszélgettek volna, anyai nagyapám azt mondta egyszer:</p>
				<p>- Igazság szerint azért gyöttem én, Mihály, hogy a lelkedre beszéljek. Egyezzetek
                    meg a kasznár urral...</p>
				<p>- Hogy gondolod te azt, György? - nézett rá megütközve a főkozák.</p>
				<p>Nagyapám sok nyugalom közt folytatta:</p>
				<p>- Ugy gondolom, Mihály, hogy nem érdemes. Ládd, per alatt vagytok s ne felejtsük
                    el, hogy az urnak hamarabb szokott igazsága lenni, mint a magunkfajta
                    embernek.</p>
				<p>- Attul én nem félek, - rázta fejét a rekedt öreg. - Majd mink elbánunk
                    mindenkivel... Nem értesz te ahhoz, György.</p>
				<p>De anyai nagyapám nem hagyta annyiba. Érett meggondolással beszélt tovább a
                    főkozákhoz, hogy Brugós kasznár hihetőleg nem huzódoznék már holmi egyezségtől,
                    amint azt szavaiból kivette.</p>
				<p>- Én, - folytatta szeliden, - többször kértem már a kasznár urat, hogy engedjen
                    meg néktek...</p>
				<p>A főkozák felhorkant:</p>
				<p>- Mit megengedni? Kinek megengedni? Ejej, György, mit vered az orrod a mások
                    dolgaiba?</p>
				<p>Hanem anyai nagyapám még akkor sem állt föl, hogy elmenjen talán. És szerencsére.
                    Mert hosszu rábeszélésre engedni kezdett a főkozák. Nagyapám igy végezte:</p>
				<p>- Hidd meg, Mihály, nincs szebb az egyetértésnél. Olyan kurta az életünk, minek
                    torzsalkodnánk benne? Tereld össze az embereidet s terjeszd elő nekik.</p>
				<p>A főkozák sok gunnyal mosolygott:</p>
				<p>- Ejej, György, hát igy ösmersz te engemet? Mi az, hogy tereljem össze a
                    kozákokat!? Hát ki vagyok én!? Mi vagyok én!? A markomba tartom őköt mind! Én
                    szerzek minden munkát, én adom a tanácsokat, én parancsolok itten! - s
                    fölnevetett. - Nem olyan fábul faragtak engemet, György!</p>
				<p>S nagy fölénnyel mosolygott tovább. Amikor később elbúcsuzott tőle a nagyapám,
                    abban állapodtak meg, hogy a főkozák alkalomadtán fölkeresi Brugóst, ám addig is
                    meghányja magában a részleteket.</p>
				<p>Valamivel azután Paczal Jóska lépett be. Száratlan csizmája darát kért, a feje
                    hegyére karimátlan szalmakalap volt felhajitva. Magatartásából sok fölény
                    sugárzott.</p>
				<p>- Hát te hol csavarogtál megint? - ripakodott rá az öreg.</p>
				<p>- A nagyvilágba, mint rendesen...</p>
				<p>S nekidülvén a kemencének, átvetett lábbal folytatta:</p>
				<p>- Azóta bejártam az összes kozákokat. Majd elájultak, amikor megtudták, hogy
                    fojtogatózott Miska bácsi a halállal. Még hazudtam is hozzá egy csomót.</p>
				<p>Az öreg horgadt fejjel nézte a keselylábu csavargót. Annyit kérdezett aztán:</p>
				<p>- Oszt mikor gyönnek?</p>
				<p>- Jövő szombatra mind itthon lesznek. Addigra is jobb egésséget kivánnak Miska
                    bácsinak.</p>
				<p>- Ugy... ugy... - bólongott az öreg. Mert a gondolataival mintha egészen másutt
                    kalandozott volna.</p>
				<p>Hallgattak. Paczal Jóska valami szivarvéget tolt hátulsó fogára. Akkor igy
                    kezdte:</p>
				<p>- Miska bácsi?</p>
				<p>- No! - rezzent fel az öreg.</p>
				<p>- Mondanék én valamit, de csak négyszemközt, - és reámnézett.</p>
				<p>- Az onokám előtt beszélhetsz, az mán meg van tanitva. Hát mi az?</p>
				<p>A csavargó vakart az állán:</p>
				<p>- Azt hiszem én, Miska bácsi, hogy akkor éccaka nem a halál rázta ugy össze
                    magát. Ne tessék ugy rámnézni, nekem is van eszem. Az a disznó Brugós bérelt fel
                    valakit, hogy ropogtassa meg Miska bácsit. Tessék elhinni...</p>
				<p>A főkozák maga elé bámult. Hosszu, igen hosszu ideig. Ahogy megszólalt, alig
                    ismertem a hangjára:</p>
				<p>- Buta vagy, hát világolsz. Akivel én csatáztam, szüzmeztelen-csupaszon gyött
                    rám, oszt volt ugy másfélöl... Hallgass itt nekem, - rikácsolt föl, - mert
                    kihajintalak! Velem nem szokott akárki szembeszállni! Ne pofázz!</p>
				<p>Paczal Jóska vállat vont.</p>
				<p>Jött-jött az este: messziről kolompszó szállt. A főkozák felriadt s apró szemeit
                    a mezitlábasra függesztette:</p>
				<p>- Kész vagy?</p>
				<p>Paczal Jóska értette mindjárt, miről van szó, közömbösen felelt:</p>
				<p>- Az attul függ, hogy mitül...</p>
				<p>- Hogy értsem ezt? - fortyant fel az öreg.</p>
				<p>- Az attul függ, - ismételte Jóska, - hogy mikor látom a fizetséget. Ősztül
                    igérik.</p>
				<p>Hej, erre kiáltott csak az öreg:</p>
				<p>- Takarodjál innét, mert mingyárt összepofozlak, ha fel tanálok kelni az ágybul!
                    Cudar piszokja! Hát az én szavam semmi? Oszt ki fal mindig a házamba?</p>
				<p>Paczal Jóska hebegni próbált, hogy ő nem ugy gondolta, de az öreg az ajtóra
                    mutatott:</p>
				<p>- Azonnal ki! Majd akkor gyer, ha hijni foglak! Kotródjál!</p>
				<p>Egyedül maradt a főkozák s indulatosan forgott az ágyban. Ez a felindultsága
                    azonban érthető volt: Paczal Jóska először kétkedni próbált a halál valóságos
                    mivoltában s később - elég szemtelenül - fizetséget emlegetett. A főkozák fel
                    volt bőszülve, de fokonkint csillapult. És vacsora után, amikor elpihent a ház,
                    sürün sóhajtozott az öreg. Gondoltam mindjárt, hogy alighanem a másik nagyapám
                    ajánlatán jártatja csüggedt eszét.</p>
				<p>Miről is volt szó igazság szerint? Brugós felmondta a nézpesti rétség bérletét s
                    mivel a kozákok fittyet hánytak a felmondásra, perre került a dolog. Azóta véres
                    terveket kovácsolt a főkozák... Hiszen ha elesnek a bérlettől, mit is kezdtek
                    volna alapjában? A rétségen legeltek huszonegy esztendő óta a falubeli gazdák
                    lovai, a kozákok kevés jószága s a főkozáknak valami hat-hét remondája. A
                    csikóslegények a kozákok fiaiból kerültek ki fölváltva s az indulatos öreg volt
                    a főszámadójuk, mint minden egyéb közös vállalkozásban. Hiszen a bérlet nélkül
                    is csak eltengődtek volna a kozákok, mert vállalkoztak mindenre, szegények. De
                    ők ugy érezték, hogy mégis ez a legelőbérlet az alapja minden vackolódó
                    életüknek és ha elesnek tőle: mintha a világ csuszna ki alóluk. S érezték a
                    kozákok, hogy a kasznár csak hatalmafitogtatásból huzott velük ujjat: nem
                    nézheti, hogy nélküle, sőt ellenére is elboldogulnak valahogy. S a kasznárnak ez
                    a tisztátalan szándéka bőszitette föl annyira valamennyiöket. A főkozák pedig
                    köpött, ha csak a nevét hallotta.</p>
				<p>És most mégis azon gyötrődött az öreg, hogy emberei távollétében fel fogja
                    keresni a kasznárt.</p>
				<p>... Valami öt nap mult el ettőlfogva. Egy délután, ozsonna-felé, a kastélynak
                    tartottam, mint rendesen.</p>
				<p>Hangos szóváltás ütött meg a veranda irányából. Mintha a főkozák kiabált volna.
                    Közbe meg mintha a kasznár fenyegette volna az öreget.</p>
				<p>Egy forduló mögül előbukkant a kastély eleje, összeszorult a torkom, amit
                    láttam.</p>
				<p>A főkozák a veranda feljárója előtt állt, botjára dülve, bepólyált fejjel.
                    Keselyünyaka lángolt a verességtől. Orditott...</p>
				<p>A veranda felső lépcsőfokán Brugós hadonászott. Szeme az arcába dagadt, bajusza
                    rángott, mialatt rikácsolt:</p>
				<p>- Kuss, paraszt!</p>
				<p>A főkozák kalapács-öklei reszkettek a bot végén. Megrázta a fejét:</p>
				<p>- Paraszt, aki mondja!</p>
				<p>A kasznár levegő után kapkodott, hörögve:</p>
				<p>- Piszok fráter!</p>
				<p>- Piszok, aki mondja! - orditott a főkozák. - Istenit az ilyen uraknak!</p>
				<p>Vérbenforgó szemmel kapta félre a fejét. Talán, hogy meg ne fulladjon a méregtől.
                    Észrevett.</p>
				<p>Észrevett, megmarkolta a botot:</p>
				<p>- Pusztulj haza, te fattyu! Szétrepesztelek, ha mégeccer idegyösz nyalakodni!</p>
				<p>Már mellettem fujt. Megkapott, fellökött. Aztán megfordult a veranda felé
                    ököllel:</p>
				<p>- Majd számolunk még!</p>
				<p>Brugóst a guta kerülgette. Én lábujjhegyen futottam hazafelé, a főkozák a
                    nyomomban. Előrehajolva sietett a kerti utacskán s csunyán káromkodott. Botját
                    maga után huzta a földön.</p>
			</div>
			<div type="chapter">
				<head>VI.</head>
				<p>Nehány nappal ezután, egy szombat estén, szekerek zakatolása hallatszott a távoli
                    országutról. Mintha sok-sok fuvaros vágtatott volna sorjában a falu felé s
                    harsány énekszó verte át a zörgő zakatolást.</p>
				<p>A kozákok közeledtek ottan.</p>
				<p>Ugy volt, hogy most, a mezei munkák égő idején őszig felhagynak az idegenben
                    lefolytatott vállalkozásokkal. Mint minden esztendőben ilyentájt.</p>
				<p>Tavaly még a grófi földeken arattak nagyserényen, miután Brugóssal sok huzalkodás
                    után kiegyeztek valahogy. Az idén azonban nem lehetett tudni, hogy-s-mint
                    alakulnak ki a dolgok?</p>
				<p>A kozákok végleg megjöttek tehát a különböző világtájak felől, de egyelőre nem
                    mutatkoztak sem a házunkban, sem egyebütt. A főkozák is elrejtezett napok óta.
                    Nagyanyám sejtette csupán, hogy a nézpesti rétségen táborozhat valahol. Paczal
                    Jóska is ha előbukkant itt-ott. Egyszer a templom-dombnál hasalt a gyepen s
                    unalmában legyet vagy kabócát fogdosott. Máskor nekidütötte hátát egy fa
                    derekának, bakanadrágos szük lábait átvetette egymáson s miközben a gazdasági
                    udvart vette szemügyre jó messziről, pipákolt a száratlan pipán, köpködvén
                    hozzá serényen, avagy összehuzott szemmel pislogott a kastély piroscserepes
                    tornya felé. Mintha csak terepszemlét tartott volna.</p>
				<p>A cselédudvar mögött, a kert hátában hetek óta készült a csürtető, nagybátyám
                    vezényletével. Tompa kopácsolás, vig énekszó hallatszott onnanfelől. Olykor
                    nagyapám is feltünt a tetőn, szekercét fogott s személyesen vezette az
                    épitkezést. Szakértő szeme itt is, ott is valami hibát fedezett föl s egy-két
                    szóval utasitást adott a legényeknek. Azok meghallgatták tisztelettel,
                    kopácsolni kezdtek odafönt s rázenditettek valami csinos dalra.</p>
				<p>Alkonyatidőben Brugósnak is szokása volt megjelenni a csür alatt. Olyankor
                    nagyapám leszállt s attólfogva hosszan járkálgattak az udvar valamelyik
                    sarkában, hátul összefogott kézzel. Brugós rendszerint azzal vált el:</p>
				<p>- Jól van, Balogh. Tegye, ahogy jobbnak látja.</p>
				<p>Paczal Jóska azonban szemet szurt a kasznárnak is, amint távolabb, a széles
                    udvarral szemközt álldogált s egy-egy fának támasztván lomha vállait, órákon át
                    figyelgetett a csür irányába. Mint valami előőrs. A kasznár - ugy messziről -
                    farkasszemet nézett vele egy darabig s amikor ráunt, bosszusan szólt oda a
                    nagyapámnak:</p>
				<p>- Ezt a lingárt fel kellene jelenteni a csendőröknél. Nem töri jóba a fejét.</p>
				<p>- Ártatlan fickó, - nyugtatta meg a nagyapám. - Sokat világol a szájával, oszt
                    lajhárkodik. Dologra meg ugyse lehet fogni, tekintetes ur...</p>
				<p>Paczal Jóska e napokban feltünő sokat lőgérezett a kert, meg az udvar tájékán.
                    Egyszer megleptem, amint a pázsiton heverészett, hanyatt s ingét kihuzván,
                    csupasz hasát süttette a napon. Megálltam a fejénél:</p>
				<p>- Mit csinál, Józsi bácsi?</p>
				<p>- Á, te vagy az! - és fölnézett. - A pupomat gyógyitom.</p>
				<p>- Talán a hasa fáj Józsi bácsinak?</p>
				<p>- Fáj az ördögöt! - és nevetett. - Csak flangérozok magamnak, mint az urak.
                    Csakhogy ők bolondok, nekem pedig eszem van. Mert az urak Szobráncra, meg más
                    fürdőkbe mennek, oszt hajigálják széjjel a pénzt. Én pedig itt henyélek
                    magamnak. Csak a pénz teszi a különbséget, öcsém, de attól eltekintve, egy a
                    természetünk. Ők se dolgoznak, én se.</p>
				<p>Gyufát kotort ki a mellényzsebéből s ugy fektében rágyujtott. És mialatt
                    szipákolt, azt kérdeztem tőle:</p>
				<p>- Mi csinálna Józsi bácsi, ha sok pénze volna?</p>
				<p>- Hogy mit csinálnék? - s ravasz mosoly villant el az orra alatt. - Hát először
                    is Brugóst lecsapnám béresnek, oszt azonkivül vennék vagy száz pakli
                    szüzdohányt, meg egy testhezálló szárat ebbe a pipába, ni! Pipáznék, nézném a
                    világot s nem gondolkoznék semmit...</p>
				<p>- Józsi bácsi nem szeret gondolkozni?</p>
				<p>Itt már felült, ugy csupasz hassal s szeme a távolba révedt:</p>
				<p>- Nem ám, öcsém, mert szamárság az, oszt nem tesz jót az agyvelőnek. Nagy buta
                    volt, aki kitanálta. Legjobb dolog, ha az ember pipázhat kedvire, ledül magának
                    valahol, elalszik kicsit, oszt az eget, meg a felhőket nézi és gondolkozik. De
                    ez a gondolkozás olyan, hogy nincs tőle gondom, hanem amit összeeszelek magamba,
                    mingyárt kifittyen a fejembül, megint más gondolat gyön, de azon se ölöm magamat
                    sokáig, hanem elképzelem, milyen jó henyélgetni, - s legyintett. - Oszt ezek a
                    gondolatok csak gyönnek-mennek, oszt elszállnak, mint a pipafüst s az ember feje
                    nem fáj tőlük. De azt te ugyse érted, öcsém, mert ehhez ész kell...</p>
				<p>Május volt már. S én a keskeny festőállványt hordozgattam a szép
                    kasznárkisasszony után. Mert egy délben csak betoppant a festő-urfi, aki már
                    tavaly is egész nyarat barangolt össze a határban. És Emmi kisasszony nem
                    hajtotta le többé a fejét, mint annyiszor azelőtt.</p>
				<p>Jókor-délután felgaloppoztam a kastélyba, hogy segitségére legyek a
                    kisasszonynak. Mert a főkozák halálnak-halálával tiltott el ugyan a kastélytól,
                    szerencsére azonban nem mutatkozott napok óta s igy nem tudhatta, hol ütöm el a
                    délutánjaimat.</p>
				<p>E nyárba-hajló délutánokon a festőurfi fejébecsapta fehérellenzős, kockás
                    sapkáját, fogára tette a kis fapipát s hónalja alá szoritotta festőkészségeit.
                    Én a kisasszony keskenyke állványát cipeltem dobogó örömmel. S megindultunk a
                    határba.</p>
				<p>Elől ügettem a térdig-lengő vetések közt, barázdák mentén, toronyirány. Utánam
                    Emmi kisasszony lengőkarimás szalmakalapjában, amelyet bársonyszalag fogott le
                    az édes álla alatt. Mögötte az urfi. Szótlanul távolodtunk a határban. Ők
                    ketten, ha váltottak is néha egy szót, nem igen hallottam, mert halkan
                    beszélgettek.</p>
				<p>Ha már messzemaradt a falu, az urfi kiválasztott valami alkalmas helyet. Egyszer
                    a pázsitnak egy sarkát, amely mögött törpefüzes szunyókált s annak határában
                    fehérben villogott a falu két ceruzahegyes tornya. Máskor a kerek halom előtt
                    rakodtunk le, a halmon egypár vén tölgy hallgatózott s azok mögött,
                    napijáróföldeket szóló távolságban, kék hegyek sávosodtak, de meseszerü kékben,
                    mint valami sóhajtás csak. És e kék hegyek vonalán tul, félig az ég aljára
                    kihajolva, izzó-fehérben szikráztak még távolabbi sovány hegyek gerincei. A
                    havasok voltak, a havasok!</p>
				<p>Leheveredtem a mély fübe s félkönyökön a kék mennyboltot, meg a kék hegyeket
                    nézegettem. Harsányzöld volt itt alant minden, tücskök elszánt kardala zengett a
                    vetésekben s dél felől a nézpesti rétség határfüzesei néztek reánk
                    szürkén-merengőn. A Medvec ingoványai mérges-zöldben álltak mozdulat nélkül s a
                    füzes, meg az ingoványok fölött délibáb vizei tükröztek szakadatlanul. Ebben a
                    csalóka vizben reszketett a ménes, a három kutágas pedig remegni és uszni
                    kezdett nagy-sebességgel. Ott kellett táboroznia valahol a főkozáknak.</p>
				<p>Az urfi, meg a kisasszony festegetett ezalatt.</p>
				<p>Az urfi azzal kezdte, hogy megállt az állványa előtt s jobbkezében maga elé
                    tartván az ecsetet, egyik szemét behunyva célozgatott maga elé. Mintha mértékre
                    vett volna valamit. Ezt a mozdulatot többször ismételte. Olykor átment Emmi
                    kisasszonyhoz, aki akkor már hajadonfőtt dolgozgatott, kicsit boglyas hajjal. De
                    igy még csinosabb volt talán.</p>
				<p>Az urfi odaállt a kisasszony mögé, jobbkezét megemelte s a kisasszony is
                    hasonlóképp tett az ecsetjével. Mindjárt gondoltam, hogy igy szokás tanulni a
                    festést. De mivel az urfi egész közel állt a leányhoz, hirtelen vállára ejtette
                    le a karját. Magához kapta, átölelte. A leány szabadkozni próbált:</p>
				<p>- A kezedre ütök, Géza...</p>
				<p>Kiszabaditotta magát, de nem neheztelt tulságosan. Mert az urfi megint csak
                    mögéje lopózott később s Emmi kisasszony nem tiltakozott előre, csak mikor már
                    megtörtént a baj. Egyszer-kétszer észrevette magát s mentegetőzve fordult felém.
                    De azért mosolygott:</p>
				<p>- Látod, Jánoska, igy legyen jóhiszemü az ember...</p>
				<p>Néha Bandi, az öccse is velünktartott. Olyankor fél-délutánokat elkószáltunk
                    madárfészek után. Egyszer elővettem:</p>
				<p>- Mondd mán, ki ez az urfi?</p>
				<p>- Hát rokonunk, - mondta a pajtás. - Édesapám a nagybátyja nekie. De édesapám nem
                    szereti, hogy Emmivel járkál.</p>
				<p>- Mért nem szereti?</p>
				<p>- Azért, mert müvész Pesten, mindig csak fest s édesapám a szemibe mondta
                    tegnapelőtt vacsoránál, hogy keressen valami jobb pályát...</p>
				<p>- S miért szól bele az édesapád az urfi dolgaiba?</p>
				<p>Bandi kerekretágult szemmel nézett rám s akkor nevetni kezdett. De annyira, hogy
                    a füben hengergőzött:</p>
				<p>- Hogy miért? Ajaj Istenem, milyen szamár vagy! Hát hogyne szólna bele, amikor
                    Géza bácsi el akarja venni Emmit. Hát azért mondta neki, te okos, hogy menjen
                    más pályára, no. Mertha nem, akkor nem adja hozzá. Érted?</p>
				<p>- Persze, hogy értem, - feleltem bosszusan, mert bántott, hogy nevet rajtam a
                    hékás. - Oszt Emmi kisasszony szereti az urfit?</p>
				<p>Bandi legyintett:</p>
				<p>- Épp ez a baj. Hát azért haragszik apa, hogy Emmi ne kódorogjon vele házon
                    kivül. Ma reggel odaszólt az öreg a mamának: még elcsavarja a fejét, de akkor
                    szétvágok köztetek!</p>
				<p>- Hogy az urfi csavarja el?</p>
				<p>- Hát persze!</p>
				<p>- Osztán hogy csavarja el?</p>
				<p>Bandi vállat vont, hogy azt ő sem tudja s igy nagy tájékozatlanságban maradtam. S
                    minél szelesebbnek láttam ettőlfogva a leányt, annál jobban sajnáltam.</p>
				<p>És nem is kisértem el többé a határba, csak egyetlenegyszer még. Hónapokon át nem
                    láttam azontul, mert eltünt egy éjszakán s kis cipője nyomát sem hagyta maga
                    után a kert zegzugos utacskáin.</p>
				<p>Ezen a legutolsó kirándulásunkon ugy megzavart Emmi kisasszony, hogy a puszta
                    emlékére ma is kiüt rajtam a forróság.</p>
				<p>De hadd kezdem az elején.</p>
				<p>Másnapra ezután megint a határban festegettek ők ketten, de ezen a délutánon csak
                    egymagam voltam velük. Az urfi a táj egy zugát választotta ki, a Helmec-patak
                    egy kanyarodójánál. Három sátoros-nyár susogott a közeli halomról, majd
                    pipacs-szőnyeg lángolt a füzöld vetésen s a falu két bádogtornya csillogott
                    messziről. Kápolnai nyugalom nyult el a határ fölött, melynek egyes pontjain
                    mozgó hangyák gyanánt serénykedtek az emberek. Tul a patakon gulya legelt s
                    kolompszó jött onnanátról. De ritkán és alig-alig hallhatón. Bús aranyszinben
                    fürödtek a halmok, a kerek ligetek s odébb az ingoványos. Csönd volt a
                    mindenségben, csönd. Még csak kukorékolás se jött errefelé sehonnan, amint ilyen
                    álmos délutánokon szokás. Dehát messze volt a falu, messze... És a falun,
                    halmokon, kerek ligeteken tul, a szemhatár szegélyén opálkékben szenderegtek a
                    hegyek s azok vállai fölül keszeghátu havasok villogtak a messzeségből...
                    Ott-állnak e havasok most is, de én már nem látom őket. Elvesztek előlem, mint
                    föl nem támasztható ifjuságommal a régi kedvem...</p>
				<p>A füben hevertem ezen az aranyfényü délutánon s annyi édes vágyakozással telt meg
                    a szivem, hogy csaknem sirva fakadtam. Az urfi, meg Emmi kisasszony valamivel
                    odébb pepecselgetett a vásznon. Nem igen hederitettem rájuk. Mert amióta
                    holtbizonyosra vált előttem, hogy Emmi az urfi után van oda, rosszulesett a
                    könnyü hütlensége. Egyszer-egyszer a leány csengő hangja ütött meg:</p>
				<p>- A kezedre ütök, Géza!</p>
				<p>Ilyenkor fájdalom fogott el. Mert a leány tiltakozásában árnyalata nem volt semmi
                    komolyabb neheztelésnek. Inkább incselkedve fenyegette az urfit.</p>
				<p>S amint fekszem a füben, egyszer-csak suhogni kezd egy-irányból a fü. Mintha
                    valaki közeledne felém.</p>
				<p>Fölhajlok: Emmi kisasszony jött a patak irányának. Magas volt a fü, zsombékos a
                    talaj. Óvatosan közeledett:</p>
				<p>- Hát te mit csinálsz itt, Jánoska? Egészen megfeledkeztél rólunk...</p>
				<p>- Az eget nézem, kisasszony, - és felálltam. - Meg a fákat, felhőket, a havas
                    hegyeket ott messze...</p>
				<p>Megállt a patak füzbokros partján: már nem figyelt rám. Maga elé tünődött
                    csöndeskén, aztán egy laposabb részen lelépegetett a csörgedező viz széléig.
                    Kalap nélkül állt ott, kicsit megbomlott hajjal. Szembenállt a nappal,
                    bronzfény bujdosott a megcsuszott hajában s lehunyta a szemét. S két karját
                    átkulcsolván karcsu nyakán, fölnézett a kék mindenségbe. És mialatt állt igy,
                    vékony bluzán kiütődött a két apró melle.</p>
				<p>Néztem őt, néztem.</p>
				<p>Hirtelen-csak leült a patak szélén, villámgyorsan kifüzte a félcipőit, lehuzta
                    sebesen a harisnyáit s megvillantak piciny bokái. Előreszökött, a vizbe állt s
                    megremegett. Aztán mosolyogva nézett föl reám:</p>
				<p>- Melegem van, Jánoska...</p>
				<p>Az állványok felől az urfi kiáltott valamit e pillanatban. A leány visszakiáltott
                    csengő hangján:</p>
				<p>- Ne próbálj idejönni, Géza, mert mezitláb vagyok! Akkor pedig kikapsz!</p>
				<p>Az urfi nem lehetett kiváncsi, mert cseppet sem igyekezett a kisasszony apró
                    lábai után. Én oldalt-álltam, a part meredekjén. Zsibbadozni éreztem a
                    fejemet...</p>
				<p>A leány előrelépett. Ott mélyebb volt a viz, megemelte szürkés szoknyáját. Nem
                    mert továbbmenni.</p>
				<p>Ott-álltam a meredeken, forróság öntött el.</p>
				<p>A leány ismét fölnézett reám. Aztán igy szólt:</p>
				<p>- Milyen mély a viz?</p>
				<p>Tudhatta pedig, mert le lehetett látni a patak fenekéig. De én nem gondoltam
                    akkor semmi csintalanságra. Csak néztem őt, néztem.</p>
				<p>- Milyen mély a viz? - kérdezte megint.</p>
				<p>- Alig térdenfelül, Emmi kisasszony, - s remegett a hangom. - Át akar menni?</p>
				<p>- Át, - és mosolygott. - De csak ugy, ha te mégy előttem.</p>
				<p>Felgyürtem a nadrágomat, térdenfelül. A vizbe ugrottam s megfogtam a keskeny,
                    forró kezét. És vezettem. De ugy, hogy nem néztem rá. Nem is láttam semmit.</p>
				<p>Még nem lehettünk a közepén, amikor megijedt:</p>
				<p>- Igy nem lehet, juj!... Forduljunk vissza...</p>
				<p>A szélen álltunk megint, szemközt. A viz körülfolyta kerek bokáit. Rámnézett:</p>
				<p>- Mosd le a lábamat, Jánoska... Jó?</p>
				<p>Már dévajkodott.</p>
				<p>Akkor már ott hajlongtam előtte s a lábát locsolgattam. A fejemre legyintett:</p>
				<p>- Jaj, te buksi, te! A kezeddel! Csak nem félsz talán?</p>
				<p>A bokájához nyultam. Megremegtem tőle. Nevetett:</p>
				<p>- De ügyesek vagytok, ti férfiak!</p>
				<p>Amikor azt mondta: »férfiak«, csöndeskén kacagott.</p>
				<p>Nagy forróság közt babrálgattam, ügyetlenkedtem körülötte. Mulathatott rajtam,
                    mert tovább-biztatott:</p>
				<p>- Feljebb is lehet, Jánoska... Nem foglak megharapni, - s kacagott megint
                    elfojtva, magában. - Meg aztán te a lovagom is voltál. Igaz-e?</p>
				<p>- Igaz, - motyogtam magam elé képtelen zavaromban.</p>
				<p>Mert észrevétlenül följebb emelte a szoknyáját. Nem tudtam már, mit csinálok:
                    élek-e, halok-e? Locsolgattam a kis lábát s egyszer csak éreztem, hogy a térde
                    körül babrálok. Ő pedig óvatosan, csalogatva játszott a szoknyájával. És aztán
                    az történt, hogy mikor az ujjaim odatévedtek a térde fölé, remegést éreztem
                    rajta is... A fejem szédült...</p>
				<p>- No, Jánoska, mi lesz? - szólt rám komolyan.</p>
				<p>Hebegtem:</p>
				<p>- Nem tudom... Nem tudom...</p>
				<p>- Haszontalan vagy! - s szigoruság volt a hangjában.</p>
				<p>Kettőt lépett hátra, a szárazra. Utánatámolyogtam. Kis szoknyáját még mindig ugy
                    tartotta, összefogva a térdei fölött. Haragos volt már, toppantott:</p>
				<p>- Csókold meg a térdemet!</p>
				<p>Eléjebuktam, átöleltem a térdeit. A fejem leesett abban a pillanatban.</p>
				<p>Nagyon megijedhetett, mert felkapott s a füre fektetett. Fölémhajolt:</p>
				<p>- Mi bajod, kisfiu?</p>
				<p>- Nem tudom, kisasszony, - nyöszörögtem. - Nem tudom... A fejem...</p>
				<p>Mellémült a füre, ölébevonta a fejemet, magához szoritott. Fejem ott feküdt az
                    apró, lihegő mellén. A szememet vizsgálgatta, simogatott, csókolt. Félt már,
                    ijedten sirdogált:</p>
				<p>- Istenem, mit csináltam...</p>
				<p>- Hagyjon békét, Emmi kisasszony, - könyörögtem neki.</p>
				<p>Elengedett, fölállt. Az urfi kiáltott felénk:</p>
				<p>- Mit csinálsz olyan sokáig?</p>
				<p>A leány akkor már a harisnyáját huzta kapkodva. Jókedvüen kiáltott vissza:</p>
				<p>- Mindjárt megyek, urficska! Ne féljék, megvagyok! Pedig majdnem bekapott egy
                    nagy potyka! Juj!</p>
				<p>S tetette a didergést. Ez a csintalankodása már erőszakolt volt, mert közben
                    aggodalmas szemmel fürkészgetett. Ahogy készen lett, kézenfogott, ugy vezetett
                    magával. És amikor, félóra mulva, hazafelé igyekeztünk a vetés barázdáján,
                    többször visszafordult hozzám anyáskodva. Mintha bántotta volna valami.
                    Jószivvel volt irántam, mint mindig:</p>
				<p>- Te is el fogsz majd felejteni, Jánoska...</p>
				<p>- Soha, Emmi kisasszony, - mondtam neki, de már nem a régi bizalommal.</p>
				<p>Évekig nem tudtam megérteni, mit akart velem a leány ezen a délutánon? A
                    vakmerősége ijesztett el, mert addig gondolatban sem tett volna soha ilyet. Ma
                    már sejtek itt-ott némi összefüggést az után, amit az erre következett második
                    éjszakán követett el... Emmi kisasszony azon a patakparti délutánon már nem volt
                    egészen magánál.</p>
				<p>Erre a délutánra egyébként csak ugy ágaskodtak az események. Azokban a napokban
                    annyira össze voltunk zavarodva valamennyien, hogy amire Emmi kisasszonyra is rá
                    tudtam volna eszmélni, már eltünt hazulról. És az egész nyáron át hiába siratta
                    az édesanyja.</p>
				<p>Forró és véres három nap következett erre a patakparti jelenetre.</p>
				<p>... Már esthomály terült el a grófi kert fái között, mire hazaértünk. A veranda
                    előtt leraktam a cókmókot s köszönés nélkül igyekeztem hazafelé. A kert hátában
                    surrantam el s ugy rémlett akkor, mintha a gazdasági udvar mögött, meg a kert
                    homályos pontjain vasvillás emberek leselkednének valakire. Egyszer mintha
                    Brugóst is láttam volna a kerités mögött settengeni, mialatt aggódó szemmel
                    tekintgetett szét.</p>
				<p>Odahaza jókor fektetett le a nagyanyám, az első-házba. A főkozák még mindig nem
                    mutatkozott. De éjjel arra riadtam, hogy a szobában jár föl és le. Néha megállt
                    összefont karral az apró ablak előtt s hátraszegve fejét, hosszan nézett kifelé
                    a nyári éjszakába. Nagy indulatok emészthették, mert keselyünyaka lángolt a
                    verességtől... Ez is elmult. Még vagy háromszor ébredtem föl s a főkozák még
                    egyre az indulataival viaskodott. A keskeny ablakra rálehelt már a pirkadat
                    hideg szine s az öreg még egyre az ablak előtt álldogált, keresztberakott
                    karjaival.</p>
				<p>Amikor utoljára néztem föl az ágyból, a szobába besütött a nap s nagyanyám sok
                    ijedtség közt mondta el, hogy a főkozák a városba ment, mert ma mondja ki a biró
                    a döntő szót a Brugóssal való nagy perében. Nem vitt magával senkit. Személyesen
                    hajtotta a lovakat, mindössze a vén Pikor András kapaszkodott hozzá az
                    ülésbe.</p>
				<p>Nyughatatlanul telt el ez a nap. Déltájt Bandival akadtam össze a kert szélén, a
                    kis kápolna alatt. A pajtásom messziről integetett s mint ujságot mesélte, hogy
                    apja a városba utazott a per miatt. És sietve tette hozzá:</p>
				<p>- Géza bácsi is elment és nem jön vissza sohase...</p>
				<p>- Elment? - néztem rá elámulva. - Oszt mért ment el?</p>
				<p>Bandi elbeszélt ekkor mindent, töviről-hegyire. Hogy tegnap este nagy patália
                    volt a háznál. Vacsora vége felé fölhozta az apja, hogy holnap fog leszámolni a
                    főkozákkal, avval a piszokkal. Emmi kérlelni kezdte ekkor az öreget, hogy
                    bocsásson meg a nagyapámnak s az édesanyja is beleszólt, hogy abizony szép
                    cselekedet lenne tőle, mert alapjában tisztességtudó ember a főkozák, csak a
                    szegénység búsitja az istenadtát. Ám Brugós csak a fejét forgatta s amikor
                    tovább rimánkodtak neki, olyan dühbe esett, hogy csapkodni kezdett az asztalra.
                    Aztán rákiabált Emmire, hogy hallgasson, mert világszégyene, amit mivel, hogy
                    fiatalemberekkel kóborol a határban. Szót szó követett, Emmi sirva fakadt, az
                    urfi is közbelépett, amire odavágta neki az öreg, hogy ő a lányát csak
                    tisztességes emberhez adja...</p>
				<p>- Géza bácsi, - folytatta Bandi, - ma reggel kocsin ment ki az állomásra. Oszt
                    nem bucsuzott el senkitől. Még Emmi se ment utána az udvarra.</p>
				<p>Ez az ujság megzavart. És noha sok neheztelni-valóm lett volna Emmi kisasszonyra,
                    most fájt miatta a szivem. Nem is láttam őt ezen a napon, csak egy-két
                    másodpercre uzsonnatájt, mikor a kerten át siettem a gazdasági udvar felé.
                    Nagyanyám, a főkozákné, üzent általam másik nagyapámnak, hogy estére nézzen át
                    hozzánk okvetlenül, mert igen fél a következő éjszakától...</p>
				<p>Szorongva siettem át a kerten, amelyen már hosszu árnyékot fektettek le a fák. És
                    mialatt a kastély előtt csaptam keresztül, a veranda felső lépcsőfokán
                    pillanatra felbukkant Emmi kisasszony. Halovány volt, halovány. Köszöntem neki,
                    nem fogadta. Talán nem is látott meg. Galambszürke utazóruhában állt ott s
                    elnézett a tájék fölött...</p>
				<p>Egyszer visszanéztem még: nem láttam többet. Ujabb szorongással igyekeztem a
                    gazdasági udvarnak, ahol néhány napon belül készen kellett lennie a hatalmas
                    csürtetőnek.</p>
				<p>Hát amint kilépek a kertből, ijedt-zavaros kiáltozást hallok, éppen a csür felől.
                    Odanézek elhülő szivvel... Hát csak látom, hogy ugyanakkor szakad le nagy
                    recsegéssel a gerincgerenda, lassan fordul lefelé, zuhanás közben magával rántva
                    az uj tető felét... Ropog-dörög a csür, egyszerre por támad a tetőn, kiáltozás,
                    sikoltozás mindenfelé s amikor elszáll a füst, nagyapám egyedül áll odafent...
                    Meginog, már-már elesik, de hirtelen belekapaszkodik egy lécbe s kemény tartásba
                    vágja magát... A legények, köztük nagybátyám is, repülve rohannak föl a
                    létrán... Futok magam is arrafelé, eszem nélkül futok... Mire a tetőig lihegek
                    föl, hires ács-nagyapám ott-áll a legények karéjában, még mindig fogódzik a
                    lécbe s bal-halántékáról vékony érben szivárgál a vére... Ott csapta meg
                    oldalról a gerenda... Áll az öreg a középen, sárgult haja meglebben a homloka
                    fölött. De az arca mindig veszit a szinéből, sárgább már a hajánál is... Áll a
                    nagyapám odafent s kihunyó szemeit meghordozza mégegyszer a tájék fölött... A
                    gabonaföldeken, ahol harminc esztendő óta ő parancsolt béresnek-igásnak; a
                    távoli halmokon és erdőkön, melyek aranyfényben piroslottak ez alkonyatkor; s
                    nézett, sokáig nézett a csodás messzeségü kék hegyekre s a fehérszikrázásu
                    havasok palástjára... Nézett az öreg, nézett... A szája csendesen járt, mintha
                    magában beszélgetne... A legényei meg őt nézték nehéz szivvel. Először a
                    nagybátyám sirt fel:</p>
				<p>- Édesapám...</p>
				<p>Az öreg megrezzent, mintha nagy-nagy utról tért volna vissza. Minden
                    erőfeszitéssel kiegyenesitette magát, hogy szál-alakja messzire látszott a
                    legényei fölött. És akkor magához intette őket sorba. Mindegyiknek kezet
                    adott:</p>
				<p>- Jó segédeim voltatok, köszönöm nektek... Mindenkinek meggyön egyszer az
                    órája... Kérlek titeket, barátaim, néha emlékezzetek meg rólam...</p>
				<p>A legények könnyes arccal bucsuztak a gazdájuktól. Aztán levitték nagy-óvatosan.
                    Odalent a karja alá nyultak ketten, mert a nagybátyám sirva szaladt előre. Az
                    öreg észrevett, magához intett. Kövér könnyek potyogtak az arcomon. Fejemre
                    tette a kezét:</p>
				<p>- Minden elmulik egyszer, fiam, csak a becsület marad meg... Ne felejtsd el, amit
                    most mondtam neked, mert holnapra én meghalok...</p>
				<p>- Nagyapám, kedves nagyapám, - tördeltem a kezemet.</p>
				<p>Az öreg intett, hogy nyugodjak meg. S két legényétől támogatva, elindult utolsó
                    földi utján, hazafelé.</p>
				<p>Nagy sirás-rivás tört ki a házban. Nagyanyám, két nagynéném jajveszékelt,
                    összefutottak a szomszédok s mindnyájan siratni kezdték keservesen. Mert
                    szentéletü ember volt az anyai nagyapám, tehát nagy keserüség közt sajnálták
                    valamennyien. Nagybátyám szekérbe fogott, hogy az édesanyámért siessen, mások
                    másfelé szaladtak, hogy hirt vigyenek a hires ács váratlan
                    szerencsétlenségéről.</p>
				<p>Öregapus a kuckóban szundikált most is. És megemelvén fáradt szemhéjait, annyit
                    mondott:</p>
				<p>- Hej... haj...</p>
				<p>S visszacsukván szemhéjait, továbbszundikált.</p>
				<p>Egyszer-csak előkerült valahonnét az apám is. Nagy búval hallgatta végig a
                    részleteket s ő is szekérbe fogott. Azzal, hogy a negyedik faluba vágtat
                    orvosért.</p>
				<p>Nagyapám pedig feküdt a belső-szoba ágyán. Halántéka be volt kötve, de a kötésen
                    keresztül is átütött halaványan a vér. Feküdt-feküdt mozdulatlanul: arca, miként
                    a viaszk. A szemeit már nem emelte föl senkire.</p>
				<p>Mindig többen és többen jöttek a szegény emberek. Fonnyadt bajusszal állták tele
                    a szobát a férfiak s fejkendőjük csücskét rágcsálva piszmogtak az asszonyok. És
                    amikor már annyian lettek volna, hogy igen sokan szorultak ki a pitvarba, meg a
                    külső ajtó elé is, váratlanul csak belobbant másik nagyanyám, a főkozák
                    felesége. Zavart volt szegény, alig értették a szavát:</p>
				<p>- Meggyött a városbul, oszt elvesztette a pert... Istenem, mit fog most
                    csinálni!</p>
				<p>S jajszóra fakadt ő is a halállal vivódó nagyapám nyomorult sorsán. Ámbár őneki
                    volt elég oka a sirásra anélkül is.</p>
				<p>Késő estére megjött az orvos. Vagy félórát időzött odabent. Amikor kijött, a
                    tenyereivel jelezte, hogy minden hiába.</p>
				<p>Engemet aztán a főkozák szállására vitt át kisebbik nagynéném. Mert apai
                    nagyanyám nem mert hazamenni. Félt, hogy a főkozák valami rettenetes dolgot fog
                    kieszelni ezen az éjszakán.</p>
				<p>Nagynéném kezemnél fogva vitt át a grófi kerten, hogy hamarabb érhessünk haza.
                    Éjszaka volt már, halálos csendesség. Annyi minden ért e napon, hogy bódult
                    fejjel igyekeztem a nagynéném oldalán s azonfelül álmos is voltam. És a kert
                    egy-egy zuga előtt ugy tetszett, hogy vasvillás emberek állnak ott az
                    éjszakában. Borzongás futott végig, mert a főkozák és nagy haragja jutott
                    eszembe. A hold még nem jött fel, csak a csillagok ragyogtak hideg szemmel s
                    vándoroltak titokzatos mennyei pályájukon. Itt-ott sáppadt ködök emelkedtek a
                    kert valamelyik szögletéből... És rémüldözve láttam egyszer, hogy az egyik
                    utacskán a régi-régi kasznár kisértet-leánya suhan át nesz nélkül... Eltünik a
                    fák között, megint előbukkan távolabb... Hanem termetre, járásra éppenolyan
                    volt, mint Emmi kisasszony... Többször visszanézett a régi kastély felé...
                    Egyszer aztán végleg eltünt a kert legsürüjének, hol a Mária-kép áll... Elfult a
                    torkom s nem mertem szólni a nagynénémnek... Féltem, igen féltem...</p>
				<p>Hanem ami ezen az éjszakán következett még!</p>
				<p>Ahogy beléptünk volna az elsőházba, a küszöbnél visszarettentünk. Mert a szoba
                    közepén ott-állt a főkozák, csattanásig feszült képpel, félig maga elé bukva s
                    Paczal Jóskára orditozott esze nélkül. Paczal Jóska a kemencepadka előtt állt
                    keresztberakott karjaival, kihányt mellel. A vén Pikor az asztalra csapkodott,
                    Vajda György pedig nagy önérzettel dugta tenyerét a rézveretes tüszője mögé. A
                    rekedt füstben hirtelenül nem is láttunk mást, csak a Vajda György tüszőjét,
                    amint rézgombjai hályogosan villantak meg a füstben. A főkozák szétvetett
                    lábbal, kidagadt erekkel orditozott Paczal Jóskára:</p>
				<p>- Most pedig mars, ahogy megparancsoltam! Te mégy a kertek alól, én az udvar
                    felől! Istenit a piszkoknak! Oszt ha te-elibéd kerül először, üsd le, mint a
                    kutyát!</p>
				<p>Nagynéném visszahuzódott a hátulsó-házba. Lefeküdtünk aztán s összekuporodva,
                    dideregve hallgatóztunk kifelé.</p>
				<p>Nemsokára csönd lett. A három kozák, meg Paczal Jóska kilopózott a házból. A
                    keskeny ablakon kék-fényben sejlett be az éjszaka.</p>
				<p>Elaludtam a gyötrelemtől.</p>
				<p>De felriadtam egyszer, mert lárma hallatszott kivülről s lábaknak zürzavaros
                    dobogása. Féltem s a nénémet szólitottam. A néném azonban már nem volt a
                    szobában. Remegve futottam ki s megálltam a külső küszöbön.</p>
				<p>Elállt a lélekzetem, amit láttam!</p>
				<p>Az éjszaka szelid kékjében akkor riadt fel a falu. Balról, az urasági kert felől
                    fekete füst tolult az égnek: a fákon át vörösség recsegett. Tüzben imbolygott a
                    csürtető, amelyről estetájt haldokolva hozták le másik nagyapámat. A
                    félhomályban kiabáló csoportok rohantak el az utcán rudakkal, vedrekkel s
                    megborzasztott a dühödt orditásuk:</p>
				<p>- Tüz van! Tüz van!</p>
				<p>Lárma, csörömpölés verte fel a grófi kertet is. Kutyák vonitottak a kertek alatt
                    s a harangozók egyoldalba verték a két templom harangjait. Egyszerre féloldalba
                    csendült a harangláb is. Riasztóan recsegett a csür és akkor, amint tulvilági
                    félelmek közt az udvarunkon siklott át riadt tekintetem, a hosszu udvar
                    legvégében, az istállónkon is tul, a trágyadomb tetején a főkozákot pillantottam
                    meg... Maga elé görbülve állt ott, csőr-szerü orra élesen vált ki a tüz bibor
                    hátterében... Állt ott megátalkodva, haja előrebomlott s konokul figyelt a
                    messzeségbe, mint egy leselkedő keselyü... Állt moccanás nélkül a tüz repkedő
                    világában...</p>
				<p>Keserves könnyekre fakadtam. Mert tudtam már, hogy rossz vége lesz a főkozáknak.
                    A lárma, a kiáltozás, a harangok jajveszékelése nőttön-nőtt s egyszerre csak
                    messziről, a grófi kert tulsó vége táján, hol a szénakazlak álltak, egy másik
                    tüz vöröslött fel az égre... Szurokfeketén tört elő a füst s a füstön át véres
                    lángnyalábok hajladoztak már... Egyszerre két puskalövés csergett át a kazlak
                    irányából s tompa morajlás jött a lövések után...</p>
				<p>A főkozák ott-állt a trágyadomb tetején, mögötte a fák csucsáig csapdosott már a
                    tüz. De ő csak állt ott, mint egy átkozott. Gyönyörködött a pusztulásban.</p>
				<p>Sirdogálva lopóztam vissza a szobába s félig-dermedten szunyókáltam el.</p>
				<p>Jókor-reggel óvatosan kisurrantam a tornácra. A csür leéghetett már, mert csak
                    vékony füst szivárgott a fák sürüjén át. Halott volt az utca, halott minden ház.
                    A szénakazlak felől még gomolygott a füst vastag, büdös oszlopban s korom és
                    pernye uszott át a házak fölött.</p>
				<p>A főkozákot nem láttam sehol.</p>
				<p>Futva vágtam neki a másik nagyapám házának. Amikor befordultam a gazdasági
                    udvarba, kis pajtásom, Bandi futott velem szemközt. Álmatlan volt,
                    szepegett.</p>
				<p>- Mi történt, Bandi?</p>
				<p>- Jaj, jaj... Mindjárt meghal az édesanyám...</p>
				<p>- Mi baja?</p>
				<p>- Hát nem tudod? - s fontoskodva nézett végig. - A néném eltünt tegnap
                    este...</p>
				<p>- Emmi kisasszony?</p>
				<p>- Hát persze. Oszt édesanyám majd meghal, mert biztos, hogy Géza bácsi gyött
                    vissza érte s ő lopta el. Most az apámat keresem, de nem tudom, hol lehet, mert
                    a gyujtogatások óta nem találjuk. Hallottad, hogy apám agyonlőtte Paczal
                    Jóskát?</p>
				<p>- Mikor? Hol?</p>
				<p>- Mikor? Éjszaka! Mert látta, hogy alágyujtott a kazalnak, hát belelőtt kétszer,
                    mint a kutyába. Oszt az egyik béres látta, hogy a nagyapád gyujtotta meg a
                    csürt, melyet a másik nagyapád épitett...</p>
				<p>A nap akkor bujt fel a szemhatáron s én igy álltam Bandi előtt, hogy már nem
                    láttam, nem hallottam semmit.</p>
				<p>Emberek, asszonyok piszkos arccal, kormosan sereglettek vissza a kazlak felől.
                    Veszekedve beszéltek, mások fenyegetőztek, vagy káromkodtak hangosan. Támolygó
                    fejjel mentem tovább a nagyapám háza felé és csak most gondoltam rá: életben
                    találom-e még a szent öreget? Bandi akaratlanul jött utánam.</p>
				<p>A ház televolt. Ott láttam átvirrasztott szemmel a nagyanyámat, két nagynénémet s
                    megérkezett már az édesanyám is. Szelid, halovány arcát most is látom, ahogy
                    csendesen sirdogált a kötényébe. Észrevett, lehajolt fölém s átölelt, mialatt
                    forró könnyei lefolytak ijedt arcomon. Öregapus a kemencepadkán üldögélt s
                    bólogatott és helyeselt magának valamihez. Öregapus nem volt álmos, mert ő olyan
                    vén volt, hogy igazában nem is aludt soha. Félszenderegve kecmergett a kucikban,
                    éjjel-nappal egyaránt.</p>
				<p>Apám és nagybátyám a belső-szobában állt, az öreg ágya mellett. Ott-feküdt a
                    nagyapám, végtében kinyulva. Sárga volt már, egészen sárga. Mozdulatlanul feküdt
                    az ágyban s csak egyszer-egyszer mozgatta meg jobbkeze ujjait. Mintha várt volna
                    valakit.</p>
				<p>Éjjel még beszélt a köröttevalókkal. Megtudta még Paczal Jóska kutya-végét, a
                    főkozák gyujtogatását s a kasznárkisasszony elveszését... Eltünődött a
                    mestergerendán s még érthetően sugta oda a fiának, hogy hivják el a plébánost,
                    meg a kasznárt. A pap megjött azóta, föladta neki az utolsó kenetet s el is
                    távozott. De Brugós késett, őt várta annyira szegény.</p>
				<p>Egyszerre mozgolódás támadt a másik szobában. S ugyanakkor belépett a
                    kasznár.</p>
				<p>Alig ismertük meg. Kabátja kiszakadva két helyütt, nagy hurkák a szeme alatt, a
                    haja összevissza. Az ágyhoz lépett, megfogta a nagyapám kezét s nagy szomoruság
                    közt igy szólitotta meg:</p>
				<p>- Balogh, Balogh, kedves jó emberem... Hát maga is elhagy már?</p>
				<p>A hangja remegett, mialatt az öreg kezét szorongatta. Nagyapám felnézett.
                    Másvilági fény ült már a szemeiben. Akadozva, nehezen szólt:</p>
				<p>- Köszönöm, tekintetes ur... Gondoljon a... családomra...</p>
				<p>- Balogh, Balogh, kedves jó emberem, - sóhajtotta a kasznár.</p>
				<p>Nagyapám hosszan nézett rá. A szája nehezen mozgott:</p>
				<p>- A csür az én... munkám volt... Majd a fiam... ujra... csinálja... Bocsásson
                    meg... minden ellenségeinek... a... tekintetes ur...</p>
				<p>Feje lebillent a párnán.</p>
				<p>A kasznár sok bánattal nézte leghübb megholt emberét s csak állt az ágya mellett,
                    állt. Én, amikor láttam, hogy nagyapámnak leesik a szája, kiszaladtam. Nagy
                    sirás-rivás tört ki odabent. Csak a hidacskán álltam meg, mert féltem a halott
                    emberektől.</p>
				<p>Az utca végig-volt népséggel, akik iszonyu erőfeszités után eloltották mindakét
                    tüzet. Hirtelen vak csönd támadt a felvég felől.</p>
				<p>Két legény targoncán hozta ott Paczal Jóskát. Lába lelógott a targonca végén,
                    karjai lecsüngtek oldalt. Arcát nem lehetett látni, mert a karimátlan, hetyke
                    kalapját boritották reá.</p>
				<p>Igy vitték halotti neszben az anyja háza felé.</p>
				<p>S akkor ujabb és még nagyobb szorongás fogott el. Mert négy szuronyos csendőr is
                    jött le a falun, katonás menetben. Ugyanakkor nagyanyám, a főkozákné,
                    hozzámsietett a házból megtört, vén arccal. Kézenfogott:</p>
				<p>- Ma nálunk leszel.</p>
				<p>És suttogva folytatta:</p>
				<p>- Mária-anyám, csak most az eccer könyörülj...</p>
				<p>A zúgó, fenyegetőző tömegen át lefelé igyekeztünk az utcán. Előttünk Paczal Jóska
                    holttetemét vitték a targoncán, mögöttünk a négy csendőr jött taktusra lépve,
                    keményen.</p>
				<p>Már nem voltunk messze a házunktól, amikor nagyanyámnak megreszketett a keze.
                    Fölnéztem. És megláttam ekkor a főkozákot, amint kihivó testtartásban állt a
                    tornácon. A haja szét volt verve.</p>
				<p>Ahogy észrevette a csendőröket, pillanatra mintha megbillent volna. De aztán
                    elkiáltotta magát nagy-keservesen:</p>
				<p>- Kozákok! Hé, kozákok!</p>
				<p>Ám a kozákok nem mutatkoztak sehol.</p>
				<p>Körülnézett ekkor még keservesebben, de mert senki nem jött a segitségére, egyet
                    fujt s nagy méreggel ugrott be a pitvarba. S visszapattant megint, de baltával.
                    Ugy várta a csendőröket.</p>
				<p>Nagyanyám a kezét törve kiáltott fel hozzá az utcáról:</p>
				<p>- Legyen eszed, Mihály!</p>
				<p>A főkozák nem figyelt oda: ugrásra-készen állt az ajtóban. A félfalu szorongott
                    már az utcán s visszafojtott lélekzettel nézték az öreg utolsó készülődését... A
                    csendőrök szuronyszegezve indultak meg fölfelé, az ajtónak. A főkozák egy cikázó
                    ütéssel félrecsapta az első szuronyt, hogy csak ugy csattant s a második
                    csendőrre vetette magát. De egyelőre benyomták a pitvarba.</p>
				<p>Akkor gyötrő dulakodás kezdődött odabent: a főkozák utolsó csatázása. Lábdobogás,
                    baltacsattogás, nagy viaskodás hallatszott. Aztán csörömpölve dült ki az egyik
                    ablak rámástul. Aztán csönd lett.</p>
				<p>Siket neszben állt odakint a tömeg. Csak a nagyanyám sirt.</p>
				<p>Egyszerre kijött a négy csendőr, köztük a főkozák. Csuklója összekötözve,
                    csontig. Hajából szivárgott a vére s lefolyt a homlokán. Az arca is véres
                    volt.</p>
				<p>A csendőrök lelökdösték az udvarra s négyszögbe fogták. A főkozák végignézett a
                    népen, de a kozákok közül senkit nem látott. Akkor észrevette a nagyanyámat.
                    Rákiáltott:</p>
				<p>- Ne rücskölj itt nekem!</p>
				<p>A csendőrőrmester egyet taszitott rajta:</p>
				<p>- Mars!</p>
				<p>Megindultak, végig a falun. A főkozák megrázta véres haját. Aztán köpött.</p>
			</div>
			<div type="chapter">
				<head>VII.</head>
				<p>Ez is elmult persze, mint ahogy elmulik minden. El az ifjukor, a régi frisseség,
                    el a gyász. És elmulunk egyszer mimagunk is nyom nélkül. Amilyen észrevétlenül
                    léptünk be valamikor ebbe a világba.</p>
				<p>Két hét mulva alig beszélt már valaki az orcátlan gyujtogatásról. Nagyapám a
                    temetőben feküdt s vele egy-napon kaparták el Paczal Jóskát is. A három kazal
                    széna leégett, hát leégett, a csürtetőhöz meg ifju erővel látott hozzá
                    nagybátyám a régi legényekkel. Mert Brugós őt tette meg a nagyapám helyébe.</p>
				<p>A kasznár különben többször bejárt a városba, de ugy tudta mindenki, hogy nem
                    lesz semmi baja. Mert Paczal Jóskába pontosan akkor durrantott bele duplán,
                    amikor masinával dolgozott a kazal alatt. Olyan hirt is hallottunk, hogy a
                    főkozák kiszabaditásán dolgozik minden erővel. Ugy látszik, meghallgatta
                    haldokló nagyapám kérését, hogy bocsásson meg minden ellenségeinek. Csak
                    egyetlen béres látta ugyis a főkozákot azon az éjszakán a csürtetőn. A béres
                    pedig nem vallhatott mást a biró előtt, csak amit Brugós parancsolt meg
                    neki.</p>
				<p>A kasznár igen megváltozott e néhány hét alatt. Én akkor vizsgára készülődtem már
                    Bandival s a kert bokrai alatt bujtunk össze rendszerint. Nem-egyszer láttuk az
                    öreget, amint hátul összefogott kézzel haladt el a kert valamelyik utacskáján s
                    magához beszélgetett. Nyakban igen lefogyott s a hasa sem zötyögött már, mint
                    azelőtt. A bajusza meg leesett.</p>
				<p>Emmi kisasszony váratlan elveszése magamat is foglalkoztatott. Fájt miatta a
                    szivem. A kastélyban csöndes-kettesben ozsonázgattunk már Bandival, mert az
                    édesanyja nem mutatkozott. Csönd volt, csönd a szobákban. Bandi sem tudott
                    semmit, csak a második héten ujságolta nagy lázban, hogy Emmi levelet irt,
                    közösben a férjével. Mert még másodnap megesküdtek Kassán. Szóval a baj nem is
                    volt olyan komoly természetü.</p>
				<p>Multak a napok, multak. Nagyanyám, a főkozákné, egy darabig elsirdogált a házban,
                    de aztán megjött fokonkint a kedve, amit aprókorom óta nem tapasztaltam nála. A
                    főkozák kutya-bünhődésében Isten-ujját sejtette s beletörődött. Egyszer-kétszer
                    megfordultam elhunyt nagyapám házában is. Brugós akkorra megnyugtatta a
                    nagyanyámat, hogy haláláig ellakhat a házban s az ángáriát meg fogja kapni
                    ezentul is minden évnegyeden. Csendes volt a házuk s mindenki lábujjhegyen járt.
                    Csak öregapus szundikált a kemencepadkán. Ha meglátott olykor, magához intett s
                    rámemelte a félszeme héjját:</p>
				<p>- Még mindig odavan?</p>
				<p>Tudtam mindjárt, hogy a főkozák után érdeklődik.</p>
				<p>- Tömlöcbe ül, öregapus.</p>
				<p>- Úgy, úgy, - és bólongott. - Krisztus is szenvedett az igazságért. Hátha
                    elékerül majd, mondd meg neki, hogy nézzen be, mert kezet akarnék szoritani
                    vele. Igen kedvemre-való ifjuember, hogy a tüz eméssze meg azt a sok nagybendőjü
                    kutyát. Mind felvágom a hasukat, szállna rájuk a hideglelés, csak haragudjak meg
                    eccer!</p>
				<p>Nagy felindultságban hagytam hátra öregapust. Akkor már a kemence falát csapkodta
                    erőtlen tenyereivel.</p>
				<p>Multak a napok. A kozákok nem mutatkoztak többet. Hogy belakatolták a vezért,
                    látatlanul széthulltak a négy világtáj felé.</p>
				<p>Sárgultak már a vetések s a gyenge szélben megállás nélkül futkostak a határban,
                    amikor egy délelőtt ünneplőruhában indult el Brugós a városba. És aznap éjszaka
                    hazajött a főkozák.</p>
				<p>Késő volt, ahogy belépett a pitvarba. Köszönt egy jóestét s azontul nem szólt.
                    Megette a vacsorát, a függő lámpa alatt lekönyökölt az asztalra és csak nézett
                    maga elé. Lompos volt a haja, sok megtörtség látszott a szeme sarkaiban. Meddig
                    maradhatott e nagy egyedülvalóságában, nem tudom, mert elaludtam. Másnap reggel
                    mindössze annyit mondott a nagyanyám, hogy virradat idején az öreg nyakába
                    vetette nagyhetykén a karikást, lórakapta magát s elvágtatott a nézpesti rétség
                    irányába.</p>
				<p>Csak délután vetődött vissza. Nyugodtabbnak látszott. Darab-ideig tett-vett
                    valamit az istálló körül, aztán visszajött s megállt a magas tornácon. És ugy
                    maradt mozdulatlanul. Mert az utca felől éppenakkor lépett az udvarunkba Brugós.
                    Az öreg felé tartott, köszönt:</p>
				<p>- Jónapot kivánok!</p>
				<p>A főkozák bökött valamit a kalapján.</p>
				<p>Brugós megállt az udvaron, az öreg a tornác tetején állt. Állt és bizalmatlanul
                    pillogott a kasznárra. Mégis meggondolhatta magát, mert azt kérdezte:</p>
				<p>- Akar valamit a tekintetes ur?</p>
				<p>A kasznár szomorú volt:</p>
				<p>- Avégett jöttem magához, Mihály, hogy a jövő héten neki kén látni az aratásnak.
                    A hranyicára késő már izenni a tótoknak, de különben is arra gondoltam, hogy
                    intézzük el ezt a kérdést most is, mint más esztendőkbe. Vállalja maga az
                    embereivel...</p>
				<p>A főkozák állt-állt a tornác tetején s nyugodtan hallgatott meg minden szót. Nem
                    felelt mindjárt. Mintha tiz esztendő kavarodott volna föl benne ez alatt a
                    néhány pillanat alatt. A messzeségbe tekintett... Aztán lejött a tornácról,
                    odalépett a kasznár elé:</p>
				<p>- Hétfőn munkába állunk, tekintetes úr.</p>
				<p>- Jól van, Mihály, jól van, - mondta szeliden a kasznár és kezet nyujtott
                    neki.</p>
				<p>Még aznap délután öregapushoz ment át a főkozák és sokáig maradt nála.
                    Véleményeik nagyon elágazók lehettek, mert amikor este hazajött, azt mondta a
                    nagyanyámnak:</p>
				<p>- Rút természeti van ennek a vén embernek. A szemembe vágta, hogy áruló, gyáva
                    kutya vagyok!</p>
				<p>Azalatt pedig szállingózni kezdtek a kozákok is.</p>
				<p>Egyenkint jöttek, innét-onnét. S keveset beszéltek, mintha restelték volna, hogy
                    a döntő pillanatban annyira elhagyták a főkozákot.</p>
				<p>Az meg nem faggatta őket. Csöndes szóval kiadta az utasitásokat, hogy legközelebb
                    hétfőn kiállnak a grófi vetésekre, mint addig is mindenkor. A kozákok értettek a
                    kevésből is, hogy az öreg végleg kiegyezett Brugóssal. Sejtették ennélfogva,
                    hogy a nézpesti rétség jövőre is a kezükön marad.</p>
				<p>A főkozák elengedte őket. Amikor eltávoztak, egy mélyet sóhajtott. Nem volt már a
                    régi főkozák, aki egyetlen harcikiáltással tótok, magyarok, csendőrök ellen
                    vitte az embereit. Mintha valami zökkenő kibillentette volna eddigi életéből.
                    Ettőlfogva szótlanul járt a ház körül. Éjszaka meg felsóhajtozott a kemencepadka
                    előtt, a gubán.</p>
				<p>Hétfő virradatnál fényes kaszáikkal munkába álltak valamennyien. A főkozák
                    vezette a rendet. Két marokra lenditette a kaszát, dült előtte a vetés, hogy a
                    kozákok messze maradtak mögötte. Aztán megfordult a rengeteg-tábla túlsó végén s
                    olyan iramban repült visszafelé, hogy alakja szemlátomást nőtt-nagyobbodott. A
                    kozákok fújva erőlködtek a nyomában.</p>
				<p>Igy még soha nem dolgoztak, mint ezen a nyáron. A főkozák szénfekete karokkal,
                    lucskos üstökkel lihegett legelől, mintha minden ki nem robbantható dühe a kasza
                    nyelében remegett volna.</p>
				<p>Keserves hőség következett: a délibáb forrt a nézpesti rétség magasságában. A
                    napok végtelenre nyultak az izzó táj fölött s a világos éjszakák beteg
                    csillagai pörsenésnek tetszettek csak.</p>
				<p>Elmúltak rég a vizsgák: kánikula volt. A gazdasági udvarban s köröskörül a
                    molyvákon búgásba kezdtek a grófi cséplőgépek. Hetek tüntek el, forró hetek: a
                    kozákok még mindig dolgoztak, komor dühvel. A napfény sziporkázva táncolt a
                    tájék fölött, az elevátor okádta a szalmát, a főkozák pedig pelyvától televert
                    hajjal állt a gép tetején, úgy szórta a kévéket a dobba. Leányok, menyecskék
                    dőltek ki mellőle az adogatásban. A főkozák rendületlenül szórt a tetőn.</p>
				<p>Az augusztus is eljött, amire egy utolsó, szabad lélekzéshez jutottak. Vége volt
                    az aratásnak, cséplésnek, takaritásnak. E nap estéjén számtalan kozák jött össze
                    az öregnél, hogy elszámoljanak egymással. Feketék voltak, mint az ördögök.</p>
				<p>Asztalfőn ült a főkozák, mint rendesen s az apám, meg a nagyerejü Vajda György
                    csinálta fenhangon a számadást: kire mennyi? Nagy volt a füst, kézről-kézre járt
                    a pálinka. Ott ültek székeken, lócákon s eleinte hallgattak. Mintha resteltek
                    volna valamit a főkozák előtt. Az öreg meg csak gondolkozott magának az
                    asztalfőn: mély keserüség rágta a mellét. Ám ahogy teltmult az éjszaka s új
                    pálinkák kerültek elő, a kozákok is megtalálták a hangjukat. Arc-csontjukon
                    fényesre feszült a bőr, valaki harmonikázni próbált az ajtó mellett s a kozákok
                    nagy nyugtalanságot árultak el. Egyszerre-csak dalolni kezdtek: vad, lázadó
                    éneket. S egyszerre csak felugráltak, ólmosbotokat forgattak a fejük felett,
                    belévagdostak a füstbe s táncolni kezdtek karikába. A főkozáknak felvillant a
                    szeme, a kozákok pedig éleseket rikoltottak:</p>
				<p>- Le az urakkal! Halál az urakra!</p>
				<p>Dörgött tőlük a ház...</p>
				<p>Kozákok, kozákok! Nézek felétek, nézek, csaknem egy emberöltő messzeségéből s
                    fájdalom és meghatottság üt sziven, amint visszaszállok hozzátok, akik már a
                    túlvilági ködökből integettek felém. Látlak titeket szegénységben: irtó
                    hadjáratban a sovány életért nyár izzásában, tél förgetegeiben. Látlak
                    katonáknak kerekedni, idegen határokban verekedni, nagy búban búcsúzgatni
                    újesztendő napja körül, kóborolni az országutakon, szembemenni az őszi széllel,
                    csatázni farkasokkal, túrni nagyurak földjeit és látlak titeket, amint kivénült
                    tagjaitokkal összeestek tehetetlenül a nagyurak ekéi mellett és egy zokszó
                    nélkül haltok meg a barázdában. A dalaitokat is hallom még, kozákok! Halálos
                    messzeségből figyelgetek felétek s hallom, egyre hallom bús kardalotokat a ti
                    halott messzeségetekből. Őszi viharzúgások idején, nagy telek éjszakáin
                    felémcsendülnek még e jajongó dalok, mert véretek-vére vagyok, kozákok...
                    Esztendők, jaj, micsoda esztendők választanak el titőletek, akik kimentetek
                    azóta e világból megtört tagokkal, mezitelenül: amily meztelenségben jöttetek
                    valamikor erre a világra. Ti elmentetek már s elmerültetek a túlvilági
                    ködökben... Homályos szemmel nézek utánatok: egy-egy arc még visszafordul felém
                    s úgy rémlik föl, mintha megismerném. Talán a szegény Turbis Antal volt, talán a
                    sokfölényü főkozák. A kezével is intett felém s az arca fehér nagyon... Elszorul
                    a szivem, mert tudom, magatok után szólongattok. Egy emberöltő csak még: akkor
                    én is elejtem csüggedt kezemből a tollat, elkókad a nyakam s bizonytalan
                    lábakkal megindulok a túlvilági ködök felé. S imbolygó alakom után talán
                    ugyanúgy néz majd el a fiam, talán az unokám s én visszanézek reájuk meggyötört
                    arcommal. Mezitelenül megyek el innét, amily meztelenségben léptem be valamikor
                    ebbe a világba. Csak a hirünk marad meg, kozákok!</p>
				<p>... A kozákok egyre járták még a házban: remegő fütykösökkel, dobogó lábakkal. S
                    éleset rikoltoztak az urak ellen. Akkor már a főkozák is felállt az asztalnál s
                    kihányván mellét, tenyereivel csattogott a tánchoz.</p>
				<p>De valahogy erőszakolt volt a kozákok ez-esti kedve. Talán csak megszokásból
                    tették a nagy hangot, a főkozák megviditására. Érezték talán, hogy nagyot
                    vétkeztek ellene, amikor annyira elhagyták szorongatott állapotában.</p>
				<p>Nem is maradtak sokáig, hanem egy utolsót hörpentvén, kezet fogtak az öreggel s
                    egymásután tünedeztek a kék éjszakában.</p>
				<p>Ahogy magára maradt a főkozák, óvatosan bereteszelte a pitvarajtót, meg a szoba
                    ajtaját. Akkor leakasztotta a lámpát, letette a kemencepadkára, földre teritette
                    gubáját s ráült. És a sercegő világnál leoldván nyakából a zörgő zacskót,
                    kiöntötte a tartalmát. Ijedezve fülelgettem a dunna alól, mert soha annyi pénzt
                    nem láttam egy rakásban. Volt az forintban meg ötkoronásban legalább
                    ötszáz.</p>
				<p>A főkozák maga elé hajolt s hegyes, csőrszerü orra bántó-élesen vált ki a kormos
                    petróleumvilágitásban. Előrehajolt s mialatt egy rongydarabkával villámgyorsan
                    kezdte tisztogatni a pénzeket, magához beszélgetett. Néha felfigyelt váratlanul:
                    nem hall-e valamit az éjszakában? A forintosokat sorbanézegette s amelyik
                    jó-tiszta volt már, hirtelen visszadugta a zacskóba s akkor éppoly-gyorsan
                    tisztogatta tovább a többit. Homlokát ráncbahuzta: mély gond gyötörhette ezen
                    az éjszakán. Aztán csak felsóhajtott:</p>
				<p>- Hajhaj... Nehéz a szegénységnek...</p>
				<p>Másnap szombat volt. Nagyanyám hozzálátott, hogy kikészitsen az útra: harmadnap
                    indulnom kellett édesanyámékhoz. Mert elvirágzott a nyár s alig két hetem maradt
                    a kollégiumig. A főkozák, mikor megtudta, hogy nemsokára indulnom kell, az
                    elsőházba hivta be a nagyanyámat. Később beszólitott engemet is.</p>
				<p>Nagyanyám a kemencénél, az öreg az asztal mellett állt. Az asztalra egy csomó
                    ezüstforint volt kiszámolva. Intett, hogy menjek közelebb. Az asztalhoz léptem s
                    figyelmesen néztem föl az öregre. Megfogta a fejemet:</p>
				<p>- Hát mégis bevisznek a kollédiomba?</p>
				<p>- Igenis, nagyapám.</p>
				<p>- Ugy, ugy, - s hosszan fürkészte az arcomat, miközben hangtalanul bólogatott. -
                    Hát oszt van-e pénzetek a kollédiomhoz?</p>
				<p>- Nem tudom, nagyapám, - feleltem némi szorongással.</p>
				<p>Az öregnek megrezzent a feje:</p>
				<p>- Hát nincs, én tudom. Hatvan forint kell rád az első esztendőre, pajtás, hát ezt
                    a pénzt majd én adom. Itt van mind az asztalon. Azonfelül egy forint teneked,
                    hogy ne legyél krajcár nélkül...</p>
				<p>Megköszöntem neki. Az öreg a nagyanyámra nézett:</p>
				<p>- Ha eccer meg tanálok halni, a pénz fele, ami nálam van, a tied lesz. Fele a
                    gyereké.</p>
				<p>Nagyanyám hallgatott. A főkozák most a szemembe nézett erősen:</p>
				<p>- Te megnősz eccer, pajtás, de én akkor mán nem leszek. Hát csak annyit mondok,
                    hogy emlékezzél meg rólam. Szegény voltam mindég, de megmaradt a becsület...</p>
				<p>Kiment a szobából.</p>
				<p>Ezután csak kétszer láttam még az öreget. Másnap, vasárnap délután, a kozákok
                    tiszteletére áldomást fizetett Brugós. Még hajnal felé is dalolgattak a
                    kastély-udvarban. A betakaritás örömére készült az áldomás. Azonfelül - hosszú
                    idő után - először kerekedett hangulatra a kasznár is, mert két nappal előbb
                    váratlanul meglepte leánya, az Emmi fiatalasszony. Persze férjestől.</p>
				<p>Feneketlen vigasságba nyúlt el az áldomás.</p>
				<p>Amire én is odaértem volna a nagyanyámmal, már a főkozák mondott köszöntőt mérges
                    dühvel a kasznárra. Erre felállt Brugós. A bajusza ki volt szurkolva, mint a
                    villa két ága. A kozákokban legdolgosabb segitőtársait köszöntötte vissza.</p>
				<p>Hosszú faasztalok mentén ültek, lócákon. Legfelül a kasznár, oldalánál veje, a
                    festőúrfi, másik felől öreg tanitónk. Azontúl a kozákok s egyéb arató-népek. Az
                    urfi mellett a főkozák, szemközt vele öregapus, akit kétfelől támogatva hozott
                    el az apám és a nagybátyám. A fák szélein, a gyepen leányok, menyecskék
                    gyülekeztek ünneplőben.</p>
				<p>Nagy volt a kedv, mind-hangosabb a szó, mert a cigányok is elésompolyogtak kellő
                    időre s cincogva próbáltak hangolni. A verandán a kasznárné intézkedett
                    fürgécskén s egyszer-csak lejött a lépcsőn az Emmi fiatalasszony is, hogy
                    körülnézzen: rendben van-é minden? Asszonyok, leányok összesúgtak, amint
                    feltünt. Szép volt, csak kicsit komoly. Mindenkihez volt valami jó szava s a
                    főkozáknál külön is megállt. Vállára tette kis kezét s előrehajolt az öreghez,
                    mintha kérdezett volna tőle valamit. Aztán fölhajolt s arranézett, ahol én
                    álltam a nagyanyámmal. Felmosolygott, mint régen s magához intett. Repesve
                    indultam feléje. Lehajolt, a szememet nézte:</p>
				<p>- Szeretsz még, Jánoska?</p>
				<p>- Nagyon szeretem...</p>
				<p>Kézenfogott s magával vitt a verandára.</p>
				<p>Telt-mult az idő az udvaron. Evés után inni kezdtek. A szemek csillogtak, a
                    kozákok pipáztak ágaskodó pipáikból. Brugós maga elé dütötte hordóhasát,
                    rekedten nevetett. A vén Pikor felállt s a derék urakra ivott, öregapus
                    belekapott a hajába s reszkető-cérnán kezdett mekegni:</p>
				<p>He-e-e-jh! Ha-a-a-jh! Kutya-ba-a-ajh!</p>
				<p>A cigányok tust vágtak s akkor rákezdtek arra, hogy: »Ha látom a förgeteg
                    elejit...«</p>
				<p>Asszonyok, leányok megmozdultak a gyepen. Vidra primás teljes lélekkel rángatta a
                    vonót, a kozákok hozzádaloltak:</p>
				<p>Azér, hogy én együgyüen élek.</p>
				<p> Egésséget úrval se cserélek...</p>
				<p>A kozákok egyik markukkal a tarkójukat fogták, másikkal a pipáikat tartották föl.
                    Öregapus piros képpel tapsolt. Már ott tartottak, hogy:</p>
				<p>Úgy jóllakok zsiros tarhonyával,</p>
				<p> Mint az geróf tekenősbékával!</p>
				<p>Akkor egyszerre felugrott a főkozák. Kék csikósingben, lengő gatyában, lötyögő
                    csizmaszárban. Már a cigányok előtt állt s föltartott ujjaival belepattintván a
                    levegőbe, elkiáltotta magát:</p>
				<p>- Az enyimet, csipások!</p>
				<p>A romák rárezzentettek az összes csikósok nagy bánatára. Az öreg ott illegette
                    magát, a két sarkára állt, dalolt:</p>
				<p>Lóra csikós, lóra, elszaladt az ménes...</p>
				<p>Csattintott a tenyerével, a csizmájára csapott:</p>
				<p>- Bőgős!!</p>
				<p>A bőgős röhögve hunyoritott, hogy megértette, nyalja a nemzetes úr talpát s abban
                    a pillanatban macerálni kezdte a brugó hasát. A főkozák felkurjantott
                    lelkesen:</p>
				<p>Csak egyedül pányván legelész az nyerges...</p>
				<p>Már a klarinét is felsikoltott, a cimbalom zengett. Az öreg az újja hegyein
                    forgott, betapasztotta füleit, összeverdeste a sarkát:</p>
				<p>Szétszaladt az ménes harmat szárattjára...</p>
				<p>A primás kacskaringóban cifrázott, a bőgős mély húrban avatkozott bele s úgy
                    csapták rá a csikósok keserüségének végső sorát, mialatt a főkozák megállt s
                    megfenyegette a nagy eget:</p>
				<p>A jó Isten tudja, hogy mi lesz az ára?...</p>
				<p>Mindenki a főkozákot nézte. Az öreg egyet fordult, ráfenyegetett tréfásan a
                    primásra:</p>
				<p>- Mégeccer! De hadd menjék!</p>
				<p>Pattogóba kaptak a barna gyerekek. Az öreg benyúlt a mellényzsebébe s
                    ezüstforintot csapott oda a cimbalomra, hogy belezengtek a húrok:</p>
				<p>- Úrnak húzod, füstös!</p>
				<p>A fistesek alázattal röhögtek s cifráztak. A főkozák felcikkant a levegőbe.
                    Forgott a csizmája orrán, megcsattogtatta sarkait, nagyot ugrott, úgy
                    kurjantott. Jobbra-balra rúgott vagy kettőt, megfordult maga körül, csattintott
                    a tenyerein. Jobbkezét a csipőjére csapta le, másik kezével fülönkapta magát,
                    egyszerre lehuppant, éleset rikoltott s portkavarva dübörgött a csizmáival.
                    Brugós, a veje, a tanitó, a kozákok felugráltak s egyszerre tapsoltak a
                    táncra:</p>
				<p>A jó Isten tudja, hogy mi lesz az ára?...</p>
				<p>A főkozák megint forintot hajitott a cimbalomra:</p>
				<p>- Kedvemre, te vacok! Hej!</p>
				<p>Már ötödször ismételte a banda. Hajlongott a primás, ujjbütykeivel billegett a
                    klarinétos, izzadt a cimbalmos és szenvtelenül hajigálta hátsórészét a bőgős,
                    miközben a brugón fürészelt. Csattogott és zengett az udvar. A főkozáknak nedves
                    lett a haja, lihegve fújt s már ötödször hajitott ezüstforintot a cimbalom
                    nyavalyás müvésze felé:</p>
				<p>- Hejejejj! Hejejejj!</p>
				<p>A kozákok velefújták, teletorokkal:</p>
				<p>A jó Isten tudja, hogy mi lesz az ára?...</p>
				<p>Micsoda forgatag támadt mindebből! Már Brugós is illegette magát az asztalfőn, a
                    veje kiválasztott magának egy szemrevaló menyecskét, úgy kezdte forgatni. A
                    kozákok is táncbaereszkedtek. Suhogó, libegő, dobogó hejehujázás volt már az
                    udvar. Emmi asszony fáradt mosollyal állt a veranda felső lépcsőfokán s átölelte
                    a fejemet. Nagyanyám is a kedves fiatalasszonyhoz szorult fel s csöndesen
                    sirdogált magának.</p>
				<p>- Mi baja, Mari néni? - kérdezte részvéttel az asszonyka.</p>
				<p>Nagyanyám szepegve harapdálta fejkendője csücskét s a kavargó tömeg legközepére
                    mutatott.</p>
				<p>Ott, a legközepén járta a főkozák... De hogy, boldog Isten! Már bunkót forgatott,
                    rengett és dobogott egyvégben, rekedt csuhajt kiabált, a haja csattogva
                    repkedett... Marék pénzt vágott oda a cimbalomra, hogy kunkorgó zengéssel
                    pattant szét egy húr s mialatt rázni kezdte magát dühösen, összeverdeste a
                    sarkait:</p>
				<p>- Jujujujj! Sose volt ilyen kedvem!</p>
				<p>Nagyanyám szipogva nézett föl a fiatalasszonyra:</p>
				<p>- Rossz vége lesz ennek, Emmike... Vesztit érzi az öreg...</p>
				<p>Mikor szakadt vége, az Isten tudná. Én a nagyanyámmal aludtam, mert az elsőházban
                    féltem egyedül. Késő volt, nagyon késő. Már nem lehetett messze a virradat, de a
                    grófi kert felől még mindig áthallott a muzsika, meg egy-két rikoltás. A bőgő
                    igy tett az éjszakában: düvő... düvő...</p>
				<p>Másnap ebédtájt nagyanyám kikészitette az útravalómat: délután indulnom kellett,
                    mert vacsorára már hazavárt az édesanyám, szegény. Élesen, de mind-szelidülő
                    fénnyel vert a nap. A főkozákot nem láttuk: az ólban alhatott valahol. Nyilt
                    volt a mennybolt kékje s a két templom fölött hosszan, igen hosszan kerengtek a
                    gólyák. Egyik szomszédunk kikönyökölt a keritésre s látva a nehéz búcsúzkodást,
                    ennyit szólt:</p>
				<p>- Mennek a gólyák, ősz lesz.</p>
				<p>Magam is búcsúztam. Átszaladtam másik nagyanyámhoz: könnyezve vált meg tőlem,
                    mert nem tudhatta, fog-e még látni az életben? Aztán pár hatost csúsztatott a
                    kezembe ő is, két nagynéném is. Öregapus huncutkodva hunyorgott:</p>
				<p>- Nagy ivás vót az éccaka, testvér...</p>
				<p>Amire visszasiettem volna az útravaló batyumért, nagy felfordulást találtam a
                    főkozák tanyáján. Nagyanyám sok remegés közt tett-vett a hátulsóházban, a
                    főkozák pedig a tornácon ült, maga alá húzott térdekkel s szivremegtetőn
                    ordított...</p>
				<p>(... Igy csak a kivénült szkitha harcos üvölthetett a miatt való keserü
                    szégyenében, hogy elvesztvén nemzőerejét, ezentúl már csak edényt mosogathat a
                    konyhában...)</p>
				<p>A tornácon gugolt a főkozák olyanformán, hogy állát a térdeire fektette s
                    ujjaival belemarkolván a hajába, ijesztőn jajgatott. Arcvonásai eltorzultak,
                    szeme kidagadt s nagy kinok közt, fetrengve orditozott. Mintha nadragulyalével
                    itatták volna meg.</p>
				<p>Nagyanyám kiment a tornácra. Mert azt hitte, hogy az öregnek talán a sok ivástól
                    fájult meg a feje:</p>
				<p>- Mi bajod, ember?</p>
				<p>A főkozáknak a mély düh miatt könnyek potyogtak az arcán. Aztán felorditott a
                    derült égre:</p>
				<p>- Cudarok, disznók! Léprevittek, kifosztottak! Huszonegy pengőt csaltak ki
                    belőlem! A büdös vályogvetők, fuj! De megölöm őköt! Megölöm őköt még ma!</p>
				<p>Itt már a nagyanyám se tudta magát visszatartani, mert az öregnek nem volt igaza
                    ezuttal:</p>
				<p>- Ember te, ember, hogy nem szégyelled magadat! Hát a pénzt nem magadtól
                    hajingáltad a cimbalomra? Ugy kell most neked...</p>
				<p>Hej, ugrott erre a főkozák! Nem jajgatott már. Csak megforgatta a szemét,
                    betoppant a pitvarba:</p>
				<p>- Hát te is ellenem vagy mán?</p>
				<p>Ott lekapta a kenyérsütő lapátot s két marokra lenditvén ki, odasujtott vele a
                    nagyanyám válla közé, aki szegény megbomlottan szaladt ki az udvarra, az
                    udvarról a szomszédok felé. Az öreg utána! De amikor látta, hogy ugysem érheti
                    utól, visszalihegett a pitvarba s két marokra lenditvén a lapátot, a falról nagy
                    csörömpölés közt seperte le a tányérokat, tálakat. Innét betört az első-házba,
                    ott leverte a Krisztust, meg az összes szenteket rámástul. Akkor kiverte a három
                    ablakot, hogy szilánkokban porzott kifelé üveg, ablakráma. Aztán a hátsóházban
                    tört-zuzott veszetten.</p>
				<p>Akkor kirohant fujva; hogy kit találhatna még? Forgott a szeme, lobogott a haja.
                    Két markában a lapátot forgatta, hogy szelet kavart a levegőben.</p>
				<p>Akkor jött hazafelé a tehéncsorda. A főkozák neki! Zugott, csattogott a lapát. A
                    tehenek megvadultak és bőgve, nagy kolomprázás közt rohantak végig az utcán. A
                    főkozák köztük, a porfelhőben! A csorda neki az alvégnek bőszülten, szarvaival
                    mindent szétturva, hányva. A faluvégen neki a cigányok kalyibáinak, taposva,
                    összehajigálva a putrikat. Dádék, purdék sivalkodva rebbentek szét, a gulyába
                    keveredve. A tehenek bőgtek, a cigányok a feneküket csapkodták:</p>
				<p>- Jáj, itt a devlá!</p>
				<p>Őrjöngő kavarodás kezdődött a fullasztó porban. A tehenek mindent letaposva
                    bőgtek, a bika szarvára kapta a klarinétost, ugy hajigálta a magosba. A
                    cimbalmos magára boritotta a cimbalmot, csak a lábaival bokázott alóla. A
                    nagybőgős hátára kapta a brugót...</p>
				<p>Akkor ért oda a főkozák s csépelni kezdett a lapáttal. Szétverte a cimbalmot,
                    aztán a bőgős után vetette magát s két marokra lenditvén a lapátot, forgácsban
                    repült szét a lapát is. Csak a nyele csapkodott és cikázott már az öreg
                    markában. A gulya a nézpesti rétség felé menekült, a cigányok a Medvec
                    ingoványainak próbáltak eliszkolni. Magas por tornyosodott a határban s e
                    porkazal legközepén csapkodott a főkozák és rekedten rikácsolt:</p>
				<p>- Vissza a pénzemet, cudarok!</p>
				<p>Aztán elveszett a porban.</p>
				<p>... Jó-délután volt, mikor a mezei uton egyedül baktattam édesanyámék faluja
                    felé. Hátamon csekély batyum, kezemben egyenes botocska. Mögöttem szikrázva
                    csuszott a nap s a nyárfák eldült árnyékot vetettek maguk elé. Bús aranyszin
                    terült el a tájon, a faluk tornyocskái vékony hegyben szöktek ki a facsoportok
                    mögül s a távol messzeségben hamukéken sávosodtak a hegyek. Még azokon is tul az
                    ország határhavasai sziporkáztak.</p>
				<p>Egyszer megálltam még s visszanéztem a falu felé. A tetődombon, a két torony
                    mellett, egy férfi álldogált, mellette uriasszony. Az asszonyka kezében valami
                    fehérség villant meg. Talán a zsebkendője.</p>
				<p>Gondoltam, csak Emmi kisasszony integethet utánam. Visszalóbáltam feléje a
                    kalapomat. Aztán tovább-mendegéltem.</p>
				<p>A főkozákkal nem találkoztam többet, mert azon az őszön elveszett nyomtalanul.
                    Sok mindent beszéltek erről az eltünésről, de bizonyosat senkisem tudott. Az
                    egyik csikóslegény ugy tudta például, hogy nagy felhőszakadás jött a nézpesti
                    rétség fölé. A lovak remegve bujtatták össze a nyakukat, a főkozák pedig a
                    gubája alá vonulva állt meg a rétség közepén, hogy csupán suta kalapja látszott
                    ki a guba tetején, meg alul a bot, amelyre rádült az öreg s ugy nézett
                    farkasszemet az Istenitélettel. Zengett-csattogott a vihar, jég is szakadt közbe
                    s olyan mennykövek csapdostak, hogy lángranyilt tőlük az ég, a föld pedig
                    reszketett. Az egyik mennykő éppen azon a tájt sujtott le, hol a főkozák
                    álldogált. Mire elrohant a fergeteg és kividult a tájék, az öreget nem látták
                    sehol... Mások ugy tudták, hogy a főkozák nagy hullámcsapás idején ladikon
                    akart átkelni a Latorcán. Áradott a viz és nagy habot hányt, de a makacs öreg
                    mégis nekivágott. A középtájon veszkődhetett már az evezővel, ahol duzzadtan
                    repült alá a folyó, amikor hirtelenül egyet fordult a keskeny ladik s valami
                    cuppanás hallatszott. Egyszerre nagy sebességgel kezdett szaladni lefelé a
                    ladik, de üresen és a nyomában egy kalap táncolt karikába az örvény körül...</p>
				<p>Esztendőkkel rá, amikor nagyobb diák lettem, fölkerestem a nagyanyámat. Akkor már
                    betegeskedett. Hogy im elbeszélgettem vele, szó került a főkozákra is. Nagyanyám
                    elmondta, hogy távozásom után, mikor az őszi szelek is megjöttek volna, egyre
                    nagyobb búsulásba esett a főkozák. Mintha titkos gondok emésztették volna. Nem
                    legénykedett már, mint azelőtt s itt-ott egy bizalmasabb szót vetett a
                    nagyanyámnak is. Többször elpanaszkodott a kozákokra, hogy csalódott bennük,
                    mert egytől-egyig elhagyták a végszükségben. Ez a csalódás sokat gyötörte.
                    Egyszer-kétszer szót ejtett nagy csufságáról is, mikor megkötözve vitték el a
                    csendőrök. Az is bántotta, hogy Brugós mentette ki a bajból. De legnagyobb
                    kudarcának mégis azt találta, hogy a döntő összecsapásban a kasznár maradt felül
                    mindenképpen.</p>
				<p>Egy darabig eljárogatott még a ház körül, de a méneshez már nem nézett ki.
                    Valamelyik délután oszt - nagyanyám éppen feküdt, mert nyilallott az oldalába -
                    az öreg a kézimalmot akarta megigazitani s félkézzel emelte ki a malomkövet.
                    Akkor délután megroppant valami a fejében. Az öreg nem szólt semmit. Másnap alig
                    tántorgott. Odament a nagyanyám ágyához és ami nagy esztendők óta nem esett meg,
                    lehajolt a felesége fölé, megsimogatta:</p>
				<p>- Hej öreg, öreg... Minek igy élni?</p>
				<p>Később felállt, a zacskó pénzt leoldotta inge alól s az asztalra tette.
                    Magáravette a gubát, elészedte a botot s kiment.</p>
				<p>Senkisem látta azontul.</p>
				<p>Azon az őszön nagy áradások voltak. A Laborc, Ondava, Latorca, meg a Tapoly
                    elhagyta rendes folyását s tengert zuditott a vidékre. A faluk kertjeit
                    nyaldosta az árviz. Hideg is jött s hódarát kezdtek szitálni a felhők. A kozákok
                    tapasztalván, hogy elment a vezér és nem jelentkezik többet, összeálltak és
                    kutatni kezdtek utána. Hetekig keresték hiába. Mindössze annyit tudtak
                    megállapitani, hogy a lazonyi erdőkben látta egy kondás, amint estetájt a
                    Verhovina felé igyekezett nagy-sietve. Egyebet nem sikerült kinyomozni az
                    öregről.</p>
				<p>A kozákok kétszer-háromszor összejöttek azután is az elsőházban s elbeszélgettek
                    a vezér viselt dolgairól. Megállapitották, hogy nagy fölény és sok eszélyesség
                    volt benne, melyekkel a közös ügyeket igazgatta. Ám lassankint széthulltak a
                    kozákok. Fő nélkül nem tudtak összetartani s ennekfolytán nagy szegénységbe
                    sülyedtek vissza. Az is baj volt, hogy fegyelem hijján kiveszett belőlük a régi
                    lendület. Valahányszor bajbajutottak, összebujtak még ketten-hárman s nagy
                    keserüséggel emlékeztek meg a főkozákról, hogy csak jönne vissza egyszer
                    még!</p>
				<p>De az öreg nem került elé többet.</p>
				<p>- Vége -</p>
			</div>
		</body>
	</text>
</TEI>