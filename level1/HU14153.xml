<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU14153" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>Cilike mátkasága</title>
            <author>
               <persName>
                  <surname>Tutsek</surname>
                  <forename>Anna</forename>
               </persName>
               <date from="1865" to="1944">1865-1944</date>
               <idno type="VIAF">41121259</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/086484"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">37955</measure>
            <measure unit="pages">82</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Cilike mátkasága</title>
               <date>2015-09-03</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/14100/14153/"/>
               <respStmt>
                  <resp>Original Electronic Edition</resp>
                  <name>Molnár Éva</name>
                  <name>Mészáros Attila</name>
               </respStmt>
            </bibl>
            <bibl type="printSource">
               <title>Cilike mátkasága</title>
               <author>Tutsek Anna</author>
               <pubPlace>Singer - Wolfner</pubPlace>
               <publisher>Budapest</publisher>
               <date>1939</date>
               <ref target="https://www.mek.oszk.hu/14100/14153/"/>
            </bibl>
            <bibl type="firstEdition">
               <title>Cilike mátkasága</title>
               <author>Tutsek Anna</author>
               <date>1921</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="F"/>
            <ns1:size key="short"/>
            <ns1:canonicity key="low"/>
            <ns1:timeSlot key="T5"/>
         </ns1:eltec>
      </xenoData>
      <revisionDesc>
         <change when="2025-12-30"/>
      </revisionDesc>
   </teiHeader>
   <text>
      <body>
        
         <div type="chapter">
            <head>
              I. Egy kosár tojás.
            </head>
            <p>Az ember azt hinné, hogy ha egy kis lányból nagy leány lesz, sőt már menyasszony is,
               a karikagyűrű is az ujján csillog, hát akkor véget ér minden megpróbáltatása, minden
               keserves balesete s csupán ragyogó boldogság az élete...</p>
            <p>Pedig hát nem egészen így van.</p>
            <p>Az esküvőt az eljegyzéstől néha nagyon hosszú idő választja el s a mamák, rokonok,
               nagynénik ilyenkor családi tanácsban azt határozzák, hogy azt az időt a kis
               menyasszonynak föl kell használni arra, hogy elkészüljön jövendő életének nagy és
               komoly feladatára, ami magyarra fordítva annyit tesz, hogy: tanuljon meg a kis lány
               sütni, főzni, háztartást vezetni, gazdasszonykodni, sőt talán, - Uram Istenem, még
               kenyeret dagasztani, mosni, vasalni is!</p>
            <p>Hogy pedig ezen a téren érheti az embert a legtöbb baleset, a legtöbb viszontagság,
               azt, úgy hiszem, mondani sem kell.</p>
            <p>A Cilike édesanyja és nagynénje, Teréz néni, haditanácsot ültek, amelynek
               végeredménye az lett, hogy Teréz néni fölpakkolta Cilikét és elvitte magával
               Somkutra.</p>
            <p>- Ne ijedj meg, lányom, - harsogta vígan, fölemelve a Cilike lekonyult fejét, - olyan
               gazdasszonyt faragok én belőled, hogy hét vármegyében nem akad párod!</p>
            <p>Cilike sóhajtva húzta végig kezét az orrán, mintha Teréz néni ott kezdte volna meg a
               faragást. Hej, nem így képzelte ő a menyasszonyságot! Hogy ő krumplit hámozzon a
               konyhában s a malacokat etesse és befőttes üvegeket kötözzön... Ahelyett, hogy
               csipkés, selymes holmikat válogasson össze a boltokban, divatlapokat nézegessen s
               karonfogva sétálgasson a vőlegényével a sétatéren, hogy az emberek irígykedve
               nézzenek utána...</p>
            <p>Egyetlen vigasztalása volt, hogy két jó barátnője, Gyárfás Gizi és Erzsike ott voltak
               a szomszédban, majdnem mindennap találkoztak s velök mindent megbeszélhetett.</p>
            <p>Első nap, amint megérkezett, a két leány este mindjárt át is jött s aztán vége-hossza
               nem volt a beszélgetésnek. Oh, mennyi mondanivalója volt Cilikének! És Gizi meg
               Erzsike milyen áhítattal hallgatták. És milyen csodálattal nézegették azt a szép
               rózsabokrétát, melyet Cilike elutazása alkalmával Lacitól kapott, hát még a
               karikagyűrűt, mely ott csillogott, ragyogott az ujján!</p>
            <p>Csoda-e, ha Cilike eközben teljesen megfeledkezett arról a kosár friss tojásról,
               amelyet Teréz néni adott át neki, hogy gazdasszonykodása első ténykedése gyanánt
               rakja el a kamrába s amelyet Cilike hirtelen az ebédlőasztalra tett le, mikor Erzsi
               és Gizi átjöttek hozzá.</p>
            <p>- Nini, ez a gyerek itt hallgatózik! - kiáltott egyszerre Gizi, aki észrevette, hogy
               Tercsike, Teréz néni tizenkét esztendős kis lánya lassan besompolygott a szobába s a
               sarokba meghúzódva hallgatta a nagy lányok beszélgetését.</p>
            <p>- Ki vele! Ki vele! - kiáltotta Erzsi és Cilike nevetve. - Eredj a gyermekszobába,
               Tercsi. Semmi keresni valód itt nincs!</p>
            <p>Tercsike duzzogva fordult ki. Szörnyen meg volt sértve, hogy őt a gyermekszobába
               küldik.</p>
            <p>Most már ő kezdett ahhoz a korhoz közeledni, mikor a kis lányok váltig szeretnének
               nagy leánynak látszani. No meg, mi tagadás benne, rettenetes kíváncsi is volt, hogy
               ugyan mit beszélgethetnek olyan fontosat ezek a nagy lányok, hogy őt kiküldik?</p>
            <p>Dehogy ment a gyermekszobába. Elbujt az ajtó mögé s csak várt egy kedvező alkalmat,
               amikor a lányok egyszerre beszéltek mind a hárman s olyan zajt csaptak, hogy a saját
               hangjukon kívül semmit sem hallottak. Akkor észrevétlenül ismét besurrant a szobába,
               gyorsan bebujt a zongora alá, s ott a homályban meghúzódva, majd megpukkadt a
               visszafojtott nevetéstől, hogy így kijátszotta a lányokat.</p>
            <p>Várakozásában azonban alaposan megcsalatkozott. A lányok csupa lakásberendezésről és
               fehérneművarrásról beszéltek, ami bizony legkevésbé sem érdekelte Tercsikét. Addig
               figyelt, mérgelődött és bosszankodott magában, míg lassan-lassan elálmosodott s abban
               a jó homályos zugban ott a zongora alatt, szépen elaludt.</p>
            <p>A lányok még egy jó órácskát beszélgettek, nevetgéltek, tervezgettek, aztán Erzsi és
               Gizike elbúcsúztak, hazamentek, Cilike pedig bement a szobájába, hogy lefeküdjön.</p>
            <p>Tíz óra elmúlt már. Teréz néni, Miklós bácsi, akik korán keltek, korán feküdtek, már
               aludtak régen. Az egész házban csend és sötétség volt. Tercsike is aludt nyugodtan a
               zongora alatt.</p>
            <p>Egyszerre Cilikének eszébe jutott, hogy a kosár tojást künn felejtette az ebédlőben.
               Szörnyen elszégyelte magát. Ez volt az első feladat, amelyet Teréz néni reábízott s
               íme, arról is megfeledkezett! Szépen indul neki a gazdasszonyi pályának! Mi lesz
               majd, ha a saját háztartásában is ilyen feledékeny és gondatlan lesz?</p>
            <p>Gyorsan kiugrott az ágyból, magára kapta a ruháját, gyertyát gyujtott s kiment az
               ebédlőbe a tojásért. A kamrakulcsok szerencsére nála voltak.</p>
            <p>Az ebédlőben eszébe jutott, hogy rózsabokrétáját benn felejtette a szalónban. Igaz,
               hogy vízbe tette, de a szalónban meleg van s reggelig elhervadnak a rózsák.</p>
            <p>- Kiviszem őket is a kamrába, - gondolta magában Cilike, - ott jó hűvös van.</p>
            <p>A gyertyát az ebédlőasztalra helyezte s mivel sötétben is jól ismerte a járást, egyik
               kezében a kosár tojást tartva, bement a szalónba. Egy kis világosság beszűrődött a
               nyitva hagyott ajtón, úgy hogy azonnal megtalálta a bokrétát az asztalon a
               virágtartóban, azon módon, ahogy odatette volt.</p>
            <p>Cilike fölkapta a vázát és sietve indult kifelé.</p>
            <p>Ebben a pillanatban valamilyen gyanus nesz hallatszott a szobában. Olyan különös nesz
               volt, hogy Cilike, bár nem volt gyáva, mégis ijedten állt meg és figyelni kezdett.
               Egyszerre még a szívverése is megállt a rémülettől. Egészen világosan hallotta, hogy
               valami vagy valaki mozog a szobában, mintha ott, ott a sarokban valami mászott volna
               a padlón, valami alaktalan, nagy, fekete tömeg...</p>
            <p>Cilike rémületében nagyot sikoltott s esze nélkül rohant előre, azt se tudta hova,
               merre...</p>
            <p>Egyszerre megbotlott abba a fekete, mozgó valamibe s egy még nagyobbat sikoltva,
               végigesett rajta s szépen hanyatt vágta magát, egyenesen bele a kosár tojásba,
               amelyet természetesen kiejtett a kezéből. Kiejtette a virágtartót is, amelyből a víz
               ráömlött arra a fekete, mozgó valamire, ami a zongora alól mászott ki - Tercsikére,
               aki kialudván magát a zongora alatt, éppen most bujt ki alóla.</p>
            <p>A váratlan hideg zuhany s Cilike ötvenöt kilós súlya olyan meglepő hatást gyakoroltak
               reá, hogy ő is esze nélkül kezdett sikoltozni.</p>
            <p>A szörnyű lármára egy pillanat alatt talpon volt az egész ház, Miklós bácsi még a
               vadászpuskát is lekapta a falról, mert azt hitte, hogy rablók törtek be, Teréz néni
               pedig egy kancsó vízzel rohant be, mert azt képzelte, hogy tűz van, a szakácsné meg a
               sodrófát ragadta a kezébe s avval szaladt be segíteni.</p>
            <p>Hanem arra a látványra, ami ott szemök elé tárult, sóbálvánnyá meredtek
               valamennyien.</p>
            <p>Cilike ott ült a kosár tojásban, mint valami fehér dísz egy tál rántotta közepén;
               mellette feküdt Tercsike vizesen, mint egy ürge és sivított, ahogy csak a torkán
               kifért s a rózsák összelapítva, összenyomva, ott kandikáltak ki alóla, olyan
               szomorúan, mintha csak azt mondták volna: mi igazán nem tehetünk róla...</p>
            <p>Jó időbe telt, míg minden kiderült, hogy tulajdonképpen mi is történt, azaz, hogy
               hogyan történt. Mert hogy mi történt, azt sajnos, nagyon is élénken lehetett látni,
               csak oda kellett nézni a padlóra és Cilikére, aki megmozdulni sem mert, amíg Miklós
               bácsi ki nem ment a szobából.</p>
            <p>- Oh, Teréz néni, - tördelte Cilike kétségbeesve, - én igazán nem tehetek róla!
               Hiszen csak a tojásokat akartam elrakni a kamrába.</p>
            <p>És Miklós bácsi, a szívtelen, gonosz Miklós bácsi, aki úgy nevetett, hogy majd az
               oldala megfájdult bele, visszafordult s bekiáltott az ajtón:</p>
            <p>- Holnap mindjárt megírom Lacinak, hogy milyen kitűnően tudsz rántottát
               készíteni!</p>
           
         </div>
         <div type="chapter">
            <head>
              II. Hogy várta Cilike a vőlegényét?
            </head>
            <p>Lázas izgalomban volt Cilike a legközelebbi vasárnapon. Látogatót várt. Lacit várta,
               a vőlegényét, aki azt írta, hogy a déli vonattal érkezik s az egész napot itt fogja
               tölteni.</p>
            <p>Teréz néni kijelentette, hogy aznap nem kell Cilikének az ebédet elkészíteni, sőt még
               a konyha felé sem szükséges mennie. Ezt nem annyira elnézésből, jóakaratból mondta
               Teréz néni, mint inkább elővigyázatosságból. Sejtette, hogy az az ebéd, amit Cilike
               akkor főzne, úgyis ehetetlen lenne.</p>
            <p>Hiszen már azelőtt való nap is úgy elsózta a levest, hogy az teljességgel ehetetlen
               volt. Ugyan Cilike határozottan azt állította, hogy Tercsi csempészett bele titokban
               három marék sót, az ő kompromittálására, de Tercsike oly szende arccal erősítette
               ártatlanságát, hogy az elsózott levest mégis csak a Cilike vőlegényvárásának a
               rovására írták.</p>
            <p>Reggel korán átjöttek Erzsike és Gizike még egy utolsó tanácskozásra, hogy milyen
               ruhába is öltözzék erre a nagy napra Cilike. Tegnap este nem tudták eldönteni.
               Erzsike azt tanácsolta, hogy a rózsaszín selyemruháját vegye föl, melyet az
               eljegyzésre kapott, de Gizike illőbbnek vélte a fehér batiszt ruhát, csipkével és kék
               szalagövvel, melyet az utolsó házibálon viselt.</p>
            <p>Cilike azonban már határozott.</p>
            <p>- Nem, leányok, - mondotta, - egyiket sem veszem föl. Biztos vagyok benne, hogy
               Lacinak nem tetszenék, ha oly nagyon kiöltözném. Igy maradok ebben az egyszerű
               háziruhámban, csak egy szép kis fehér kötényt veszek még magamra. A hajamba sem
               teszek szalagot, divatos frizurát sem csinálok. Ismerem már Lacinak az ízlését. Azt
               mondja, nem komoly leányhoz illő az, csak a léha, hóbortos divatmajmoknak. Én így
               tetszem neki legjobban, egyszerűen, símán fésülködve, kétfelé választott hajjal,
               hátul kontyba föltűzve. Igy is fogok fésülködni ezután örökké.</p>
            <p>Szelíden mosolygott Cilike s igazán nem látszott rajta, mintha sajnálna búcsút
               mondani a búbos, tornyos frizuráknak.</p>
            <p>Erzsike és Gizi csodálkozva néztek össze.</p>
            <p>Milyen különös igazán, hogy a menyasszonyság ennyire megváltoztasson valakit. Ők
               emlékeztek jól, hogy volt idő, - nem is olyan régen, - mikor Cilike keserves
               könnyeket hullatott, mert anyja szigorúan megtiltotta a nagylányos frizura viselését
               s egy ízben meg három napig nem ebédelt és duzzogott egy selyemblúz miatt, amelyet
               anyja nem akart megvenni neki.</p>
            <p>Most öltözködhetnék talpig selyembe, fésülhetné magát olyan divatosan és
               nagylányosan, ahogy csak akarná - és most nem teszi!</p>
            <p>Mégis csak nagy zsarnok lehet az a Laci!</p>
            <p>De az a legfurcsább a dologban, hogy Cilikének még csak nehezére sem esik lemondani
               ezekről az apró hiuságokról, sőt ellenkezőleg, ő keresi a Laci kedvét azzal, hogy az
               ő ízlése szerint akar öltözködni és fésülködni.</p>
            <p>- Menjünk talán sétálni, - indítványozta Erzsike. - A kerten keresztül kimehetünk az
               országútra s messziről meglátjuk legalább a kocsit.</p>
            <p>Cilike elfogadta az indítványt s a három lány vígan csevegve, nevetgélve ment a
               kerten át, ki az országút felé, ahol a napsütötte réteken messze el lehetett látni
               egészen az erdős dombokig, ahol bekanyarodnak a kocsik a falu felé.</p>
            <p>Alig haladtak azonban tíz percig előre, lelkendezve futott utánok Tercsike s már
               messziről hangosan kiáltozott:</p>
            <p>- Erzsike, Gizike, jöjjetek hamar vissza!</p>
            <p>- Miért? - kérdezték a leányok csodálkozva.</p>
            <p>- Eulália néni érettetek küldött. Mindenfelé keresett már, még a padláson s a
               pincében is. Azt akarja, hogy menjetek vele a templomba, a prédikációt meghallgatni s
               azt izeni, hogy azonnal siessetek haza. Ő már készen van és vár!</p>
            <p>Erzsike és Gizi kedvetlenül fordultak vissza. Szívesebben maradtak volna Cilikével,
               de tudták jól, hogy Eulália nénivel nem tanácsos ellenkezni, így hát nagy búcsúzkodás
               után hazamentek.</p>
            <p>Cilike, miután nem akart egyedül az országúton maradni, szintén visszament a kertbe.
               De ott sem volt sokáig maradása, mert onnan nem lehetett előre meglátni a kocsit,
               amely Lacit fogja hozni az állomásról.</p>
            <p>Bement az ebédlőbe és megnézte: hány óra?</p>
            <p>Egy negyedóra mulva a kocsinak itt kell lennie, ha nem volt késés és nem történt
               semmi baleset.</p>
            <p>Istenem, milyen lassan telik az idő!</p>
            <p>És milyen rossz az, hogy nem láthatja sehonnan a kocsit jönni. Mindjárt hamarább
               telnék az idő, ha úgy várhatná.</p>
            <p>Ekkor eszébe jutott, hogy a vendégszoba ablakából éppen oda lehet látni a dombok
               felé, ahol a kocsik bekanyarodnak a faluba. Amint ez eszébe jutott, már ott is volt a
               vendégszobában. Gondolta, itt marad addig, amíg a kocsit feltűnni látja s akkor
               kiszalad az udvarra.</p>
            <p>A Teréz néniék háza amolyan régimódi falusi kúria volt, vasrácsos ablakokkal,
               oszlopos kőtornáccal s százados öreg hársfákkal a ház előtt. A vasrácson a gyermekek
               kényelmesen ki tudták mindíg dugni a fejüket s Cilikével egyetemben esős időben onnan
               szokták nézni, mikor a tehén- és malaccsorda hazajött, ami faluhelyen szintén némi
               szórakozásszámba megy.</p>
            <p>Cilike tehát kinyomta fejét a vasrácson és előre nyujtott nyakkal, dobogó szívvel
               figyelt, nézdegélt s majd elnyelt a szemével minden feltűnő porfelhőt.</p>
            <p>Végre, végre, Cilike szerint egy örökkévalóság után, felbukkant a kanyarulatnál a kis
               sárga kocsi. A lovak vígan poroszkáltak, mintha tudták volna, kit visznek, a kocsis
               pattogtatott az ostorával s a porfelhő, amely a kerekek nyomán keletkezett, nyájas
               vendégszeretettel borított be lovakat, kocsit, kocsist, vőlegényt, mintha csak be
               lettek volna mind cukrozva.</p>
            <p>A kis hajtókocsi a hársfasoron keresztül befordult az udvarra. A gyermekek, Jankó,
               Duci és Tercsike vidám indiánüvöltéssel rohantak elébe, előbb lehúzták Lacit a
               kocsiról, jobbról-balra összecsókolták, hirtelen kikutatták a zsebeit s aztán
               felmásztak a kocsira. Teréz néni és Miklós bácsi nyájas, szíves vendégszeretettel
               fogadták, - csak Cilike nem mutatkozott sehol.</p>
            <p>Teréz néni hamarosan leszedte a gyerekeket a kocsiról, ahol azok már összeverekedtek,
               nyakon legyintette őket jobbról-balról, hogy csendben legyenek, Miklós bácsi pedig
               betessékelte Lacit az ebédlőbe s cigarettával, konyakkal kínálta meg.</p>
            <p>- De hát hol van Cilike? - kérdezte nyugtalanul Laci.</p>
            <p>- Bizonyosan elbújt a kis menyasszony, - nevetett Miklós bácsi. - A leányok mind
               ilyen szégyenlősek.</p>
            <p>- Keressük meg, - kérte Laci, akinek még a cigaretta sem kellett, amíg menyasszonyát
               nem üdvözölte.</p>
            <p>Végigjárták az összes szobákat, de nem találták sehol. Végre benyitottak a
               vendégszobába. Hát Cilike még mindíg ott állt az ablaknál s messze kihajolva látszott
               figyelni az országútra.</p>
            <p>- Cilike, Cilike, itt van Laci, - kiáltották a gyerekek, akik mint valami előfutárok
               rohantak mindenütt előre.</p>
            <p>De Cilike nem mozdult, mintha nem is hallotta volna.</p>
            <p>- Itt vagyok, Cilike! - kiáltott Laci is, odalépve melléje, - mondja szépen, hogy:
               Isten hozott!</p>
            <p>De Cilike még erre sem mozdult meg, csak mintha valami elfojtott síráshoz hasonló
               hangot hallatott volna.</p>
            <p>- De hát jöjj már Cilike, - szólt most Teréz néni, vállára téve a kezét, - elég volt
               a tréfából, mozdulj már innen az ablakból.</p>
            <p>- Nem tudok, - nyöszörgött Cilike keservesen.</p>
            <p>- Szent Isten, ennek a gyereknek odaszorult a feje a rács közé, - kiáltott Teréz
               néni, összecsapva a kezét s erre aztán egyszerre kitört a gyerekek részéről a hangos
               nevetés, Cilike részéről meg a hangos sírás.</p>
            <p>Hát bizony csakugyan úgy történt. Cilike megfeledkezett arról, hogy ő most már nagy
               leány s kidugta a fejét a rácson, mint hajdan, mikor még kis gyerek volt. Ki még csak
               ment valahogy, de visszahúzni már nem tudta, pedig hogy mennyit próbálgatta, mutatta
               az, hogy még a fülét is majd lehorzsolta.</p>
            <p>És így várta, így fogadta a vőlegényét, kalodába szorítva, az uccára lógó fejjel,
               összezilált hajjal, vörösre sírt szemmel...</p>
            <p>Teréz néni hamarosan kiparancsolta a sivalkodó, ugrándozó, hahotázó gyermekeket a
               szobából s aztán Miklós bácsival és Lacival együtt gyorsan hozzáláttak, hogy Cilikét
               kiszabadítsák siralmas helyzetéből.</p>
            <p>Nehezen ment bizony. Még vésőt, kalapácsot is segítségül kellett venni, hogy a rácsot
               szétfeszítsék s szegény Teréz néni folyton ijedten kiáltozott:</p>
            <p>- A füle! Jaj, vigyázzatok a fülére!</p>
            <p>A fülének nem történt ugyan semmi baja s pár perc mulva már szerencsésen ki is
               mentették, de hajh, Cilike most is mint hajdan, legjobban szerette volna, ha a föld
               megnyílik alatta s ő menten elsüllyedne.</p>
            <p>Istenem, Istenem, hát még most sincs vége az ő viszontagságainak s még most,
               menyasszony korában is olyan siralmas balesetek érik őt, mint egykor, kis leány
               korában...</p>
           
         </div>
         <div type="chapter">
            <head>
              III. Molnárleány-molnárlegény
            </head>
            <p>Sokáig tartott míg Cilike legutóbbi balesetét kiheverte s kissé elfelejtette. Ugyanis
               mind a két fülét úgy felhorzsolta a vasrács, ahová a feje odaszorult, hogy a bőr is
               lejött róla. Ez bizony bántotta a Cilike hiúságát, hogy a vőlegénye előtt mindíg
               piros füllel kellett megjelennie s hogy a lehorzsolt bőrű két fülecske tegyen
               folytonos tanúbizonyságot az ő szélessége mellett.</p>
            <p>Nem is volt olyan jókedvű Cilike, mint rendesen szokott lenni. Sokkal csendesebb,
               hallgatabb volt, amit különben elfogultságnak is lehetett volna tartani, mert hiszen
               soha sem volt ő még ilyen helyzetben, hogy vőlegénye, valódi, igazi vőlegénye legyen,
               aki őt meglátogatja s virágot és cukorkát hoz neki. Bizony kellett egy kis idő, amíg
               ebbe az ünnepélyes hangulatba kissé beletalálta magát.</p>
            <p>Csodálatos, hogy Laci milyen természetesnek és egyszerűnek találta mindezt! Csak úgy
               tréfált és bolondozott Cilikével most is, mint azelőtt régen s éppenséggel nem volt
               sem ünnepélyes, sem meghatott, úgy, hogy Cilike néha szinte kételkedve kérdezte
               magától: vajjon csakugyan vőlegénye-e neki Laci, vagy most is csak gyerekkori
               játszópajtása?...</p>
            <p>Az első nap, éppen husvétvasárnapja volt, - elmentek a templomba. Teréz néni
               kijelentette, hogy Cilikének semmit sem kell otthon segítenie, pedig vendégek is
               voltak meghíva! Csak öltözzön fel csinosan, az új tavaszi ruhájába s menjen a
               vőlegényével karonfogva a templomba s aztán kissé sétálni, ha úgy tetszik. Tercsike
               is velük megy, Jankó és Duci azonban ajánlatosabb, ha otthon maradnak.</p>
            <p>Cilike tehát egy menyasszonyhoz illő komolysággal ment a vőlegényével a templomba.
               Istentisztelet után meg - a Cilike kívánságára, - kétszer mentek végig a falun
               karonfogva!</p>
            <p>- Most gyakorolja magát a kis leány, - nevetett Laci, mire Cilike duzzogni akart, de
               aztán inkább ő is elnevette magát. Hiszen Lacinak tulajdonképpen igaza volt.</p>
            <p>Hazamenve, otthon már szépen meg volt terítve az asztal s virággal is ízlésesen
               feldiszítve. Erzsike és Gizike átjöttek s elvégeztek mindent Cilike helyett. Cilike
               hálásan ölelte meg őket s megígérte, hogyha majd ők menyasszonyok lesznek, kamatostól
               visszaszolgálja nekik!</p>
            <p>Sokan voltak vendégek, a jegyző úr, a tisztelendő úr, a gyógyszerész a feleségével,
               Gyárfásék az egész család, még Eulália néni is eljött s Cilike úgy érezte, mintha
               újból az eljegyzési lakomát ünnepelnék.</p>
            <p>Nem is öltözött át háziruhába, hanem a szép ünneplő ruhájában maradt, csak egy csinos
               csipkés, szalagos kis kötényt kötött maga elé, hogy éppen mutassa valamivel, hogy ő
               nem vendég, hanem házikisasszony. Egyébként olyan begyesen ült a helyén, mint egy kis
               pávagalamb s mosolyogva integetett Tercsinek, meg Gizinek és Erzsikének, akik az
               asztal végén ültek.</p>
            <p>- Én már nem ülök többet a macskaasztalnál! Én már itt ülök a felnőttek között!</p>
            <p>A felszolgálás egyébként bizony nem valami fényesen ment. A gyakorlatlan falusi
               szolgálók csetlettek-botlottak, mert nem volt, aki irányítsa őket. Teréz néni meg
               csöndesen mérgelődött magában ott az asztalfőn s integetett Cilikének, hogy keljen
               már fel és segítsen. De Cilike úgy el volt telve az ő fontos kis személyiségétől,
               hogy se látott, se hallott.</p>
            <p>Végre már az ebéd végén Teréz néni nem bírta tovább, hanem hangosan odaszólt
               Cilikének:</p>
            <p>- Kérlek, légy szíves, hozd be a feketekávét!</p>
            <p>De előbb odaintette magához s halkan megmagyarázta:</p>
            <p>- Töltsd ki künn a konyhában a kis csészékbe, tedd a csészéket az ezüst tálcára, azon
               hozd be s mindenki elé tégy egy csészével. A cukrot, tejet, konyakot behozza
               Julcsa.</p>
            <p>Cilike már repült is és ügyesen elvégzett mindent, úgy ahogy Teréz néni mondta. Nem
               is történt semmi baj, csak éppen az a kis baleset, hogy mikor Laci elé letette a
               csészét, valahogy, az Isten tudja hogy, máig is rejtély Cilike előtt, megbotlott-e
               vagy a kezét, amelyben a tálca volt, ütötte-e oda a szék támlájához, elég az hozzá,
               egyszerre csak kifordult az egész tálca Cilike kezéből, a feketekávés csészék
               felborultak, legurultak, összetörtek, a feketekávé végigfolyt a Cilike ruháján, a
               kötényén, a Laci hátán, a széken, az asztalon, a szőnyegen, - szóval Cilikének úgy
               rémlett, hogy az egész világ egy feketekávé-tengerben úszik.</p>
            <p>Teréz néni sikoltott, a férfiak nevettek, Jankó és Duci, akik eddig láthatatlanok
               voltak, éppen a kellő pillanatban kerültek elő és vidám csatakiáltozással ugrálták
               körül Cilikét, aki úgy képzelte, mintha valami nagy fekete halak uszkálnának most
               körülötte a feketekávé-tengerben...</p>
            <p>Csak egyetlen gondolat volt előtte világos ebben a sötétségben: - Most el fogok
               bujdosni!... - gondolta magában. S azzal már szaladt is ki, maga se tudta hová,
               merre.</p>
            <p>Égő arccal, lehajtott fejjel rohant előre, végig a szobákon, ki a folyosóra. A háta
               mögött lépéseket hallott, valaki követte.</p>
            <p>- Cilike! Cilike! - hangzott Laci hangja, de ő csak annál jobban futott.</p>
            <p>- El fogok bujni a spájzba, - villant meg az eszében. - Ott nem fog keresni senki és
               ott legalább jól kisírom magamat!</p>
            <p>Átkanyarodott a folyosó tulsó végére, ahol az éléskamra volt s mint a szélvész,
               szaladt neki a Zsófi szakácsnénak, aki éppen akkor jött ki a kamrából, egy nagy
               szakajtó liszttel.</p>
            <p>Zsófit ez a váratlan támadás olyan előkészületlenül érte, hogy elvesztette az
               egyensúlyát és hanyattvágódott s a szakajtót természetesen kiejtette a kezéből.</p>
            <p>Egy jó darabig nem látszott semmi egyéb, csak egy nagy sűrű, fehér lisztfelhő s aztán
               a szörnyű sikoltozásra kiszaladt vendégek legnagyobb csodálkozására a lisztfelhőből
               csakhamar egy molnárlegény és két molnárné kezdett kibontakozni.</p>
            <p>A molnárlegény Laci volt, a két molnárné Zsófi és - Cilike.</p>
            <p>Zsófi szakácsné jajgatva tapogatta a csontjait, hogy nem törtek-e el s igen meg volt
               elégedve, mikor megtudta, hogy nem az üstökös robbant föl előtte, mint ahogy az első
               pillanatban hitte, hanem csak Cilike döntötte le a lábáról.</p>
            <p>Cilike azonban, az igazat megvallva, nem bánta volna, ha inkább az üstökös robban
               föl, minthogy neki így kellett most ott állania, a vendégek hangos kacagása
               közepette, hófehér hajjal, lisztes arccal, fehér ruhában, amelyen mint fekete folyók
               húzódtak végig a feketekávé nyomai...</p>
            <p>És előtte egy liszthegy, amely a kiömlött lisztből emelkedett és mellette egy lisztes
               molnárlegény, akinek a hangjáról, a nevetéséről úgy rémlik neki, mintha ez volna az
               ő vőlegénye...</p>
            <p>Nem, ezt már igazán nem lehetett elviselni!... Mégis el fog bujdosni, el fog rejtőzni
               a spájzba!... Félig sírva, félig nevetve fordult meg, hogy elszaladjon a sok kacagó
               ember elől s azzal egyenesen belelépett a liszthegybe. Most már aztán a cipője is
               lisztes lett...</p>
           
         </div>
         <div type="chapter">
            <head>
               IV. Egy esernyő és két hadnagy.
            </head>
            <p>- Tudod-e mi ujság, Cilike? - rontott be lelkendezve Erzsi és Gizike Cilikéhez. - A
               jegyzőnének vendégei vannak, két katonatiszt unokaöccse, mind a kettő hadnagy! Most
               volt nálunk a jegyzőné és megkérte anyuskát, engedje meg, hogy délután
               meglátogassanak. Gyere te is át, Cilike! Nagyszerűen fogunk mulatni. Talán még
               táncolni is fogunk!</p>
            <p>Cilikét meglehetősen hidegen hagyta ez az ujság.</p>
            <p>- Hát tudjátok, lányok, - mondta, - a ti kedvetekért átmegyek, ha Laci is akarja, de
               az igazat megvallva, én nem sokat törődöm azzal, hogy táncolunk-e a kis
               hadnagyocskákkal vagy sem.</p>
            <p>- Persze, persze, - jegyezte meg kissé bosszúsan Gizike, - könnyű annak, akinek
               vőlegénye van! De mi, szegény falusi leányok, akiknek se vőlegényünk, se mulatságunk,
               bizony örülünk, ha valami kis változás kínálkozik.</p>
            <p>- No, ne haragudj, - nevetett Cilike, - elismerem, bizony igazad van. Hát ígérem,
               hogy okvetlenül átmegyünk Lacival együtt. Teréz nénit is megkérem, hogy jöjjön, ő
               majd zongorázni fog nekünk.</p>
            <p>- Most pedig siessünk, - szólt Erzsike, - menjünk hamar a boltba, egyet-mást
               bevásárolni, mert egy jó tortát akarunk készíteni délutánra s még Kovács Esztikéhez
               és a doktornéhoz is át akarunk szaladni, hogy őket is meghívjuk.</p>
            <p>- De hiszen már tíz óra, leányok, el nem értek mindenfelé.</p>
            <p>- Éppen azért kérünk, hogy jöjj te is velünk. Én bemegyek a boltba, te azalatt elmégy
               Esztikéhez, Erzsike a doktornéhoz, aztán hazaszaladunk s hamar elkészítjük a
               tortát.</p>
            <p>Cilike készséggel egyezett bele a tervbe s a három leány hamarosan útnak indult.
               Cilike előbb meghagyta otthon Tercsinek, hogy mondja meg Lacinak, hogy ő odaát van
               Gyárfáséknál, jöjjön oda utána.</p>
            <p>Az eső csak úgy szakadt s esernyő alá bujva tették meg a rövid utat a sarki
               fűszeresig.</p>
            <p>Ami azután történt, annak határozottan csakis ez a rövid út volt az oka. Legalább
               Cilike, mikor visszagondolt erre a kis balesetre, mindíg ezzel mentegette magát:</p>
            <p>- Ha hosszabb lett volna, az út, több időm lett volna mindent elmondani és akkor...
               akkor...</p>
            <p>T. i. így történt a dolog.</p>
            <p>A kapuban Erzsike elvált és elment a doktorékhoz. Cilike valami roppant érdekes
               dolgot kezdett mesélni, amit Kende Ilus írt neki. Gizi fent állt már a boltajtóban
               és Cilike még mindíg mondott, mondott. Közben lassan hátrált pár lépést, mert tudta,
               hogy neki Kovács Esztikéhez kell sietnie, de azért még ezt az érdekes esetet is el
               akarta mondani.</p>
            <p>Az esernyőjét hátrafelé tartotta, úgy hogy nem láttak semmit, ami a hátuk mögött
               történik.</p>
            <p>Aztán még egy lépést tett Cilike visszafelé és még egyet s egyszerre csak érezte,
               hogy az esernyője valamibe beleakad s amint hirtelen ki akarta rántani, egyszerre
               csak elvesztette az egyensúlyt és hátrahanyatlott. Az esernyő kiröpült a kezéből, a
               kalap leesett a fejéről, ő maga pedig valakinek a karjai közé esett, akit majd
               ledöntött a lábáról.</p>
            <p>Cilike egy nagyot sikoltott, az ismeretlen valaki pedig mind a két karjával átfogta
               Cilikét, hogy le ne essen. Cilike hirtelenében nem látott semmit, csak néhány fényes
               katonagomb táncolt a szeme előtt s csak azután vette észre, hogy ő egy ismeretlen
               hadnagynak a karjai közé esett, akinek a csákója az ő kalapja mellett hever egy
               esőtócsa közepén, előtte pedig egy másik hadnagy áll, vidám mosollyal szalutálva, az
               ucca másik feléről pedig Laci szalad át, szörnyen csodálkozó arcot vágva az egész
               furcsa jelenethez.</p>
            <p>Egy pillanatig maga Cilike se tudta elképzelni, hogyan kerül ő egy ismeretlen
               fiatalember karjai közé, de aztán egyszerre felocsudott.</p>
            <p>Hát persze, amint hátrafelé lépegetett, az esernyője beleakadt a hadnagy úr
               sapkájába, aki pajtásával együtt éppen akkor haladt arrafelé. Az esernyővel
               lerántotta fejéről a sapkát, az esernyő kirepült a kezéből s ha a hadnagy úr idejében
               meg nem fogja, ő is odapenderült volna az esernyő, a sapka és a kalap mellé a
               víztócsába...</p>
            <p>A két fiatalember hamarosan bemutatta magát s volt bennük annyi udvariasság, hogy még
               ők kértek bocsánatot. Laci a Cilike kalapját, esernyőjét szedte össze. Gizi pedig úgy
               eltűnt a boltajtóban, mintha ott se lett volna.</p>
            <p>És Cilike?</p>
            <p>Cilike határozottan tudta, hogy mindennek csak a rövid út volt az oka, mindazonáltal
               nagyon, nagyon szeretett volna elsüllyedni s csak az vigasztalta meg egy kissé, hogy
               Laci nevetve karonfogta s kijelentette, hogy ezentúl nem engedheti egy lépést sem
               egyedül járni, mert úgy látszik, hogy az ő kis menyasszonya veszélyezteti a hadsereg
               biztonságát!</p>
           
         </div>
         <div type="chapter">
            <head>
              V. Kirándulás automobilon.
            </head>
            <p>Cilike örömében háromszor táncolta körül a szobát s aztán, kezében a levéllel, sietve
               szaladt át Gyárfás Erzsikéhez és Gizihez, minden örömének osztályosaihoz.</p>
            <p>- Lányok! - kiáltott lelkendezve, - Istenem, de jó menyasszonynak lenni. Az embert
               ilyenkor csupa öröm és megtiszteltetés éri. Hallgassatok csak ide, mit ír Laci!</p>
            <p>- Édes Cilike, legyen készen vasárnap délután három órára. Autón jövök magáért és
               meglátogatjuk Várfalván öreg nagynénémet, Máli nénit, aki már oly régóta szeretné
               ismerni magát. Az autó egy jó barátomé, Dományi Attiláé, aki egyúttal a soffőrünk is
               lesz. Kitűnően érti a mesterségét, nem kell félnie semmi balesettől.</p>
            <p>- Mintha én félnék valamitől, ha Laci velem van! - mosolygott Cilike büszke
               bizalommal.</p>
            <p>Gizi és Erzsike valóságos áhítattal néztek Cilikére, aki nemcsak hogy menyasszony,
               hanem autón fog kirándulást tenni. Ők csacsifogattal kell, hogy beérjék.</p>
            <p>De azért nem irígykedtek. Sokkal jobban szerették Cilikét, semhogy irígység ébredt
               volna szívökben.</p>
            <p>- És milyen ruhát veszel föl erre az alkalomra? - vetette föl Erzsike csakhamar a
               legfontosabb kérdést.</p>
            <p>- Természetesen a legszebbet, - sietett közbeszólni Gizi.</p>
            <p>- Én is azt hiszem, - mondta Cilike, - szeretném a Máli néni tetszését is megnyerni,
               meg aztán autóba csakis díszes ruha illik. Azt hiszem, a fehér csipkeruhám s a nagy
               tollas kalapom éppen jó lesz. Kár, hogy nincs automobilfátyolom, - tette hozzá
               sóhajtva s egy lenge, fehér vagy szürke fátyolra gondolt, amilyent a divatlapokban
               látott lefestve s amelybe olyan költői szép mozdulattal lehet beburkolózni.</p>
            <p>De hát automobilfátyol nem volt s miután a somkuti egyetlen nagykereskedésben a
               „fehér elefánthoz”, amelyben pedig az ostornyéltől kezdve a cipőfűzőig mindent
               lehetett kapni, még hírét sem hallották ilyesminek, kénytelen volt Cilike erről
               lemondani.</p>
            <p>Ellenben a fehértollas kalapjára Gizike kölcsönzött neki még egy nagy, gyönyörű,
               világoskék strucctollat s vasárnap délután három órára Cilike valóban oly díszesen
               felöltözve várta Lacit, mintha csak a Stefánia-útra mennének korzózni.</p>
            <p>A jelzett időben pontosan meg is érkezett az autó s töffögve, berregve állt meg a
               kapu előtt, körülvéve a falusi gyermekek visító, viháncoló, lármás csoportjától, akik
               mint valami mesebeli szörnyeteget bámulták meg a gépkocsit. Somkuton még sohasem
               láttak autót. Természetes tehát, hogy egy perc alatt az egész falu odagyűlt köréje s
               ellenséges meg kíváncsi szemmel nézegették, méregették a különös alkotmányt, az
               „ördög szekerét”, amely oly gyorsan tud szaladni, pedig ló sem húzza.</p>
            <p>A gyerekek közül a vakmerőbbek meg is próbálkoztak fölkapaszkodni rá, de Tercsi,
               Jankó és Duci, akik egyszerűen birtokukba vették az autót, azonnal lepofozták őket
               róla.</p>
            <p>Parázs kis verekedés kerekedett, amelynek csak Laci, Cilike és Dományi Attila, az
               autó tulajdonosának a megjelenése vetett véget. Dományi Attila egy kissé bosszús
               volt, mert még eddig minden faluban, ahol keresztülhaladtak, nemcsak kíváncsi, hanem
               ellenséges magatartást is tanusítottak a falusiak s még kővel is megdobálták az
               autót. Rá is kiáltott a gyerekekre, hogy takarodjanak, de azok csak annál közelebb
               tolakodtak.</p>
            <p>Laci és Cilike csakhamar elhelyezkedtek az ülésen s a gép berregve, kattogva indult
               meg. Laci fejcsóválva nézegette a Cilike tollas kalapját és díszes estélyi
               csipkeöltözékét...</p>
            <p>- Miért nem tett inkább egy kis sportsapkát a fejére, Cilike? - kérdezte, de a
               kislány szinte sértődve tekintett rá.</p>
            <p>- De hiszen autón a legszebb ruháját viseli az ember! - felelt aztán s Laci nem
               akarta tovább a kedvét rontani, hogy megmagyarázza neki: éppen ellenkezőleg!</p>
            <p>Álig értek azonban a falu végére, kísérve az üvöltő, sikongató, visítozó
               gyermekhadtól, egy szélroham lekapta a Cilike fejéről a nagy tollas kalapot és
               sodorta végig az országúton. Egyszerre tíz-tizenöt gyerek is rohant utána, egymást
               gázolva, lökdösve; az autót meg kellett állítani s mint valami diadal jelvényt hozták
               a kalapot, amely különben nagyon siralmas állapotba jutott, mert nemcsak poros és
               piszkos lett, hanem össze is lapult. Ugyanis a Bandi gyerek végig esett rajta, a
               Pista gyerek meg véletlenül a nagy tülekedésben rálépett.</p>
            <p>Laci egy pár hatost dobott oda a gyerekeknek, Cilike meg búsan egyengette, igazgatta,
               tisztogatta a szomorú sorsra jutott kalapot s aztán jó szorosan tűzte rá a fejére. De
               hiába volt minden. Az erős szél, amely az autó gyors menetétől támadt, folyton
               fenyegette, belekapott a nagy karimájába, a libegő tollaiba, úgy hogy Cilikének mind
               a két kezével kellett fognia a kalapját, ami bizony csöppet sem volt kellemes, sőt
               nagyon is fárasztó. Nem látott semmit a szép útból, nem élvezte a könnyed, repüléshez
               hasonló gyors haladást, csak görcsösen kapaszkodott a kalapjába. És alig eresztette
               el egy pillanatra, midőn már nagyon kifáradt, huss, az alattomos szél újra lekapta a
               fejéről s most már egyenesen a búzaföldek felé hengergette.</p>
            <p>Dományi újra megállította az autót. Laci leugrott és szaladt, szaladt az ármányos
               kalap után, amely nagy kék és fehér tollaival úgy repült előtte, mint egy elszabadult
               madár. Alig bírta elfogni.</p>
            <p>- Azt hiszem, legjobb lesz, ha egy spárgát kötünk erre a kalapra s hozzá kötözzük a
               kocsihoz, - nevetett Laci, amint végre lelkendezve hozta vissza a kalapot, amelynek
               bizony már alig volt kalap formája.</p>
            <p>- Jobb volna egy kendő vagy fátyol, amivel bekötné Cilike a fejét, - dörmögött
               Dományi Attila, - az ilyen nagy kalap nem is való autóba.</p>
            <p>- Nincs autó-fátyolom, - rebegte Cilike bánatosan és szörnyen röstelte ezt a
               dolgot.</p>
            <p>- Tudja mit, - mondta Laci, - pár perc mulva Felsőkövesdre érkezünk, a jegyzőnét ott
               jól ismerjük, kérünk tőle kölcsön egy kendőt vagy egy kis sapkát.</p>
            <p>Cilike búsan bólintott. A kalapot már csakugyan nem lehetett föltenni.</p>
            <p>Tíz perc mulva már ott voltak Felsőkövesden s megállottak a jegyzőék háza előtt.
               Természetesen a falusi gyerekek itt is visítozva, ordítozva vették körül a
               gépkocsit, de nem mertek közeledni, mert Dományi Attila őrt állott az autó mellett.
               Csak Cilike és Laci szaladtak be a jegyzőnéhez, aki megértve a dolgot, a legnagyobb
               készséggel bocsátotta Cilike rendelkezésére egész kendőkészletét, mert sportsapkája
               bizony nem volt. Hát nehéz volt a választás, az igaz. Volt egy nagy fekete
               hárászkendője, egy vastag, barna téli posztókendője és egy kis tarka, piros babos
               kretonkendője, amellyel nagytakarításkor szokta bekötni a fejet. Cilike, - mit
               tehetett egyebet, - kénytelen volt ez utóbbit választani s vérző szívvel kötötte be a
               fejét a piros babos kretonkendővel, amely valóban nagyon furcsán illet a fehér
               csipkés, díszes estélyi ruhához.</p>
            <p>Most már zavartalanul haladtak s most már Cilike is jobban élvezte a szép utat. Azaz
               hogy csak élvezte volna, mert éppen szembetalálkoztak a csordával és Cilike sikoltva
               kapott a fejéhez:</p>
            <p>- Jaj, a bika ha meglátja a piros kendőmet, mindjárt megvadul!</p>
            <p>Dományi nevetve fordult vissza:</p>
            <p>- Ne tessék félni! Majd keresztül vágunk rajta!</p>
            <p>Azzal nekieresztette a gépet és sebes iramodással vágtatott az úton. A tehenek
               riadtan menekültek jobbról-balról, a csordás dühösen pattogtatott az ostorával, a
               tegnapi esőzéstől visszamaradt sár magasan fölfreccsent, be a kocsiba, rá a Cilike
               fehér, csipkés ruhájára. Bizony akkora foltok estek raja, mint a tenyerem. De a
               tehéncsordán szerencsésen keresztüljutottak s félóra mulva már ott voltak
               Várfalván.</p>
            <p>Cilike szörnyen restelte, hogy így kerüljön Máli néni elé, gyűrött, sáros, piszkos
               ruhában, tarka babos kendővel a fején. A falu elején megállottak tehát, hogy Cilike
               kissé rendbehozza a ruháját. Persze a falubeli gyerekek ismét odagyűltek köréjük s
               úgy látszik, a várfalvi gyerekek még rakoncátlanabbak, vásottabbak voltak, mint a
               többiek, mert Dományi alig bírta őket távol tartani.</p>
            <p>- Laci, - mondta Cilike mélabúsan, - én... én legszívesebben be sem mennék most Máli
               nénihez... Én... én igazán restellem... nézze milyen a ruhám... és a kalapom
               is...</p>
            <p>Hát bizony elég siralmas állapotban volt minden. A kényes ízlésű Máli néni méltán
               megbotránkozott volna. Laci is tanácstalanul nézte a gyűrött sáros ruhát, a tollas
               kalap romjait s a kétes tisztaságú piros babos kendőt.</p>
            <p>E pillanatban Dományi Attila nagyot kiáltott s egy suhanc után rohant, aki
               eszeveszetten futott előtte, Laci és Cilike csak néztek ámulva utána. Dományi eltűnt
               egy kanyarulatnál, de csakhamar ismét előkerült, lihegve, izzadtan.</p>
            <p>- Három hatalmas nyaklevest adtam neki, - dohogott mérgesen, - de tizet is
               megérdemelt volna, ha csakugyan kihasította a gumit. Láttam a bicskát a kezében!</p>
            <p>Azzal mit sem törődve egyébbel, leguggolt az autó mellé, aztán majdnem egészen bebújt
               alája, onnan hallatszott mérges kiáltozása:</p>
            <p>- A gazember! A kötnivaló gézengúz! Csakugyan kilyukasztotta! Megrongálta! Megyek a
               bíróhoz! Becsukatom! Felakasztatom! Ma nem mehetünk tovább! Jó lesz, ha holnapig
               rendbe tudom hozni... Megyek és felpofozom!</p>
            <p>Laci és Cilike csakhamar megértették ebből, hogy az a suhanc úgy megrongálta az
               autót, hogy ma nem mehetnek vele vissza! Nem maradt más hátra, mint szekeret fogadni
               s azzal indulni vissza azonnal, ha nem akarnak sötét este érkezni.</p>
            <p>Máli nénihez most már be sem mentek, hogy ne teljék azzal is az idő, hanem hamarosan
               megfogadtak egy fuvarost, két sovány gebével s egy rázós csézával, arra kapaszkodtak
               föl ketten, míg Dományi Attila ott maradt Várfalván a beteg autóját gyógyítani s
               törvényt ülni a galád suhanc fölött.</p>
            <p>*</p>
            <p>Igy érkezett vissza Cilike Somkutra az első autó-kirándulásról, amelyre olyan büszke
               volt még csak egy rövid félnappal ezelőtt is. Két órai döcögés után a rázós kis
               csézán, gyűrött, tönkrement ruhában, kalap nélkül, kölcsönkért kendővel a fején, úgy,
               hogy a nagy társaság, aki várta a kis kertkapunál, hogy miként fog diadalmasan
               berobogni, alig-alig ismert rá.</p>
            <p>Mikor leszálltak a csézáról s nagy nevetve elmesélték kalandjaikat, Teréz néni
               fejcsóválva mondogatta:</p>
            <p>- Na ne féljetek, ti sem fogtok többet autón Máli nénihez menni! Jó lesz az öreg
               családi batár is!</p>
           
         </div>
         <div type="chapter">
            <head>
               VI. Paradicsom-befőzés.
            </head>
            <p>Csöndes alkonyatkor együtt ültek a verendán Teréz néni és Cilike. Tünőben volt már a
               nyár, de nem látszott még sehol az ősz lehellete s a meleg, erős élettől forrott még
               minden.</p>
            <p>Már több mint egy órája beszélgettek halkan, bizalmasan s Teréz nénin valami csendes
               megindultság vett erőt.</p>
            <p>- Bizony, maholnap már elhagysz minket, Cilikém, - mondta végigsimítva Cilike bodros
               haját. - Még egy pár hét és haza kell menned és aztán ki tudja, mikor látunk ismét
               itt nálunk.</p>
            <p>- Oh, Teréz néni, - felelte Cilike elérzékenyülve, - én ezentúl is minden nyáron
               eljövök ide, ha meg tetszik engedni!</p>
            <p>- Azt aligha teheted meg, kis lányom, - mosolygott Teréz néni. - Az élet szólít
               téged, nemsokára férjhez mégy s bizony az urad aligha venné jó néven, ha te heteket,
               hónapokat töltenél távol tőle.</p>
            <p>- Én nem is úgy értettem, - sietett megjegyezni Cilike, - hanem Lacival együtt
               jönnénk el.</p>
            <p>Teréz néni ismét mosolygott.</p>
            <p>- Nagyon szívesen látlak mindíg, mind a kettőtöket. De alig hiszem, hogy Laci öcsém
               majd hónapokra otthagyja az irodáját, hogy együtt nézze velünk az akác virágzását,
               meg segítsen paradicsomot befőzni. No, de majd eljöttök az ünnepekre, karácsonykor,
               husvétkor, pünkösdkor. Azt kikötöm, hogy mindíg nálam töltsétek.</p>
            <p>- Jaj, Teréz néni lelkem, én azt hiszem, soha nem is fogok férjhez menni - sóhajtott
               most Cilike. - Anyuska egyáltalán nem említi leveleiben az esküvőt, a kelengyémet sem
               készítjük. Én azt hiszem, nem is veszi senki komolyan az egész dolgot!</p>
            <p>- Ej, dehogy nem, - vigasztalta Teréz néni, - most már, hogy az inas-éveidet,
               illetőleg inas-heteidet itt nálam kitöltötted, kiállítom neked a bizonyítványt, hogy
               a gazdasszonykodást teljesen megtanultad, tudsz már egyedül is háztartást vezetni,
               sütni-főzni, szóval, hogy már elég érett vagy ahhoz, hogy maholnap férjhez lehet
               téged adni.</p>
            <p>Cilikének felragyogott a szeme s menten Teréz néni nyakába borult.</p>
            <p>- Igazán, édes Teréz néni! Jaj, de jó! Tessék ezt azonnal megírni anyuskának.</p>
            <p>- Jól van, jól, - nevetett Teréz néni, - megírom szívesen. Csak még előbb száz üveg
               paradicsomot kell, hogy befőzzél, még pedig egyedül! Julcsa és Zsófi már leszedték a
               kertből az összes érett paradicsomot, holnap hozzá is kezdhetsz.</p>
            <p>- Ezer örömmel, édes Teréz néni, - ujjongott Cilike. - Még ma este előkészítek
               mindent, kimosom az üvegeket, veszek hólyagpapírt, spárgát s holnap reggel korán
               fölkelek és egy-kettőre meglesz minden.</p>
            <p>- Helyes, - mondta Teréz néni, - csak arra akarlak figyelmeztetni, hogy azokat a
               szűkszájú paradicsomos üvegeket könnyebb bedugaszolni és fehér szurokkal beszurkolni,
               mint hólyagpapírral lekötözni. Én mindíg úgy szoktam.</p>
            <p>- Akkor én is úgy csinálom, - jelentette ki Cilike készséggel s azonnal el is indult,
               hogy minden előkészületet megtegyen.</p>
            <p>Nagy buzgalmában másnap egy kissé megzavarta az a körülmény, hogy Laci is
               megérkezett, egészen váratlanul.</p>
            <p>Szerencsére akkor jött, mikor Cilike már a paradicsomfőzésen, kavaráson túl volt,
               csak éppen az üvegekbe kellett töltögetni és gőzben kifőzni az üvegeket.</p>
            <p>- Majd én segítek, - ajánlkozott Laci, aki ott kuktáskodott a konyhában és
               gyönyörködve nézte a kipirult arcú Cilikét.</p>
            <p>- Oh köszönöm, nem kell segítség, - mondta önérzetesen Cilike. - Az ilyesmit mindíg
               én magam szoktam elvégezni.</p>
            <p>Azzal oly erővel nyomta bele a dugót az egyik üvegbe, hogy az üveg összetört, a
               paradicsom kifolyt, rá a Cilike ruhájára, kötényére, sőt még a Laci kabátjára is
               került belőle,</p>
            <p>- Hát mi már elevenen eljutottunk a paradicsomba, - nevetett Laci, de Cilike
               ugyancsak restelte a dolgot, Teréz néni meg mosolyogva, szólt oda Lacinak:</p>
            <p>- Eredj be, öcsém, mert Cilike mindent fordítva fog csinálni, amíg te is itt vagy a
               konyhában.</p>
            <p>Laci szót fogadott Teréz néninek, Cilike pedig sietve megmosakodott, tiszta kötényt
               kötött maga elé s aztán folytatta tovább a gazdasszonykodást. Egy kis szúró
               fájdalmat érzett a tenyerében, de nem is hederített rá, csak sietett gyorsan, hogy
               minél hamarább készen legyen mindennel.</p>
            <p>Az üvegeket jó erősen bedugaszolta, aztán fehér szurokkal beszurkolta, majd széna
               közé egy nagy fazékba berakta valamennyit, félig teletöltötte vízzel a fazekat, a
               Julcsa segítségével föltette a tűzhelyre s aztán mint ki dolgát jól végezte, rábízta
               Julcsára, hogy ha a víz egy negyedóráig forrt, vegye el a fazekat a tűzről s hagyja
               kihűlni.</p>
            <p>Azzal beszaladt a szobájába, újra megmosakodott, megfésülködött, fölvette a
               legcsinosabb ruháját s frissen, vidáman, rózsás arccal sietett ki a verandára, hol
               Laci Teréz néniékkel beszélgetett.</p>
            <p>Ott volt Gyárfásné is a két leányával, Gizivel és Erzsikével és Teréz néni éppen
               dicsekedve jelentette ki nekik, hogy Cilike ma tette le a vizsgát a
               gazdasszonykodásból, egyes-egyedül végezte az egész paradicsombefőzést, még pedig
               olyan ügyesen, hogy most már igazán megkapja a bizonyítványát, hogy már teljesen
               nagy leány. És jutalmul harminc üveg paradicsom az övé lesz, az új háztartása
               számára,</p>
            <p>Cilike túlboldogan irult-pirult örömében, de még egy félóráig sem élvezhette a
               dicséreteket, amellyel mindenfelől elhalmozták, mikor egyszerre csak a Julcsa
               szakácsné dúlt arccal rohant ki a verandára.</p>
            <p>- Tessék csak jönni, Cilike kisasszony - kiáltott vésztjósló hangon, - Én nem tehetek
               róla, hogy mi történt. A szurok befolyt, a paradicsom kifolyt...</p>
            <p>Cilike esze nélkül szaladt ki a konyhába és rosszat sejtve sietett utána Teréz néni
               is. Hát bizony nem éppen a legépületesebb látvány tárult szemök elé.</p>
            <p>Cilike ugyanis nagy buzgalmában és sietségében előbb beszurkolta az üvegeket s aztán
               tette föl gőzölni. Természetesen a forró gőzben a szurok megolvadt, a dugók, miután
               nem voltak eléggé belenyomva, kiestek, a szurok befolyt a paradicsomba, lefolyt az
               üvegek szélén, a paradicsom meg kifolyt...</p>
            <p>Nagyon, nagyon siralmas látvány volt...</p>
            <p>Cilike egy pillanatig megdöbbenve, sóbálvánnyá meredve bámult a pusztulásra maga
               előtt, aztán, - mit tehetett egyebet, - sírva fakadt.</p>
            <p>Sajgott a tenyere is, amelybe valószínűleg egy kis üvegszilánk ment bele, de fájt a
               szíve is, hogy így pórul járt megint, Teréz néni nevetve vonta magához a síró kis
               leányt.</p>
            <p>- No ne ijedj meg, Cilike, - vigasztalta, - úgy látszik, nem sikerült a főpróba.
               Azért ne sírj, van még paradicsom a kertben.</p>
            <p>- Meg az én kabátomon is, - kiáltott nevetve Laci, aki természetesen szintén utánuk
               jött, hogy lássa mi történt.</p>
            <p>Ez már több volt, mint amennyit Cilike el tudott viselni. Gyors visszavonulást
               rendezett, befutott a szobájába és ott, a Gizike és Erzsike résztvevő keblén, akik
               annyira megértették őt, sírta ki a bánatát...</p>
           
         </div>
         <div type="chapter">
            <head>
             VII. Meleg fogadtatás.
            </head>
            <p>A minapi balul sikerült paradicsombefőzésnek sokkal komolyabb következményei lettek,
               mint akkor valaki sejtette volna. Ugyanis Cilike tenyerébe egy kis üvegszilánk hatolt
               be, mely egy kissé szúrta ugyan, de akkor semmi fontosságot nem tulajdonított
               neki.</p>
            <p>Éjjel azonban annyira sajgott és fájt a keze, hogy nem tudott aludni, másnapra
               megdagadt, megtüzesedett, a tenyere olyan volt, mint egy nagy vörös alma s a
               tüzesség szemlátomást terjedt a karján fölfelé.</p>
            <p>Teréz néni megijedt, Cilike is megijedt. Elhivták az orvost. Szörényi doktor, akit
               Cilike hajdan - ha még emlékeznek reá - vasúti betörőnek nézett, azután meg
               ideáljának tett meg, mindíg szívesen eltréfálkozott a kis leánnyal, akit érdemes volt
               tréfásan bosszantani, mert alaposan tudott bosszankodni s hamar elhitte, amit mondtak
               neki.</p>
            <p>A doktor úr csak megcsóválta a fejét, mikor meglátta a Cilike kezét.</p>
            <p>- No hát ezt alaposan megcsinálta, Cilike kisasszony! Azonnal jeges borogatást kell
               rátenni. Most pedig tartsa szépen, amíg az üvegszilánkot kiveszem belőle.</p>
            <p>Cilike tartotta ugyan, de azért kiáltozott, ahogy a torkán kifért, mert bizony
               meglehetősen fájt ez a kis operáció, Cilike meg olyan gyáva volt, mint egy nyúl.</p>
            <p>- Most aztán tessék jeges borogatást rátenni, - mondta a doktor, mikor készen volt s
               Cilike könnyek közt fuldokolva feküdt a dívánon. - De hát ne sírjon úgy, kis leány,
               hiszen már nincs semmi baj!</p>
            <p>- Borzasztóan fáj, - nyögte Cilike. - Oh, doktor úr kérem, vajjon nem kell-e majd
               levágni a kezem?</p>
            <p>A doktor elnevette magát.</p>
            <p>- Biz’ az meglehet, - mondta tréfásan, - de azért ne búsuljon, félkézzel is főzhet
               majd Lacinak jó paradicsommártást!</p>
            <p>Cilikének azonban nem volt kedve nevetni. Nagyon sajgott a keze s elszörnyedt arra a
               gondolatra, hogy hátha csakugyan le kell majd vágni a kezét. Oh, ő hallott és
               olvasott elég olyan esetről, hogy még csekélyebb ok miatt is vérmérgezést kap az
               ember s akkor le kell vágni a kezét vagy a lábát...</p>
            <p>Hát az borzasztó lehet!... Egy félkezű menyasszony! Mit mondana Laci hozzá? Lehet,
               hogy nem hagyná el, lehet, hogy mégis elvenné feleségül, de vajjon neki szabad
               volna-e ezt az áldozatot elfogadni? Hiszen még zongorázni sem tudna, a ruháját sem
               tudná bekapcsolni, még az ételt is föl kellene neki vágni...</p>
            <p>Ezen aztán úgy elérzékenyedett Cilike, hogy még keservesebb sírásra fakadt. Lehet,
               hogy egy kis láza is volt, azért látott mindent olyan túlzottan sötét színben, de
               megsiratta magát már előre, mint szegény nyomorékot. Elhatározta, hogy Lacitól
               semmiesetre sem fogadhatja el azt az áldozatot, hogy egész életén át egy félkezű
               asszonyhoz legyen kötve, aki még zongorázni és kézimunkázni sem tud többet...</p>
            <p>Miután pedig Cilike elhatározásait rendesen azonnal meg is szokta valósítani minden
               hosszabb fontolgatás nélkül, most is gyorsan az íróasztalhoz ült s ceruzával
               hamarosan egy hosszú, érzékeny levelet írt Lacinak.</p>
            <p>Szerencsére a balkeze fájt, a jobbal tehát, ha kúsza betűkkel is, de meg tudta írni,
               hogy a sors szomorú végzése folytán ő kénytelen visszaadni a szavát, mert nem tartja
               összeegyeztethetőnek a lelkiismeretével, hegy egy olyan áldozatot fogadjon el tőle,
               amelyet később talán megbánna... Igaz, hogy vérzik a szíve s a könnyeivel áztatja íme
               ezt a papirost is, de a jó Isten majd csak megkönyörül rajta és hamarosan
               megszabadítja földi kínjaitól. Igen, érzi is már, hogy nemsokára vége lesz, hiszen
               annyira fáj már a keze, hogy ezt sokáig úgysem lehet kibírni... Azért Laci csak
               jöjjön a temetésére, hogy ha már nem is vőlegénye többet s egy szál virágot tegyen a
               koporsójára...</p>
            <p>Aztán megcímezte, leragasztotta a levelet s Jankó és Duci, akik Cilike levelezését
               közvetíteni szokták, elrohantak a levéllel a postára.</p>
            <p>Közben pedig Teréz néni behozta a jeget, ágyba fektette a kis leányt, aki reszketett
               a láztól és az izgatottságtól s addig rakta a jeges borogatást a kezére meg a fejére
               s itatta limonádéval, herbateával, míg Cilike szépen lecsendesedett, mosolygott és
               elaludt.</p>
            <p>*</p>
            <p>Lehet azonban képzelni, hogy Laci, aki két nappal ezelőtt friss egészségben és
               jókedvűen hagyta ott a kis menyasszonyát, milyen érzelmek közt olvasta másnap ezt a
               ceruzával írott, kúsza, kissé zavaros levelet, amelynek minden során meglátszott,
               hogy a legnagyobb izgatottságban íródott.</p>
            <p>- Itt valami nagy baj történt, - mondta magában megrettenve s aztán nem sokat
               gondolkozott, hogy mit tegyen, sürgönyözzön-e vagy írjon, vagy elmenjen a Cilike
               szülőihez, tanácskozni velök, hanem felugrott az íróasztalától s úgy ahogy volt,
               sietett ki az állomáshoz, hogy a legelső vonattal Somkutra utazzék!</p>
            <p>Éppen csak annyi ideje volt, hogy felugorjon a gyorsvonatra, amely este érkezett
               Somkutra s bár a gyorsvonat meglehetős gyorsan szokott haladni, Laci mégis úgy
               érezte, mintha csigák vontatnák a vonatot. Repülni szeretett volna, annyira aggódott
               és töprengett s százszor is újra és újra átolvasta Cilike levelét, amelyet sehogysem
               tudott megérteni, csak azt sejtette, azt érezte ki belőle, hogy valami nagy baj van,
               hogy az ő édes kis menyasszonya szenved, sír és valamitől nagyon fél...</p>
            <p>Nyolc óra elmúlt már, mikor a somkuti állomástól behajtott a Teréz néniék háza elé. A
               kerítésen innen megállíttatta a kocsit s aztán gyalog sietett a kertkapun át be az
               udvarra, föl az oszlopos tornácra s az ebédlőn keresztül ki a verandára, ahol lámpa
               égett s ahonnan hangokat hallott.</p>
            <p>A verandán az asztal mellett ült Cilike és körtét evett. Gyárfás Erzsike és Gizike is
               ott ültek s szintén körtét ettek. Mind a három leánynak a köténye is tele volt
               körtével s Cilike éppen most próbálta megfejteni azt a nehéz feladatot: miként lehet
               egyszerre enni is, nevetni is, beszélni is.</p>
            <p>Amint meglátta az ajtóban Lacit, meglepetésében, örömében nagyot kiáltott s
               felugrott. A körték szertegurultak kötényéből, egy falat körte lecsúszott a torkán,
               amitől úgy elkezdett köhögni, hogy szólni sem tudott, mire Erzsike hamar odaszaladt s
               jól hátbaütögette, hogy meg ne fulladjon. Erre kibujtak az asztal alól Jankó és Duci,
               akik eddig ott csendesen meglapulva szintén körtét majszolgattak s miután azt hitték,
               hogy valami új játék kezdődik, ők is hátbaütögették sorra mindegyiket.</p>
            <p>Egy pillanat alatt olyan nevetés, kiáltozás és püfölgetés kerekedett, hogy Teréz néni
               esze nélkül szaladt ki a szobájából.</p>
            <p>- Mi történik itt, gyerekek? - kérdezte csodálkozva. - Nini, Laci öcsém, hát te hogy
               érkeztél meg ilyen váratlanul?</p>
            <p>- Cilike felbontotta az eljegyzését velem, meg haldoklik, hát eljöttem a temetésére,
               - nevetett Laci túlboldogan, hogy nincs semmi baj, míg Cilike pirulva, restelkedve
               sütötte le a szemét.</p>
            <p>- Bizony, tegnap még azt hittem, hogy le kell vágni a kezem, úgy fájt, - mondta,
               kissé zavartan nézegetve a tenyerét, amelyen nem látszott egyéb, mint egy vékony,
               vörös csík. - Igazán csoda történt, hogy ilyen hamar meggyógyult!</p>
            <p>- No, hála Istennek, csakhogy nincs semmi baj, - nevetett Laci. - Alaposan
               rámijesztett, azt mondhatom, de máskor nem fogok felülni magának. Most azonban
               legyen szíves, kedves Cilike és adjon egy kis vizet, hogy megmossam a kezemet, mert
               csak úgy tintás ujjal szaladtam el az íróasztalom mellől.</p>
            <p>Cilike készséggel vezette be Lacit a fürdőszobába s miután bántotta a lelkiismeret,
               hogy így ráijesztett a vőlegényére, nagyon kedves akart hozzá lenni és sajátkezűleg
               eresztette meg a fürdőkád fölött a csapot, hogy Laci megmoshassa a kezét.</p>
            <p>A következő pillanatban nagyot kiáltottak mind a ketten s nyakig ázva, lucskosan,
               vizesen, prüszkölve, köhögve ugrottak ki a fürdőszobából.</p>
            <p>Cilike ugyanis tévedésből a zuhany csapját nyitotta meg s amint mind a ketten a
               fürdőkád fölé voltak hajolva, olyan zuhanyt kaptak a nyakuk közé, hogy hirtelenében
               azt sem tudták, merre fussanak.</p>
            <p>- No, Cilike, maga ugyan meleg fogadtatásban részesít engem, - nevetett Laci, arcát,
               fejét, nyakát törülgetve, míg Cilike a megdöbbenéstől majdnem sóbálvánnyá meredve
               állt ott, miközben hajáról csepegett a víz.</p>
            <p>A kiáltozásra, nevetésre beszaladtak a többiek is és Teréz néni összecsapta a kezét a
               látványra, amely szeme elé tárult.</p>
            <p>- És ez egy menyasszony! - kiáltotta és nevetve mutatott Cilikére. - Oh, Cilike,
               Cilike, hiszen te veszélyezteted a vőlegényed életét! No, ne félj, dehogy engedünk
               még férjhez menni! Eredj, eredj, törülközz meg és öltözz át!</p>
            <p>Cilike búsan vonult vissza szobájába s miközben átöltözött, folyton azon tünődött:
               miért is történik vele mindegyre valami olyan furcsa baleset?</p>
           
         </div>
         <div type="chapter">
            <head>
               VIII. A darázsfészek.
            </head>
            <p>Eltelt az idő, a Cilike „mashetei”, miképpen Teréz néni mondogatta, véget értek s
               Cilikének, aki Teréz nénitől tanult sütni, főzni, gazdasszonykodni, hazafelé kellett
               készülődni.</p>
            <p>Szó sincs róla, nagy örömmel készülődött, hiszen otthon várta Laci, a vőlegénye. De
               egy kissé mégis töprengett, tünődött. Vajjon édes anyja elég érettnek fogja-e már
               találni, hogy most már igazán komolyan vegye a menyasszonyságát? Vajjon
               hozzákezdenek-e már végre a kelengye elkészítéséhez! És ki fogják-e tűzni az esküvő
               idejét is?</p>
            <p>Vagy még mindíg csak kis lánynak fogják tekinteni, akinek még mindíg tanulni, érni
               kell?</p>
            <p>Persze, persze, ha nem történne vele többé soha semmi baleset, akkor mindjárt
               elhinnék róla, hogy csakugyan nagy lány. Meg kellene komolyodnia, ügyesednie,
               semmiféle szélességet többet nem volna szabad elkövetnie.</p>
            <p>Cilike nagyot sóhajtott.</p>
            <p>Hej, ha az olyan könnyű volna! Hiszen soha sem jószántából teszi! Akarattal még soha
               sem követett el semmi szelességet; csak a gonosz sors, a kaján véletlen okozza mindíg
               az ő szomorú baleseteit...</p>
            <p>De ezentúl igazán óvatosabb lesz. Legalább most, ezekben az utolsó napokban vigyázni
               fog arra, hogy ne érje semmi baleset, ne kövessen el semmi olyast, amiből arra
               lehetne következtetni, hogy bizony még mindíg csak - Cilike.</p>
            <p>Nem is történt semmi, - a legutolsó napig...</p>
            <p>*</p>
            <p>Erzsike és Gizike nagy búcsú-ünnepélyt rendeztek a Cilike tiszteletére.</p>
            <p>Meghívták az összes ismerősöket, leányokat és fiatal embereket, még pedig
               kerti-mulatságra.</p>
            <p>A nagy diófa alatt terítettek meg uzsonnára, gyönyörűen feldiszítették az asztalt
               mezei virággal, pipaccsal, búzavirággal, sárgakelyhű margitvirággal. Egész délelőtt
               sütöttek, főztek a konyhán, háromféle tortát is készítettek s jegeskávét meg
               fagylaltot.</p>
            <p>A ház előtt volt egy nagy tisztás, arra a bácsi egy szekér fínom fövényt hordatott s
               jól meghengereltette; ott fognak majd táncolni. Azt is megengedte, hogy a falusi
               malacbandát elhivják, hadd legyen cigányzene is!</p>
            <p>A leányok úsztak az örömben, boldogságban.</p>
            <p>Öt órára már mind egybegyültek a vendégek s páronként, csoportonként összeverődve
               sétálgattak a kertben.</p>
            <p>- Jöjjetek, megmutatom, milyen gyönyörű asztalt terítettünk, - mondta Cilike három
               fiatal leánynak, akik a szomszéd faluból kocsiztak át a mai mulatságra.</p>
            <p>A leányok kellő bámulattal adóztak a szépen feldíszített asztalnak s különösen az
               tetszett nekik, hogy mindenkinek a terítékére oda volt téve a névjegye s egy kis
               virágbokréta.</p>
            <p>- Jaj, de mennyi itt a darázs! - kiáltott fel egyszerre az egyik leányka, Konrád
               Klárika s ijedten kezdte hessegetni az ide-oda röpködő darazsakat.</p>
            <p>- Ne bántsd, - szólt reá a másik, Kovács Juliska, a jegyző leánya, - csak a mézre és
               édességre gyűltek ide. Ha ügyet sem vetsz rájuk, nem bántanak, de ha hajszolod őket,
               megharagusznak és megcsípnek!</p>
            <p>- Jaj, de én le nem ülök ide, - kiáltott Klárika - én félek tőlük!</p>
            <p>- Azt hiszem, darázsfészek van itt valahol közel, - mondta a harmadik leány, Geréb
               Márta, az uradalmi bérlő leánya, - keressük csak meg.</p>
            <p>Csakugyan, hamar meg is találták a darázsfészket nem messze az asztaltól, egy odvas
               hársfa tövében.</p>
            <p>Klárika sikoltva ugrott félre.</p>
            <p>- Jaj, én haza megyek! Jaj, én úgy félek a darazsaktól!</p>
            <p>- Ugyan, legyen eszed! - nevetett Cilike. - Falusi leány, létedre csak nem ájuldozol
               és ijedezel egy pár szegény kis darázstól. Hiszen nem esznek meg. De tudod mit? Hogy
               egészen nyugodt légy, majd én egy seprűvel szétverem őket, hogy hírmondónak sem marad
               belőlük egy sem!</p>
            <p>- Azt nem tanácsolom, - kiáltott utána Juliska, de Cilike már nem hallotta. Futott be
               a házba, egyenesen a konyhába s a másik percben már egy nagy cirokseprűvel
               fölfegyverkezve szaladt vissza.</p>
            <p>Éppen akkor jött az egész társaság a kert tulsó feléből arrafelé s el nem tudták
               képzelni, miért szaladt Cilike mint a szélvész, harciasan lobogtatva kezében a
               cirokseprűt.</p>
            <p>- Ne bántsd őket, - kiáltott még egyszer Juliska.</p>
            <p>De Cilike meg akarta mutatni hősiességét, bátorságát.</p>
            <p>- Agyonütöm őket egy csapásra, - nevetett vígan s a seprűvel vitézül hadonászva,
               teljes erejével csapott bele a darázsfészekbe, kétszer-háromszor is egymásután.</p>
            <p>Többször azonban már nem lehetett.</p>
            <p>A megbolygatott darazsak egyszerre kitódultak a fészekből s haragos zúgással
               keringtek ide-oda és csaptak le arra, akit hamarább értek.</p>
            <p>- Fussunk! - sikoltott Juliska s megragadva a Márta kezét, esze nélkül rohant el.</p>
            <p>Klárika már jóval azelőtt elfutott s futott most már Cilike is, kezében görcsösen
               lobogtatva még mindíg a seprűt.</p>
            <p>- A darazsak! A darazsak!... - sikoltoztak a leányok s az egész nagy társaság rögtön
               megértve a helyzetet, szintén futásnak eredt.</p>
            <p>Szerteszét szaladtak nevetve, sikoltozva, ki erre, ki arra, csak Cilike nem nevetett,
               mert megbotlott egy göröngyben s a seprűt kiejtve kezéből, beleesett egy
               virágágyasba az árvácskák és nefelejcsek közé.</p>
            <p>Utól is érte néhány darázs a szegény kis bűnöst s jól összecsípték, elég
               lovagiatlanul éppen az arcát és a nyakát. S bizony mi tagadás, Cilike úgy meg volt
               rémülve, hogy sírva szaladt be a szobába.</p>
            <p>*</p>
            <p>A kerti ünnepélynek alaposan vége szakadt.</p>
            <p>A megbolygatott, haragos darazsaktól két napig sem lehetett a kertbe menni, a szépen
               megterített asztalhoz nem ülhetett le senki, alig tudták a cselédek behordani az
               egész készletet s táncolni sem táncolhattak künn a szabadban, csak bent a
               szobában.</p>
            <p>Cilike azonban nem táncolt. Feküdt a szobájában, a diványon és sírt és rakta a vizes
               borogatást a pirosra dagadt orrára és arcára.</p>
            <p>És hallgatta a Teréz néni korholását, aki fejét csóválva mondogatta:</p>
            <p>- No, ne ijedj meg, örülj, hogy ennyivel megmenekültél. Jobban is helybehagyhattak
               volna a darazsak. De úgy látszik, tisztelték benned a nagy leányt és a
               menyasszonyt!...</p>
            <p>De ez még mind semmi. Nagyobb szomorúság volt az, hogy másnap, mikor hazaérkezett, a
               vasútnál várta anyuska, a fiúk és Laci, egy nagy rózsa-bokrétával és az orra meg az
               arca még mindíg vörös volt és dagadt.</p>
            <p>Természetes, hogy azonnal észrevették és Cilikének el kellett mesélnie legújabb
               hőstettét.</p>
            <p>És akkor anyuska odafordult Lacihoz és nevetve mondta neki:</p>
            <p>- No lássa, Laci, úgy-e, hogy igazam volt! Ne is beszéljünk most még jó hosszú ideig
               az esküvőről, hiszen ez a Cilike még igazi kis leány!</p>
            <p>És Cilike feje szomorúan konyult le és elrejtette vörös orrát a rózsabokrétába,
               melyet görcsösen szorongatott a kezében. És ott magában, a szíve legmélyebb
               rejtekében, ahol nem lakott más, csak az igazság és az őszinteség, azt gondolta, de
               csak csendesen és egy világért ki nem mondta volna ezt hangosan:</p>
            <p>- Bizony, igaza van az én anyuskámnak! Még mindíg nem vagyok nagy leány!...</p>
           
         </div>
         <div type="chapter">
            <head>
               IX. Cilike megmentője.
            </head>
            <p>- Cilike, siess már! El fogsz késni!</p>
            <p>- Megyek már anyuskám!</p>
            <p>Cilike sóhajtva tette le a könyvét, - egy érzelmes német regényt olvasott, - aztán
               felöltözködött s köszönt édes anyjának.</p>
            <p>Sietve futott a kerten át, végig a kis uccán, hogy idejében érkezzen a kis vicinális
               állomásához, amely pont tízkor indult a város felé.</p>
            <p>Cilikéék egy kis telepen nyaraltak, negyedórányira a várostól s onnan járt be Cilike
               néha, ha valamire szüksége volt bevásárolni, vagy ha Ilussal akart találkozni.
               Mostanában különösen sok megbeszélni valója volt Ilussal, mert Laci pár hétre
               elutazott s már három nap óta nem írt még egy képeslevelezőlapot sem...</p>
            <p>Ezen bőven ráért Cilike töprengeni, mert mostanában nagyon sok szabadideje volt. A
               kelengyevarráshoz még nem akarta az édes anyja, hogy hozzákezdjenek s így Cilike az
               idejét főként olvasással töltötte. Bár édes anyja a házimunkába is befogta, mégis
               nagyon sokat olvasott, még pedig azon a címen, hogy a német nyelvben gyakorolja
               magát, csupa érzelgős, német regényeket.</p>
            <p>Most is a napernyőbe rejtve vitte magával azt az érdekfeszítő regényt, amelyben egy
               aranyszőke hajú grófkisasszonyról volt szó, akit szilaj paripája egy mély szakadék
               felé ragadt, de az utolsó pillanatban előugrott egy daliás, napbarnította arcú ifjú,
               erős kézzel megragadta a megvadult paripa zabláját és megmentette a grófkisasszony
               életét és a grófkisasszony hálából kezével akarta megjutalmazni az ifjút, aki nem
               volt más, mint egy kiváló tehetségű festőművész, de a kegyetlen szülők nem akartak
               beleegyezni a házasságba...</p>
            <p>- Vajjon mi lesz velök! - sóhajtott magában Cilike s alig várta, hogy a vonaton ülve
               tovább olvassa az érdekes történetet. - Istenem, hogy nem történik velem sohasem
               ilyesmi, - fűzte aztán tovább gondolatait, - az én életem olyan szürke, olyan
               egyhangú, olyan unalmas... Pedig tizennyolc éves vagyok már és menyasszony...</p>
            <p>E pillanatban Cilike tizennyolc éve és mélabús gondolatai dacára úgy kezdett futni
               végig az uccán, ahogy csak birt. Ugyanis messziről meglátta a vicinálist közeledni s
               tudta, ha nem éri idejekorán el, egy félóráig kell várakoznia a következő
               vonatra.</p>
            <p>Futott, futott lélekszakadva s nem látta meg, amit pedig jó lett volna meglátni.</p>
            <p>Körülbelül száz lépésnyire az állomástól két suhanc állott egy bokor mögé elrejtőzve
               s vihogva, egymást lökdösve leselkedtek ki az útra.</p>
            <p>- Most jön egy, - súgták egymásnak. - Meglátod, ez éppen nekimegy!... Még szalad is!
               Nagyszerű lesz!... Most mindjárt belepottyan! Zsupsz!... Ujjé... hahaha!...</p>
            <p>A következő pillanatban Cilike egy nagyot sikoltott, a napernyője jobbra repült, a
               könyve balra repült, a kalapja hátracsúszott, ő meg térdig belesüppedt egy gödörbe,
               amely ott volt az út szélén ügyesen betakarva ágakkal, fűvel, falevelekkel.</p>
            <p>Cilike hangos kiáltására harsogó kacaj volt a felelet. Valóban komikus látvány is
               volt a hadonászó, kapálózó kis lány, aki mindenképpen ki akart evickélni kellemetlen
               helyzetéből, de nem bírt, mert a gödör feneke agyagos, sáros volt s olyan
               vendégmarasztóan tapadt a cipőihez, hogy sehogy sem bírta kihúzni.</p>
            <p>Minél jobban kapálózott Cilike, annál jobban nevettek ott a bokor mögött. A vicinális
               meg sípolva, tüszkölve közeledett az állomáshoz. Még egy perc és elkésik.</p>
            <p>Cilike már éppen négykézláb akart kimászni, ekkor egy erős kéz nyúlt a hóna alá s
               egyszerre kiemelte a gödörből. Valaki meg gyors iramodással ugrott a bokor mögé s
               piff-paff, egy pár hangos pofon csattanása hallatszott, aztán még hangosabb bőgés
               harsant föl s a két suhanc eszeveszett vágtatással rohant árkon-bokron keresztül, ki
               az országútra.</p>
            <p>Valaki még egy darabig futott utánuk hangosan kiáltva:</p>
            <p>- Te, kisebbik, te vöröshajú kis gazember, állj meg, te még csak egy pofont kaptál,
               még eggyel tartozom neked!...</p>
            <p>De a kis vöröshajúnak volt esze, hogy nem állt meg, hanem ha lehet még gyorsabban
               szedte a lábait s egy perc mulva már el is tüntek mind a ketten a szemhatárról.</p>
            <p>Üldözőjük pedig visszafordult s homlokát törülgetve állt meg Cilike előtt.</p>
            <p>- Remélem, nem ütötte meg magát, kedves kisasszony? Ez a két haszontalan imposztor
               egy gödröt ásott itt, befedték faágakkal s aztán lesték, hogy ki fog beleesni!... No
               de megkapták a magukét. Nem lesz még egyszer kedvük ilyen rossz tréfára!</p>
            <p>Cilike valósággal kábult volt; oly hirtelen zúdult reá ez a sok esemény, hogy azt sem
               tudta mit mondjon. Csak állt ott egy helyben és igazgatta a haját, ruháját és
               zavartan mosolygott.</p>
            <p>Annál beszédesebb volt a férfi. Udvarias készséggel szedte össze a széthullott
               kottákat, a napernyőt, amelyből kiesett a könyv s még egy kis zsebtükröt is tartott
               Cilike elé, hogy megigazítsa a kalapját és zilált fürteit.</p>
            <p>- Erről a vonatról már szerencsésen lekéstünk, - nevetett, kalapját lengetve a vonat
               felé, amely éppen most robogott tova. - Sebaj, félóra mulva indul a másik. Remélem,
               nem sietős a dolga, kisasszony! Engedje meg, hogy bemutassam magam. Bertalan Gyula
               doktor vagyok. Menjünk az állomáshoz, a váltóőr ott majd letisztítja a cipőit is.</p>
            <p>- Jesszusom! Igy be sem mehetek a városba! - kiáltott Cilike nevetve is, bosszankodva
               is. - A ruhám is sáros lett. Azt hiszem legjobb lesz, ha haza megyek!</p>
            <p>Indulni akart, de egyszerre keservesen jajdult föl.</p>
            <p>- A lábam! - kiáltott ijedten. - Nem tudok járni!... Azt hiszem eltört a lábam!</p>
            <p>A doktor úr hirtelen megkapta a Cilike karját, mert azt hitte elesik.</p>
            <p>- Dehogy tört el, - nyugtatta meg, - hiszen akkor reá sem tudott volna állani.
               Valószínűleg csak megrándult. De mindenesetre jó lesz hazamenni és megvizsgálnia.
               Tessék jól a karomra támaszkodni, ha megengedi, majd én hazakísérem. Igy tud-e járni?
               Vagy inkább hozzak egy kocsit?</p>
            <p>- Nem, köszönöm, - rebegte Cilike egészen megilletődve ennyi szívességtől, - itt
               lakunk közel. Odáig csak el tudok valahogy menni. Anyuska nagyon megijedne, ha látná,
               hogy kocsival visznek haza.</p>
            <p>- Hát csak tessék jól reám támaszkodni. Majd így megfogom a karját, így jobban tud
               menni. Szerencsére éppen orvos vagyok s ha megengedi, mindjárt meg is fogom
               vizsgálni. Nem hiszem, hogy komolyabb baj volna. A kedves mamát megnyugtatjuk, semmi
               ok sincs az ijedtségre. Azt a két kölyköt pedig fel fogom jelenteni.</p>
            <p>Bizony a Cilike édes anyja mégis nagyon megijedt, mikor egyszer csak látta Cilikét
               besántikálni a kapun, egy idegen úr karján. Mikor megtudta, hogy mi történt, gyorsan
               lefektette Cilikét a dívánra s a doktor úr megvizsgálta a lábát.</p>
            <p>- Nincs semmi baj, - nyugtatta meg aztán az aggódó édes anyát. - Kissé megrándult a
               bokánál. Hidegvizes borogatást kell rátenni. Pár nap alatt helyre jön.</p>
            <p>- Nagyon kérem, kedves doktor úr, látogasson meg holnap is, - mondta Ilosvayné. -
               Mindaddig, míg teljesen meggyógyul Cilike. Hátha mégis valami komplikáció állana
               be.</p>
            <p>- Nagyon szívesen eljövök, - felelt a doktor úr. - Ugyis van még négy betegem itt a
               telepen. De biztosítom, aggodalomra nincs ok.</p>
            <p>Aztán elbúcsúzott a doktor úr, Ilosvayné mégegyszer megköszönte minden szívességét s
               Cilike nagyot, mélyet sóhajtva dőlt hátra a díván párnájára. Szemét lehunyta s úgy
               próbálta rendezni gondolatait. Hiszen ez egy valóságos regény volt, amit ő ma átélt!
               Majdnem éppen úgy történt minden, mint Hilda grófnővel a német regényben. Ő is
               veszedelemben forgott... őt is megmentette egy idegen ifjú... Igaz, hogy nem szilaj
               paripa ragadta el, hanem egy agyagos gödörbe esett bele... És nem daliás festőművész
               volt az ifjú, hanem egy doktor.</p>
            <p>Ifjú?... Cilike egy kissé gondolkozóba esett. Tulajdonképpen nem volt tisztában vele,
               hogy fiatal ember-e a doktor úr vagy idősebb férfi. Fiatal lányok szokása szerint nem
               tudta megítélni első látásra az életkort. És a daliás termete?... Istenem, úgy
               rémlett neki, mintha egy kissé pocakos lett volna és nem is olyan nagyon magas, mint
               az egy regényhőshöz illik...</p>
            <p>De hamarosan elhesegette magától ezeket a kételyeket. Nem, ez rút hálátlanság volna a
               „megmentője” iránt. Az ő lovagja a legszebb, a legdaliásabb, a legnemesebb, a
               legkülönb fiatal ember a világon - és neki, Cilikének tulajdonképpen kötelessége
               volna őt a kezével megjutalmazni...</p>
            <p>Ebbe a gondolatba aztán belelovalta magát Cilike, regényes fantáziája úgy kiszínezte
               a dolgot, hogy délután, mikor Ilus meglátogatta s ő elbeszélte neki a nagy eseményt,
               majdnem a doktor úr menyasszonyának érezte magát.</p>
            <p>Leírása szerint Bertalan Gyula a világ legszebb, legvitézebb, legdaliásabb fiatal
               embere volt, aki valósággal a halál torkából mentette ki Cilikét s a két gonosztevőt
               oly elszánt bátorsággal üldözte, mint egy igazi középkorbeli vitéz lovag. Lehetetlen
               első látásra azonnal bele nem szeretni az ilyen kiváló ifjúba s ő, Cilike, érzi is,
               hogy talán tudná is szeretni, kötelessége is volna szeretni, ha adott szava és a
               szíve nem kötné már máshoz.</p>
            <p>Istenem, vajjon milyen bonyodalom fog ebből keletkezni?... A szíve és a kötelessége
               összeütközésbe jönnek... bizonyára Laci sem akar majd lemondani... mi lesz ebből...
               vajjon mi lesz ebből?...</p>
            <p>Ilus mélységesen meg volt hatva az esettől s kijelentette, hogy Cilike rá mindíg
               számíthat, ő jóban-rosszban mellette fog állani mindíg s holnap délelőtt is el fog
               jönni, hogy megismerkedjék a doktor úrral és megköszönje neki legjobb barátnője
               megmentését...</p>
            <p>Másnap délelőtt el is jött Ilus, a kíváncsiság hozta és eljött a doktor úr is, vidám,
               hangos szóval kívánva jó reggelt. Amint belépett az ajtón és levette a kalapját, a
               két leány hirtelen egymásra nézett. Az Ilus szemében csodálkozó kérdés volt, a
               Cilikéében meg egy kis röstelkedés és nagy meglepetés...</p>
            <p>A doktor úr ugyanis egészen kopasz volt. Körülbelül harminckilenc-negyven éves
               lehetett s kissé elhízott termetével, rövidre nyírt barna szakállával, kopasz
               homlokával, hangos, vidám beszédével és barátságos, mosolygó szemével semmiképpen sem
               hasonlított egy középkori lovaghoz. Sokkal inkább egy középkorú, jólelkű doktor
               bácsihoz...</p>
            <p>Cilike nagyot nyelt, ő tulajdonképpen csak most vette szemügyre a „megmentőjét” s
               egyszerre keserű csalódást érzett a szívében. De azért nagylelkűen elhatározta
               magában, hogy nem lesz hálátlan. Hiszen a külső igazán nem határoz semmit.</p>
            <p>A doktor úr megvizsgálta a lábát, meg volt elégedve a haladással s aztán egy darabig
               vidáman elbeszélgetett még Ilosvaynéval és a két leánnyal.</p>
            <p>- Igaz, - mondta búcsúzás közben, - majd elfeledtem mondani, holnap délelőtt nem
               jöhetek. Ha talán fájdalmai lennének Cilike kisasszonynak, tessék délután telefonálni
               értem. A legkisebbik leányom vizsgájára megyek. Ez az első vizsgája és sírva fakadna
               a gyerek, ha engem nem látna ott.</p>
            <p>- Hány éves a kis lány? - kérdezte nyájasan Ilosvayné, aki nagyon megbarátkozott a
               kedves modorú doktorral.</p>
            <p>- Hét éves, - felelt a doktor úr. - Az ötödik és az utolsó az orgonasípban. A
               legnagyobbik már tizennégy éves kamasz, negyedik gimnazista, a legkitűnőbb tanuló az
               egész osztályban. Különben mind jó gyerekek, az Isten tartsa meg őket, pedig a
               feleségem ugyancsak kényezteti őket, de én annál szigorúbb vagyok.</p>
            <p>Mosolygó arcáról ugyan le nem lehetett volna olvasni a szigorú apát és mosolygott
               Ilosvayné is. Ilus pedig éppenséggel hangosan fölnevetett. Csak Cilike hanyatlott
               hátra a díványon szó nélkül, vérvörös arccal. Érezte, hogy nagyon nevetségessé vált
               Ilus előtt - és önmaga előtt is. Fellegekbe járó, regényest hajszoló képzelete
               egyszerre nagy zökkenéssel zuhant le a józan valóság, a mindennapi élet mesgyéjére s
               még örülhetett, hogy ezúttal csak ilyen kicsiny volt a kiábrándulása...</p>
           
         </div>
         <div type="chapter">
            <head>
               X. A szénaboglyában.
            </head>
            <p>Azon a kis telepen, ahol Cilikéék nyaraltak, egy nagy rét is tartozott a
               nyaralóhoz.</p>
            <p>Ez a rét volt a Cilike legkedvesebb sétahelye. Annyi mezei virág termett ott, hogy
               csak úgy duskált benne. Mindennap szedett egy nagy bokrétára valót.</p>
            <p>Voltak szép erdélyi kancsói, torockói, korondi, tarka virágos, égetett agyagkorsói,
               azokba helyezte el a nagy mezei virágbokrétákat s ez olyan jól illett a nyaraló
               oszlopos verandájára, a magyaros stílű ebédlő pöstyéni varrottasterítővel borított
               asztalára, meg a Cilike kis leány szobájába, amelynek fehérre lakkozott fenyőfa
               bútorait mind ő sajátkezűleg festette, lakkozta be, fehér mollfüggönyeit maga szabta,
               varrta és szögezte fel.</p>
            <p>Meg kell adni, hogy Cilike az ilyesmiben nagyon ügyes volt. Sok ízlése,
               találékonysága s eredeti ötletei voltak s mindíg volt türelme és kitartása meg is
               valósítani az ötleteit. Természetesen csak a legegyszerűbb eszközökkel és nagyon
               takarékosan, mert bizony sok zsebpénzt nem kapott Cilike s annál sokkal jobban
               szerette szüleit, semhogy felesleges kiadásokkal akarta volna megterhelni.</p>
            <p>De éppen az volt a művészet és az ügyesség, hogy mindíg csak a meglévő dolgokat
               használta föl és rendezte el ízlésesen, ügyesen.</p>
            <p>Igy az egyszerű kis nyaralót is néhány piros kreton dívánpárnácskával, kalotaszegi
               meg pöstyéni varrottassal, fehér battiszt és tarka mosófüggönyökkel, meg korondi és
               torockói korsókba elhelyezett mezei virágbokrétákkal olyan kedvessé, olyan otthonossá
               tette, hogy Laci, mikor vasárnaponként kirándult hozzájuk, nem győzte dícsérni.</p>
            <p>Ez a dícséret büszkévé és boldoggá tette Cilikét s megfogadta, hogy majd a saját
               otthonukat is éppen úgy fogja gondozni és diszíteni s otthonossá, kedvessé és
               barátságossá tenni.</p>
            <p>De mikor lesz az, hej, mikor lesz az!...</p>
            <p>Sem anyuska, sem apuska nem emlegették soha az esküvő idejét s ha Laci néha szóba is
               hozta, csak azt mondták rá: - még ráérünk!</p>
            <p>És hiába csillogott ott a karikagyűrű a Cilike ujján, azért bizony az édesanyja még
               mindíg csak kis lány számba vette őt, ami szörnyen bántotta a Cilike önérzetét.</p>
            <p>Mily nagy volt tehát a Cilike megilletődése, midőn egy napon édes anyja így szólt
               hozzá:</p>
            <p>- Nézd, édes lányom, én nem szeretem, hogy te mostanában mindíg ezeket az érzelgős
               német regényeket olvasod, azon a címen, hogy a német nyelvben akarod magadat
               gyakorolni. Ha csakugyan gyakorolni akarod magadat benne, inkább adok én néked egy
               német könyvet, amelyből nagyon sokat tanulhatsz, nemcsak most, mint menyasszony,
               hanem később, mint fiatal asszony is.</p>
            <p>Cilike egészen elpirult örömében, amint a könyvet a kezébe vette s aztán azonnal
               szaladt is ki a rétre vele, hogy ott háboríttatlanul végig olvassa.</p>
            <p>Vasárnap délután volt. Laci azt írta, hogy ma csak estefelé tud kijönni, így legalább
               hamarább el fog telni a délután.</p>
            <p>A rétet már lekaszálták s az illatos széna egy óriási nagy boglyába volt
               felhalmozva.</p>
            <p>Ennek a szénaboglyának az árnyékában volt a Cilike legkedvesebb helye. Egy kis
               fészket ásott magának a boglya tövében s oda leheveredve szokott mindíg olvasni,
               kézimunkázni, ábrándozni...</p>
            <p>Most is oda sietett s végigdőlve a fűben, az illatos széna árnyékában, nagy
               érdeklődéssel kezdte olvasni a komoly irányú, tartalmas könyvet, amely arról szólt;
               hogyan neveljük leányainkat jó háziasszonynak.</p>
            <p>Néhol egy kissé ósdinak, egy kissé maradinak találta, de azért elismerte, hogy nagyon
               sokban igaza van. Főleg mikor azt fejtette ki a könyv írója, hogy a tétlenség mennyi
               rossznak a megteremtője s figyelmezteti a szülőket, hogy: - „Ismertessük meg a
               gyermekekkel, az iskolás- és eladóleánnyal az idő helyes értékét, tanítsuk gyakorlati
               foglalkozásra és ideális célokra. A háziasszony trónusához vezető út talán kissé
               meredek volna, ha az anya gondos szeretettel, szigorú neveléssel és oktatással nem
               egyengetné azt, fokról-fokra vezetve lányát célhoz és aztán büszkén tekintve
               fáradságának eredményére, mely bizony sok időbeli, szellemi és lelki áldozattal
               jár.</p>
            <p>Latba kell vetnie egész egyéniségét, szüksége van a legönfeláldozóbb szeretetre, mely
               az anyai szeretetben leli tetőpontját. Nagy út ez, de még nagyobb a tevékenység tere,
               mely a háziasszony előtt megnyílik: nagy követelményekkel állanak az egész ember elé,
               hogy méltóan megoldják a nagy feladatot. És milyen nagy érzés, ha mindennek, amit
               tőle várnak, megfelelhet!</p>
            <p>Van-e itt nyoma alárendeltségnek, lelketölő tengődésnek, szürke hétköznapiságnak,
               megadásnak? A jó háziasszony becsvágyát leli abban, hogy a háztartása mintaszerű
               legyen, vágyik arra, hogy megtartsa magának férje szeretetét és becsülését; meleg
               szívvel igyekszik azon, hogy minden lehető kellemességet nyujtson neki otthon,
               tanácsadója, bizalmasa legyen; lelki kielégülést nyer gyermekeinek a nevelésében;
               szellemileg haladni igyekszik. Kellő megértéssel van minden kulturális kérdés iránt;
               házát a béke és jólét tanyájává igyekszik varázsolni; mindíg szépítgeti, csinosítja,
               ha néha csak pár szál virággal is.</p>
            <p>Vajjon mindez nem olyan föladat-e, melynek a nő egész testi és lelki létével felelhet
               meg és nem elég-e arra, hogy az életét betöltse? Ha kellő időbeosztása van, akkor még
               a politika, művészet és irodalom, színház és zene iránt táplált érdeklődését is
               kielégítheti.</p>
            <p>A fiatal, tapasztalatlan leány többnyire viasz a férfi kezében; ha jól tudja nevelni,
               megkapja azt a hitvest, aminőt megérdemel. Ha helyesen nyílt meg a fiatal teremtésnek
               a szeme s az érzéke, a legodaadóbb társsá leszen, aki az urában az eszményét, a
               védelmezőjét, a saját maga jövőjét látja.</p>
            <p>A házasságban nem elég a jellem tanulmányozása; még nagyobb mértékben meg kell lenni
               az alkalmazkodásnak is. Igaz szívből fakadó szeretetnek kell uralkodnia és a fiatal
               asszonyban nem szabad föltámadnia annak a gondolatnak, hogy ő áldozatbárány, melyet a
               vágóhídra hurcolnak.</p>
            <p>Nincs értelme sem a tulzott finnyásságnak, sem a tulzott érzékenykedésnek. Ne
               duzzogjon az urával, ne mutassa, hogy unatkozik, különösen ne olyankor, amikor azt
               jogos gondok gyötrik és emiatt kedvetlen, amit őnagysága hajlandó egyszerűen
               szeszélynek, rosszkedvnek minősíteni.</p>
            <p>Ne járjon-keljen a házban jól betanult mártírarccal; legyen vidám, derűs s várja be
               türelmesen, amíg a férje közli vele gondjainak okát.</p>
            <p>Ha a férj fáradtan jön haza, beszélgetésre nem mutat nagy kedvet, az asszony ebben ne
               lásson a személye ellen irányuló sérelmet, hanem tartsa tiszteletben a férje
               lehangoltságát, ezzel adva jelét annak, hogy érti a lehangoltság okát.</p>
            <p>Igaz, hogy az asszonynak, aki már egész nap örült a kedélyes együttlétnek, talán
               rosszul esik a férj kedvetlensége, de hogy mégis kellően elviselhesse, abban
               segítségére van a beléje nevelt önuralom, női tapintat és részvét. Elfojtja a titkos
               szemrehányást, még a könnyeit is a szerető hitves s derűsen mosolyog, nem pedig a
               vértanu arcával jár-kél a házban. A férj ezt értékelni tudja és mindíg hálás lesz
               érte.</p>
            <p>Hogy a csinos, ízléses háziruha milyen fontos kellék, azt talán mondani sem kell.
               Soha se lássa a férj a feleségét kócosan, lomposan. Ez nem illik a ház úrnőjéhez és
               könnyen ítélhetik meg olyanformán, mintha csak másoknak öltözködnék.</p>
            <p>Nem elég a férj szeretetét meghódítani: azt meg is kell tartani. Az egymással való
               érintkezésben a hangot többnyire a nő adja meg; ügyelni kell tehát, hogy esetleges
               szóváltásnál, mely a legjobb házasságban is előfordul, a hang közönségessé ne
               fajuljon. Ha egyéb nem, a kímélet szabjon határt a nőnek és ezt a korlátot azután
               bátran nevezhetjük mélységes női érzelemnek.”</p>
            <p>Micsoda komoly dolgok voltak ezek! Cilike kétszer-háromszor is átolvasott egy-egy
               részt s igyekezett mélyen a szívébe vésni.</p>
            <p>És magában olyan hálát érzett édesanyja iránt, aki íme, már ily komolyan veszi őt s
               látja, fölteszi róla, hogy megérti, értékelni tud egy ilyen komoly irányú könyvet,
               amely az igazi asszonyi hivatásról szól.</p>
            <p>De már nagyon is kifáradt a sok olvasásban. Föláll és megnézi a kis zsebóráját. Még
               több mint másfél óra kell, amíg Laci megérkezik. Mit csináljon addig?</p>
            <p>A szobába menni még nincs kedve, anyuska és apuska még a délutáni álmukat alusszák, a
               fiúk kirándultak rákászni; ma Ilus sem jött látogatóba; egyedül most mihez
               kezdjen?</p>
            <p>- Néni kérem, szabad nekem ide felmászni? - hangzott egyszerre mellette egy vékony
               kis hang.</p>
            <p>Cilike megfordult. Zsuzsika állott mellette, a szomszéd nyaralóban lakó Tolnay
               tanácsosék nyolc éves szőke kis leánya, aki Cilikével nagy barátságot tartott fenn s
               amikor csak tehette, átszökött hozzá.</p>
            <p>- Hova akarsz felmászni, Zsuzsika?</p>
            <p>- Ide, erre a szénaboglyára.</p>
            <p>- Leesel te onnan, Zsuzsika!</p>
            <p>- Dehogy esem. Én már másztam föl szénaboglya tetejére. Tavaly, mikor Pálfalván
               nyaraltunk. Még szénásszekéren is ültem. Olyan nagyszerű volt! Tessék megengedni,
               hogy fölmásszam!</p>
            <p>Cilike műértő szemmel kezdte mérlegelni, vizsgálni a szénaboglyát. Csakugyan nem
               lehet utolsó mulatság oda felkapaszkodni s milyen felséges érzés lehet ott fenn ülni
               a szénaboglya tetején! Királyi trónuson nem eshetik jobb, puhább, kellemesebb ülés,
               mint odafenn...</p>
            <p>Ugy látszik, Zsuzsika is erre gondolt, mert további engedélyt nem is várva, már
               kapaszkodott fölfelé. Kis karja könyökig, lába térdig belesüppedt a puha, ruganyos
               szénába, kettőt csúszott visszafelé, amíg egyet előre tudott haladni s olyan vidáman
               sikongott, nevetett a nagy erőlködés közben, hogy Cilikének akaratlanul is vele
               kellett nevetni. Sőt egyszerre kedvet kapott ő is s szintén kezdett fölmászni a
               boglyára.</p>
            <p>Hát ez nagyszerű mulatság volt, az bizonyos. Egész erejét ki kellett fejtenie, hogy
               versenyezni tudjon Zsuzsikával, akinek úgy látszik nagyobb gyakorlata volt.</p>
            <p>Kétszer-háromszor is visszacsúsztak, amíg végre nagynehezen mégis feljutottak mind a
               ketten. A nevetéstől, erőlködéstől fáradtan dőltek végig a szénaboglya tetején s
               bizony Cilike, minden komolyságáról megfeledkezve, éppen úgy hempergett ott, mint a
               nyolc éves Zsuzsika.</p>
            <p>- No, most guruljunk le innen, - mondta Cilike s fölállott, hogy a boglya szélére
               lépve legurítja magát róla.</p>
            <p>De egyszerre hangosan felkiáltott:</p>
            <p>- Jézusom, én süllyedek!</p>
            <p>Csakugyan, amint felállott, a puha széna elkezdett süppedni a lába alatt s minél
               jobban igyekezett kigázolni belőle, annál mélyebben süllyedt. Kézzel-lábbal
               kapálózott, kapaszkodott kifelé, de minden mozdulatára mind lejjebb és lejjebb
               csúszott, süppedt.</p>
            <p>Zsuzsika, aki jóval könnyebb súlyú volt s így őt nem fenyegette az elsüllyedés
               veszedelme, ijedtében, mikor Cilikét eltűnni látta, hangosan jajveszékelve gurult le
               a szénaboglya oldalán s aztán sírva, jajgatva tördelte a kezét.</p>
            <p>- Jaj, jaj, nénike, ne süllyedjen el... Jaj, tessék kimászni, gyorsan,
               gyorsan!...</p>
            <p>Mászott volna Cilike szívesen, gyorsan is, lassan is, de nem bírt.</p>
            <p>Utoljára már mozdulni sem mert, mert érezte: minél jobban kapálózik, rugdalózik,
               kapaszkodik, annál rosszabb.</p>
            <p>Most mi lesz? Ez a kis csacsi Zsuzsika ahelyett, hogy segítene, vagy segítséget
               hívna, csak itt sír és kiabál, úgy, hogy nem is hallja az ő hangját. Pedig ha sokáig
               itt bent marad a széna között, az is megtörténhetik, hogy megfullad!</p>
            <p>Nem, az talán még sem lehetséges. Belefulladhat valaki a vízbe, az iszapba, a
               mocsárba, a homokba, de hogy valaki egy szénakazalba belefulladt volna, arról Cilike
               még nem hallott soha. De hát hogy fog kijutni innen?</p>
            <p>- Zsuzsika, Zsuzsika, - kiáltott teljes erejéből, - eredj gyorsan, hívjad a kocsist
               és a kertészt, hogy segítsenek ki innen!</p>
            <p>Erre Zsuzsika is észretért és sírva, jajgatva rohant a ház felé. Cilike pedig a
               szénaboglya mélyében elmélkedhetett a világi dolgok mulandósága felett.</p>
            <p>Nagyon melege volt és nagyon kényelmetlenül érezte magát. A sok széna körülötte olyan
               fülledt volt s alig bírt már lélegzeni. Szent Isten, ha mégis megfulladna, mielőtt
               segítség érkezik! Egészen elérzékenyedett, amint a saját szomoru halálára és
               temetésére gondolt és nagyot tüsszentett. Aztán újra egyet és még egyet. A
               szénaszálak úgy csiklandozták az orrát, hogy folyton tüsszenteni kellett. Jaj, talán
               még akkor is vörös lesz az orra a sok tüsszentéstől, mikor Laci megérkezik!</p>
            <p>- Itt vagyunk már, itt vagyunk! - sikongott most Zsuzsika. - Ne félj már semmit,
               Cilike!</p>
            <p>Már nem is félt Cilike, csak még mindíg tüsszentett.</p>
            <p>- Hányjuk szét vasvillával a kazalt, - szólt egy mély férfi hang.</p>
            <p>- Dehogy, azt nem lehet, - felelt egy másik hang, - hiszen akkor könnyen
               megsebezhetjük. Hozzunk létrát!</p>
            <p>Egy darabig csend volt, úgy látszik a létráért mentek. Azután hallotta Cilike, hogy
               valaki kapaszkodik föl a szénaboglya oldalán s aztán egy hosszú létrát eresztettek
               le hozzá.</p>
            <p>A létrát odafönt valaki erős kézzel fogta s Cilike boldogan, vidáman kapaszkodott
               fölfelé. Még egy pillanat és már künn volt, valaki megragadta a kezét s aztán együtt
               csúsztak alá a félig már rommá vált szénaboglyáról.</p>
            <p>- Föld! Föld! - akarta kiáltani Cilike vidáman, amint végre ismét szilárd földet
               érzett a lába alatt.</p>
            <p>De egyszerre torkán akadt a szó. Laci állott vele szemben és még mindíg fogta a kezét
               és ott állott anyuka és apuka és a szomszéd Tolnay család is, meg az egész
               nyaralótelep közönsége, akiket a Zsuzsika sivalkodása idecsődített.</p>
            <p>Cilike meg úgy állott ott előttük, mint egy kisebbfajta szénaboglya. A haja, az arca,
               a ruhája tele volt szénával s egy nagyot tüsszentett és aztán egyszerre úgy
               elszaladt, mintha nyílból lőtték volna ki.</p>
            <p>De azt még meglátta, mikor édesanyja fölemelte a földről a könyvet, amelyet alig egy
               órával előbb adott neki s még azt is hallotta, amint nevetve kiáltotta utána:</p>
            <p>- Oh, Cilike... Cilike!...</p>
           
         </div>
         <div type="chapter">
            <head>
            XI. A sorompó.
            </head>
            <p>Délután hat óra volt. A kis nyaralótelep összes vendégei és lakói ott szoktak sétálni
               ilyenkor az egyetlen széles, árnyas sétaúton, amely a vasúti töltés mentén húzódott
               végig.</p>
            <p>Az is a nyaralók szórakozásai közé tartozott, bevárni a hat órai vonatot és nézni a
               kis vicinálist, amint tüszkölve, fujtatva, sípolva robog, - illetve inkább cammog
               végig az út mentén.</p>
            <p>Olyan igazi patriarkális, vidéki kis vicinális volt, amely még talán meg is állott,
               ha valaki nagyon integetett neki s olyan kedélyes lassúsággal cammogott, hogy az
               utazók az ablakból kihajolva, vígan diskurálhattak a lent sétáló ismerősökkel.</p>
            <p>Az út végén, a töltés egy kanyarulatánál azért természetesen ott állott a sorompó, a
               rendes: „Vigyázz, ha jön a vonat!” felírású táblával. Mert hiszen persze azért mégsem
               lett volna tanácsos éppen akkor keresztülsétálni a töltésen, mikor arra halad a
               vonat.</p>
            <p>Rendesen ennél a sorompónál állott meg a közönség, mert itt a kanyarulatnál még
               lassabban haladt a vonat, mint máshol. Itt szoktak egymásnak integetni az ismerősök
               és felkiabálni meg lekiabálni, ha valami mondani vagy izenni valójuk volt.</p>
            <p>- Jövő vasárnap jöjjetek ki mind ebédre!</p>
            <p>- Mondd meg Máli néninek, küldjön ki sonkát, mert elfogyott!</p>
            <p>- Megkaptad a tegnapi levelemet?</p>
            <p>- Tisztelem az Erzsi nénit!</p>
            <p>- Hová utaztok?</p>
            <p>Igy hangzik össze-vissza, víg nevetés, integetés és kendőlobogtatás között - aztán a
               kis vonat eltűnik, már a füstje sem látszik s a társaság megint visszafelé indul.</p>
            <p>Cilikéék is künt sétáltak ezen a délután. Anyuska, apa, a fiúk és Cilike - meg Kőváry
               Laci.</p>
            <p>Cilike végtelenül boldog és büszke volt. Karonfogva sétálhatott Lacival s
               megelégedetten szemlélte, hogy az ismerősök mind itt vannak és látják őket - és
               komoly jegyespárnak tekintik.</p>
            <p>Sőt a kis Tolnay Zsuzsika olyan tisztelettel viseltetik iránta, hogy ilyenkor nem is
               mer odajönni hozzá, hanem ahányszor szembetalálkoznak, mindíg nagyon hangosan és
               nagyon illedelmesen köszön:</p>
            <p>- Kezét csókolom, nénike!</p>
            <p>Ez jól esik Cilikének. Határozottan növeli az önérzetét és remélhetőleg a tekintélyét
               is, főleg anyuska előtt, aki az utolsó szénaboglyahistória óta megint nem akarja
               többé még csak nagy leánynak sem tekinteni, nemhogy menyasszonyságról,
               férjhezmenésről beszélne!</p>
            <p>Éppen csak ma, hogy egy kissé megengesztelődött, mert az ebédet Cilike egyedül főzte
               - még pedig kitűnően. És anélkül, hogy valami baleset érte volna közben. Még csak a
               levest sem sózta el! Pedig Laci is ott volt ebéden.</p>
            <p>- Jön a vonat! Jön a vonat! - hallatszott a gyermekek kiáltozása s már rohantak is a
               sorompó felé.</p>
            <p>Távolból hallatszott is már a dübörgés, kattogás s a füstöt is látni lehetett.</p>
            <p>Cilikéék is megálltak a sorompó mellett.</p>
            <p>Cilikének éppen az járt eszében: milyen nagyszerű lesz, ha ő majd férjhez megy s
               esküvő után nászútra mennek, Olaszországba persze, vagy ami még előkelőbb,
               Svédországba és Norvégiába és akkor majd ő ül ott fenn a vonaton és integet le ide
               az ismerősöknek.</p>
            <p>Elandalogva könyökölt rá a sorompó korlátjára. Milyen szép is lesz az majd, milyen
               előkelő! Hogy fogják irígyelni a lányok!</p>
            <p>Okvetlenül sötétkék utazóruhát csináltat és sötétkék selyem útiköpenyt.</p>
            <p>Azaz dehogy sötétkéket! Hiszen az az iskolás leányok egyenruha színe! Világért sem
               sötétkéket. Éppen elég volt belőle.</p>
            <p>Inkább világosszürkét, vagy őzbarnát s az úti kalapjára ugyanolyan színű hosszú
               selyemfátyolt, amelyet elöl meg lehet kötni...</p>
            <p>Ebben a pillanatban, amint Cilike teljes súlyával rákönyökölt a sorompó karfájára, az
               önműködő korlát, amely a nyomásra fölemeli a rudat, lassan kezdett fölfelé
               emelkedni.</p>
            <p>Cilike az első percben nem is vette észre, hogy mi történik vele.</p>
            <p>A korlát csendesen emelkedett mind feljebb-feljebb. Cilike nagyot sikoltva
               kapaszkodott meg beléje, mert már a lába nem érte a földet s a következő percben már
               fönt kalimpált a magasban. A kalapja leesett a fejéről, a napernyőjét kiejtette a
               kezéből és ijedten sikoltozva rugdosott fent a levegőben, mind a két karjával
               görcsösen kapaszkodva meg a korlátban.</p>
            <p>Laci bámulva nézett utána, el nem tudta képzelni, mi történt hirtelenében az ő
               menyasszonyával, hogy ily egyszerre felrepült mellőle a sorompó tetejére és
               szájtátva, hüledezve nézett az egész társaság is utána. De a másik pillanatban
               harsogó nevetésbe tört ki mindenki; azonnal megértették, hogy került Cilike oda
               fel.</p>
            <p>És harsogó nevetés köszöntötte a vonatról is, amely éppen akkor robogott elé. Azaz
               bár robogott volna, de valósággal lépésben haladt és kendőt lobogtatva, nevetve,
               kiáltozva integettek minden ablakból ismerősök, ismeretlenek a sorompó karfáján fent
               kalimpáló kis leánynak.</p>
            <p>Laci hirtelen odaugrott és leeresztette a sorompót, édes apa is odaugrott és
               derekánál fogva kapta el és húzta le a földre Cilikét.</p>
            <p>- Hát ha már éppen repülni akarsz, mégis inkább csak repülőgépre ülj, - mondta neki
               nevetve.</p>
            <p>És nevetett Laci és anyuska is; a fiúk meg egyik rossz élcet a másik után faragták a
               Cilike repüléséről.</p>
            <p>És mit tehetett egyebet, nevetett Cilike is, pedig magában úgy érezte, hogy inkább
               sírni volna kedve, mert bizony-bizony be kellett vallania önmagának, hogy ez az
               önkénytelen repülés a magasba egy csöppet sem volt valami méltóságteljes.</p>
           
         </div>
         <div type="chapter">
            <head>
             XII. Kettős baleset.
            </head>
            <p>Egy napon a postás egy nagy csomagot hozott, Cilike nevére címezve, Bécsből. Egy
               különös alakú csomag volt, keskeny, hosszú doboz, mintha egy sétapálca lenne beléje
               csomagolva vagy egy napernyő.</p>
            <p>És Bécsből! Cilike el nem tudta képzelni, ki küld neki valamit Bécsből?</p>
            <p>Lázas kíváncsisággal bontotta ki a dobozt.</p>
            <p>Csakugyan. Egy gyönyörű szép, búzavirágkék, divatos selyemnapernyő volt benne. És egy
               levél is mellette. Ilonka írta, Tóváry Ilonka, most már Peterdy Kázmérné, a Cilike
               régi jó barátnője és unokatestvére, akivel hajdanában... régen... annyi jó víg napot
               töltöttek együtt Teréz néninél.</p>
            <p>„Bécsben vagyunk ismét pár napra az urammal - írta Ilonka - onnan küldöm ezt a kis
               napernyőt neked, képeslevelezőlap helyett, a nevednapjára, szíves megemlékezésül.
               Éppen ilyet vettem magamnak is, az én édes kis uram születésnapjának örömére. Viseld
               egészséggel, éppen úgy, mint én és írjál már egyszer, te kis macska, éppen kétezer
               esztendeje, hogy nem írtál egyetlen sort sem, bizonyára nem is gondoltál reám!”</p>
            <p>Cilike örömében háromszor körültáncolta a szobát s aztán a kinyitott napernyővel
               körülsétálta a verandát, az ebédlőt, a folyosót s a konyhát.</p>
            <p>- Megbolondultál? - kérdezte anyuska, aki a konyhában foglalatoskodott, mikor Cilike
               belejtett hozzá a nyitott kék selyemnapernyővel.</p>
            <p>- Nézd anyuskám, milyen gyönyörű napernyőt küldött Ilonka a nevemnapjára!</p>
            <p>- De hiszen nincs is most nevednapja, csak novemberben lesz, most pedig július
               van!</p>
            <p>- Igaz bizony, - szólt Cilike meghökkenve. - Ez hasonlít Ilonkához! De azért nem tesz
               semmit, úgy tekintem, mintha előre elküldte volna! Anyuskám, úgy-e megengeded, hogy
               átszaladjak egy percre Ilushoz?</p>
            <p>- Persze, persze, - nevetett anyuska, - az új napernyő már sétálni akar! Furcsa, hogy
               mihelyt egy kis lánynak új kalapja vagy ruhája vagy új napernyője van, a kalap, a
               ruha vagy a napernyő azonnal sétálni kívánkozik és nincs nyugta addig, amíg egy
               párszor végig nem hordozták az uccán.</p>
            <p>- Oh, dehogy anyuskám, - nevetett Cilike is zavartan - én már azelőtt is el akartam
               menni Ilushoz. Egy himzésmintát akarok elkérni tőle.</p>
            <p>- Jól van, hát csak menj, - mondta anyus. - És közben szólj be a fűszereshez, hogy
               küldjenek fel három kiló nullás lisztet és telefonálj be a városba, a kárpitosnak,
               hogy a függönymintákat még ma küldje ki. A telefon száma: 29-45.</p>
            <p>Hallotta is, nem is Cilike, már szaladt kifelé.</p>
            <p>Persze, hogy az új napernyő már sétálni akart.</p>
            <p>Legelőször is Ilusékhoz ment vele, akik szintén ott nyaraltak a szomszédban. És Ilus,
               a hűséges, jó barátnő, kellő csodálattal adózott az új napernyőnek, amelynél
               szebbet, gyönyörűbbet, bájosabbat ő - mint egész határozottan kijelentette - még soha
               életében nem látott.</p>
            <p>- Olyan, mint egy igazi költemény, - ismételte többször is teljes elragadtatással. -
               Látszik, hogy Ilonkának kitűnő ízlése van! Képzelem, hogy fog majd Lacinak
               tetszeni!</p>
            <p>Ezután a két jóbarátnő karonfogva indult el, hogy a sarki fűszereshez menjen, az
               anyuska megbízását teljesíteni.</p>
            <p>Persze egy kis kerülővel mentek végig a sétányon, ahol ilyenkor sokan szoktak sétálni
               s Cilike nagylelkűen úgy tartotta a napernyőt, hogy Ilusnak is jusson az
               árnyékából.</p>
            <p>A fűszeresnél volt a nyilvános telefon is, amelyet, a nyaralótelep közönsége
               használhatott. A bolt hátterében, egy sötét kis benyílóban volt a telefon s ez a
               benyíló egyúttal raktárul is szolgált, úgyhogy aki telefonálni akart, különféle
               kosarakon, dobozokon és zsákokon keresztül juthatott el csak a telefonhoz.</p>
            <p>Cilike szerencsésen átlábalt mindenen s aztán a napernyőjét óvatosan egy kosár mögé
               támasztva, leakasztotta a telefonkagylót s ügyesen, értelmesen elvégezte anyuska
               megbízását a kárpitossal, aki mennyre-földre esküdözött, hogy okvetlenül még ma
               délután elküldi a mintákat.</p>
            <p>Cilike már éppen visszaakasztotta a telefonkagylót, mikor észrevette, hogy a kis
               fűszeresinas a háta mögött áll és széles, derűs vigyorgással nézi az ő
               napernyőjét.</p>
            <p>- Maga is telefonálni akar? - kérdezte Cilike nyájasan, örömmel látva, hogy még a
               fűszeresinas is észrevette az ő gyönyörű napernyőjét.</p>
            <p>- Igenis, - felelte a fűszeresinas s a szája most már éppen a füléig szaladt, - de
               miért tetszett a napernyőjét a tormásfazékba állítani?</p>
            <p>- A... a... tormásfazékba? - rebegte Cilike megrettenve s a napernyője után
               kapott.</p>
            <p>- Igenis... hihihi... ebben a nagy fazékban, hideg vízben tartjuk a tormát, hogy
               frissen maradjon, - magyarázta az inas mind derültebb és szélesebb mosollyal, -
               éppen a közepébe tetszett beállítani a napernyőt. Most vizes lett... hihi... pedig
               nem is torma!...</p>
            <p>Cilike már nem is hallotta az élcelődést, szinte sírva sietett ki Ilushoz, aki a
               boltajtó előtt várta. A szép, búzavirágkék selyemnapernyőn éktelen nagy vízfoltok
               sötétlettek s úgy csepegett róla a víz, mintha legalább is egy nagy záporeső verte
               volna végig.</p>
            <p>- Nézd, nézd, mi történt, - rebegte Cilike megsemmisülten. - Oda a gyönyörű, új
               napernyőm! Bizonyára foltos marad örökké!...</p>
            <p>Ilus alig győzte vigasztalni és bizonyítgatni, hogy ha megszárad, nem fog látszani
               rajta semmi.</p>
            <p>- És még hozzá elfelejtettem a három kiló lisztet is megrendelni, - ütött egyszerre
               homlokára Cilike. - Anyus azóta már várja. Most mehetek vissza. S az a gazember
               fűszeresinas megint a szemem közé vigyorog! Hát igazán én vagyok a világ
               legszerencsétlenebb teremtése. Kérlek, tartsd a napernyőmet addig, amíg én
               bemegyek.</p>
            <p>De úgy látszik, a Cilike szenvedéseinek mértéke még nem telt be. Amint benyitott a
               boltba, szembetalálkozott az ajtóban két ismerős fiatal emberrel, akik éppen nevetve
               igyekeztek kifelé.</p>
            <p>Cilike hirtelenében azt hitte, hogy az ő napernyőesetét nevetik és borzasztó zavarba
               jött. Két lépést tett előre s aztán hamar vissza akart fordulni, hogy majd inkább
               Ilust küldi be.</p>
            <p>De a fiatal emberek már észrevették s udvariasan köszöntek neki, sőt meg is álltak,
               hogy pár szót váltsanak vele.</p>
            <p>Cilike erre még jobban zavarba jött s miután érezte, hogy minden ok nélkül elpirul,
               legjobban szeretett volna azonnal kint lenni az uccán s hirtelen két lépést tett
               hátrafelé.</p>
            <p>Közvetlenül az ajtó mellett a földön állott egy nagy kosár, tele mindenféle
               zöldséggel, kelkáposzta, zöldbab, tök, kalarábé, hagyma, zöldpaprika, szép magasan,
               ízlésesen fölhalmozva. És amint Cilike hátralépett, megbotlott a kosárban,
               elvesztette az egyensúlyt s egyenesen beleült a zöldséges kosár kellő közepébe.</p>
            <p>A kelkáposzta fejek messze elgurultak, a tök kiugrott az uccára, a sok kalarábé és
               paprika a fiatal emberek lába elé hempergett s a zöldbab, mint valami zöld zuhatag
               borította be Cilikét.</p>
            <p>Egyenesen borzasztó volt...</p>
            <p>Cilike úgy érezte, mintha a kosár minden tartalmával együtt lesüllyedt volna valahová
               a feneketlen mélységbe s valami jótékony sötétség árnyékolná be őt, mint sűrű
               sötétzöld fátyol, amely alól nem láthat senkit s őt sem láthatja senki...</p>
            <p>Sajnos, nem így volt. Nagyon is látta mindenki. A bolt éppen tele volt vevőkkel, akik
               valamennyien riadtan ugrottak oda s aztán hangosan nevetve állottak körül a kosarat,
               amelyből a két fiatal ember udvarias készséggel segítette ki Cilikét.</p>
            <p>Cilike pedig, vállán egy koszorú hagymával, kalapján néhány zöldpaprikával s a ruhája
               csipkéjére ráakadt zöldbabcsomókkal, esze nélkül rohant ki a boltból.</p>
            <p>Dehogy köszönt ő a fiatal embereknek, dehogy rendelte meg a három kiló lisztet! Karon
               ragadta Iluskát s olyan gyorsan vonszolta magával, hogy az valósággal megijedt s
               látva a Cilike dúlt ábrázatát, hirtelenében majd elkiáltotta magát, hogy: tűz
               van!</p>
            <p>De Cilike nem szólt semmit, csak húzta magával Ilust. Két perc mulva már otthon
               voltak.</p>
            <p>Anyuska csodálkozva csapta össze a kezét, amint meglátta Cilikét, aki alig egy
               félórával ezelőtt indult el, büszkén, délcegen, rátartósan, az új napernyővel a
               kezében s most letörten, kúszált hajjal, piros arccal, zöldbabbal és paprikával
               ékesített ruhában, leverten állott előtte. A hagymakoszorút szerencsésen leejtette
               válláról futás közben...</p>
           
         </div>
         <div type="chapter">
            <head>
              XIII. Cilike lovaglása.
            </head>
            <p>Vége felé közeledett már a nyár s Cilikéék az utolsó hetet töltötték a nyaralóban. De
               az idő még oly gyönyörű volt, hogy mindnyájan sajnáltak elmenni s Laci azt írta, hogy
               szombaton délután a Cilike édes apjával együtt fog kijönni s ha megengedik, pár napig
               ott is marad, mert úgy intézte a dolgait, hogy három napig teljesen szabad.</p>
            <p>Hogyne örült volna Cilike! Azonnal kivasalta a rózsaszín batiszt ruháját, aztán
               sietett ki a konyhába s kétféle süteményt is készített előre, amelyről tudta, hogy
               Laci szereti.</p>
            <p>- De a vacsorát is neked kell ám ma elkészíteni, - mondta anyuska Cilikének, - tudod,
               hogy ma éppen mosás van s mind a két cseléd egész délután a pataknál van.</p>
            <p>- Oh, nagyon szívesen, - vállalkozott Cilike, - készítek rántott csirkét salátával,
               süteményt már készítettem előre kétfélét is s aztán lesz gyümölcs és sajt. Csak
               megkérem majd a szakácsnét, hogy ölje meg a csirkéket.</p>
            <p>Zsuzsi szakácsnő meg is tette ezt a szívességet, sőt meg is kopasztotta, föl is
               darabolta mind a két pár csirkét, úgyhogy Cilikének csak meg kellett forgatni
               lisztbe, tojásba, morzsába.</p>
            <p>Gondosan el is készített mindent előre, mert hat órakor ki akartak menni anyuskával
               együtt az állomáshoz, hogy ott fogadják a kedves érkezőket.</p>
            <p>Cilike az asztalt is megterítette előre, hogy azzal se legyen azután dolga. Ezért egy
               kissé megkésett s anyuska már készen felöltözve akart indulni, mikor ő még hozzá se
               kezdett az öltözködéshez.</p>
            <p>- Tudod mit, - mondta anyuska, - én elindulok előre, úgyis előbb be akarok menni a
               csemegekereskedésbe, sajtot vásárolni. Ott majd utolérsz vagy künn az állomásnál
               találkozunk. De ne felejtsd el bezárni a verandaajtót, mikor eljössz, s a kulcsot
               hozd magaddal, mert nincs itthon senki.</p>
            <p>- Igen, anyuskám, igen, - felelt Cilike s gyorsan vette magára a rózsaszín
               batisztruháját.</p>
            <p>De bármennyire sietett is, arra mégis volt ideje, hogy csinosan, gondosan öltözködjék
               fel, meg is fésülködjék s a legszebb, virágos kalapját tegye fel.</p>
            <p>Elég hamar elkészült s aztán gyorsan sietett ki, hogy utolérje anyját. Amint kilépett
               a verandán, becsapta maga után az ajtót s rohant le a lépcsőn.</p>
            <p>De egyszerre ijedten állt meg. Eszébe jutott, mit mondott az édes anyja. - A veranda
               ajtaját zárd be s a kulcsot hozd magaddal.</p>
            <p>Igen ám, csakhogy ő most becsapta az ajtót, a kulcs belülről maradt s az ajtón
               kívülről nem volt kilincs, csak gomb, úgyhogy kívülről nem lehetett kinyitni, csak a
               kulccsal. Most mit tegyen? Egy pillanatig tanácstalanul állott, aztán gyorsan
               határozott.</p>
            <p>- Majd elviszem a kapukulcsot, - mondta magában, - mire a vasúttól hazajövünk, Zsuzsi
               és Sári visszajönnek már a patakról s akkor a konyhaajtón keresztül be lehet menni a
               lakásba.</p>
            <p>Arra nem gondolt, hogyha a kaput bezárja, Zsuzsi és Sári nem tudnak majd bemenni az
               udvarra. Egy pillanat alatt bezárta a kiskaput s aztán mint a szélvész rohant a
               gesztenyefasoron végig, egyenesen ki a vasútállomáshoz, ahol anyuska már várta.</p>
            <p>- Itt a kulcs, - mondta, átadva anyuskának a kulcsot s teljesen feleslegesnek
               tartotta a további magyarázatot. Anyuska sem kérdezett semmit s betette a kulcsot a
               táskába.</p>
            <p>Még volt egy félóra a vasút megérkezéséig. Karonfogva sétálgattak addig a kis állomás
               előtt s csendesen, meghitten beszélgettek együtt.</p>
            <p>Oh, ezek az édes, bizalmas beszélgetések anyuskával! Ilyenkor érezte igazán Cilike,
               hogy az édes anyja az ő legjobb barátnője s olyan büszkévé, boldoggá tette az a
               tudat, hogy édes anyja úgy megbeszél vele minden legcsekélyebb háztartási dolgot is,
               mint egy igazi, felnőtt nagy leánnyal.</p>
            <p>- Mit gondolsz, Cilikém, vajjon elég lesz-e az a két pár csirke vacsorára? - kérdezte
               egyszerre anyuska tünődve, - most jutott eszembe, hogy Sebők Pista, a Gyuri és Palkó
               barátja is eljön ma este. Három jóétvágyú gyerek és...</p>
            <p>- Szent Isten! - kiáltott fel egyszerre Cilike s a homlokára ütött. - A szita... a
               macska... a konyha...</p>
            <p>Azzal se szó se beszéd többet, kirántotta kezét édesanyja karjából s úgy elrohant,
               hogy csak úgy porzott utána az út.</p>
            <p>Édes anyja álmélkodva nézett utána. Nem tudta mire magyarázni a dolgot. Kiáltott is
               utána, de Cilike nem hallotta, csak rohant, mint szélvész, hazafelé.</p>
            <p>Hogyne rohant volna, mikor eszébe jutott, hogy a földarabolt és előkészített csirkét
               ottfelejtette a konyhaasztalon, éppen csak egy szitával letakarva s a Mimi cica
               mindíg ott settenkedik a konyhában, nem lehet eléggé vigyázni, hogy meg ne dézsmáljon
               mindent a kis pákosztos. Ezóta talán már szörnyű pusztítást vitt véghez...</p>
            <p>Lelkendezve ért Cilike a kis kapuhoz, de amint ki akarta nyitni, majdnem sírva
               fakadt. Hiszen a kulcs anyuskánál van, a nagy sietségben elfelejtette elkérni
               tőle!</p>
            <p>Most mit tegyen? Futva is majdnem tíz percig tart az út, nincs már idő rá, hogy
               visszamenjen újra. Hogy juthat hát be a lakásba!</p>
            <p>Megvan már!</p>
            <p>Gyorsan becsengetett a szomszéd kapunál, Tolnayékhoz. A néni maga jött ajtót nyitni s
               ugyancsak csodálkozott, mikor Cilike lelkendezve hadart neki valamit:</p>
            <p>- Csirke... kapukulcs... vasút... Mimi cica... Laci... vacsora...</p>
            <p>De még jobban elbámult, mikor Cilike minden magyarázgatás nélkül egyenesen a
               félszerhez szaladt, előhúzott egy létrát, a kerítéshez támasztotta, fölmászott rajta
               s aztán átugrott a saját kertjükbe.</p>
            <p>A jó néni álmélkodva, fejét csóválva nézett utána. Hallott is valami nyekkenést
               odaát, kiáltott is utána: - Cilike, megütötted magad?</p>
            <p>De nem felelt senki. Cilike elszakadt ruhával s néhány kék folttal az oldalán már ott
               szaladt a kerten keresztül, a veranda felé.</p>
            <p>Itt tornyosult eléje azonban az újabb akadály, melyről szintén megfelejtkezett. A
               veranda ajtaja is be volt zárva és a kulcs belülről volt.</p>
            <p>Most már igazán közel állt a síráshoz Cilike. Ugy szaladgált a ház körül, mint egy
               egérfogóba került kis egér. A konyhaajtó is be volt zárva, Zsuzsi és Sári még nem
               jöttek haza a patakról, a lakásba sem tudott bemenni, a kapun sem mehetett ki,
               legfeljebb a kerítésen mászhatott volna ismét át. De így, elszakadt, besározott
               ruhában, feldúlt arccal, összenyomott kalappal, hogyan szaladjon megint vissza az
               állomáshoz és hogyan álljon meg Laci előtt...</p>
            <p>És a Mimi azalatt megeszi a csirkét...</p>
            <p>Legalább a konyhába tudna bejutni, hogy megmentse, ami még megmenthető s aztán
               rendbeszedve magát, a ruháját, úgy fogadná itthon Lacit kedvesen, mosolyogva,
               vidáman, mint egy menyasszonyhoz illik.</p>
            <p>Már hallotta a vonatot is fütyülni. Most érkezik be az állomásra. Nem telik bele tíz
               perc és itt lesznek. Kinyitják a kaput s itt találják őt az udvaron, alá s fel
               futkosva és egyszerre ki fog derülni, hogy Cilike megint milyen bolondot
               csinált...</p>
            <p>Nem, ennek nem szabad megtörténni...</p>
            <p>Egyszerre észrevette, hogy a veranda ablakának a felső szárnya az udvar felől nyitva
               van.</p>
            <p>- Ott én be fogok mászni, - határozta el magában Cilike.</p>
            <p>Egy kissé nyaktörő vállalkozás volt, az igaz, mert az ablak meglehetősen magasan
               volt. De Cilike nem törődött most semmivel, csak minden áron be akart jutni a
               lakásba.</p>
            <p>Letette a kalapját, feltűrte a ruháját s aztán, - nemhiába volt mindíg egyese a
               tornából, - ügyesen föltornázott az ablakra. De hajh, odafönt valami újabb
               kellemetlen meglepetés érte.</p>
            <p>Bent a verandán, éppen az ablak alatt állott egy nagy virágállvány, telve
               szebbnél-szebb cserépvirággal, rózsa, viola, szegfű, lobelia, muskátli, mind a
               Cilike kedves virágai, melyeket ő ápolt, gondozott. És egy nagy öntöző is a földön,
               tele vízzel, amelyet bizony Cilike felejtett ott.</p>
            <p>Ha most leugrik, egyenesen a virágállványra esik, a cserepek összetörnek, az
               öntözőkanna felborul, a víz kifolyik... oh, Cilike lelki szemeivel már előre látta
               azt a rettenetes pusztulást, özönvizet, amelynek nyomait sem lehet eltüntetni addig,
               amíg anyuskáék hazaérkeznek...</p>
            <p>Lenézett az udvarra, hogy talán vissza tudna mászni ugyanazon az úton, amelyen ide
               felmászott.</p>
            <p>De az most lehetetlennek tűnt fel előtte. Felkapaszkodni még csak bírt valahogy, de
               le már nem tudna mászni ebben a szűk, kényelmetlen ruhában. És leugorni sem mer, az
               ablak nagyon magasan van s az udvar kemény kövezetén bizonyára össze-vissza ütné
               magát...</p>
            <p>És a csirkéből azalatt bizonyára vígan lakmározik a Mimi...</p>
            <p>Cilike szeméből forró könnyek potyogtak alá. Borzasztóan megsajnálta magát.</p>
            <p>Miért is lovagol ő most tulajdonképpen itt fenn a felső ablakszárny keskeny
               fapárkányán, mikor neki ott kellene lenni künn a vasútállomásnál és várni a
               vőlegényét... csinosan felöltözködve, friss, vidám, mosolygó arccal...</p>
            <p>Most már meg is érkeztek azóta... Most már kérdezi: Hol van Cilike? És most már
               jöhetnének karonfogva végig az árnyas gesztenyefasoron... Az ismerősök jönnek mind
               szembe és mosolyogva köszöntik őket, a leányok kissé irígykedve súgnak össze: - Itt
               jön Cilike a vőlegényével...</p>
            <p>És ahelyett ő most itt fenn lovagol az ablak fáján és nem tud se föl, se le... és a
               házból se ki, se be...</p>
            <p>Nem, így nem maradhat ítéletnapig itt fönn. Le fog ugrani inkább a virágok közé,
               történjék bármi, inkább összezúzza az összes virágait, de ki fog menni a vasúthoz
               Laci elé.</p>
            <p>Elszántan fordult befelé, hogy leugorjék, de e pillanatban...</p>
            <p>E pillanatban kívülről kizárták a kaput s ott állottak az udvaron tíz lépésnyire
               Cilikétől anyuska, édesapa, a fiúk és Laci...</p>
            <p>- No, hát nem kell félni, nem veszett el Cilike, - mondta édesapa, aki azonnal
               észrevette őt, - ott lovagol ni, fenn az ablakban!...</p>
            <p>Valamennyien bámulva néztek föl reá és el nem tudták képzelni, hogyan került Cilike
               oda fel és mit keres ott?</p>
            <p>Laci és a fiúk azonnal segítségére siettek és kiszabadították kényelmetlen
               helyzetéből s Cilike odarejtve arcát édesanyja vállára, félig sírva, félig nevetve
               suttogta:</p>
            <p>- Attól féltem, hogy Mimi megeszi a csirkét...</p>
           
         </div>
         <div type="chapter">
            <head>
               XIV. Hova lettek a kulcsok?
            </head>
            <p>Ugy látszik Cilikét azalatt a három nap alatt, amíg Laci ott volt, határozottan
               üldözte a balszerencse. Nem elég, hogy Palkó és Gyuszi folyton bosszantották, hogy
               talán bizony lovagolni akart tanulni ott fenn az ablak fáján, még Laci is mindíg
               nevetett, valahányszor szóba került Cilike legutolsó balesete.</p>
            <p>Ezer szerencse, hogy a csirkét Mimi nem dézsmálta meg, különben bizony-bizony még
               anyuskától komolyan is kikapott volna Cilike a szelességéért és
               feledékenységéért.</p>
            <p>Föl is tette magában Cilike, hogy ezentúl meggondoltabb lesz s jobban fog vigyázni
               mindenre; főleg pedig arra volt nagy gondja, hogy a levest valahogy el ne sózza,
               mert tudta, hogy akkor végehossza nem volna a bosszantásnak.</p>
            <p>Hétfőn pedig egész délelőtt - sajnos - a konyhán kellett ülnie Cilikének, barackízet
               főzni.</p>
            <p>Azért egy kissé büszke volt rá, mikor anyuska azelőtt való este mindegyik előtt
               kijelentette, hogy: ami igaz, az igaz, Cilike olyan fínom, jó barackízet tud
               készíteni, hogy a cukrász sem különbet, az meg nem cukrosodik, se meg nem penészedik
               még esztendő mulva sem s olyan szép világos, mint az arany!</p>
            <p>Laci meg örömében megcsókolta ezért a kezét s azt mondta, hogy ilyenformán majd az ő
               jövendő háztartásukban remélhetőleg mindíg baracklekvár lesz ebédre is, vacsorára
               is!</p>
            <p>A kötődés ellenére is azonban szívesen segített neki barackot hámozni s a délelőtt
               folyamán többször is bekukkantott a konyhába és gyönyörködött kipirult arcú,
               fehérkötényes kis menyasszonyában, amint buzgón kavargatott-kevergetett a tűzhely
               mellett.</p>
            <p>Szerencsésen el is készült Cilike mindennel, minden további baleset nélkül.</p>
            <p>Nemsokára már ott állottak a konyhaasztalon a nagy, szélesszájú ízes üvegek,
               teletöltögetve az aranysárga barackízzel. Lekötözve persze még nem voltak, mert
               Cilike, tapasztalt gazdasszony létére, tudta, hogy a barackíznek előbb ki kell
               hűlni, megbőrösödni s csak azután szabad bekötözni.</p>
            <p>Délután Laci sétát indítványozott a közeli erdőbe, amit valamennyien örömmel fogadtak
               el.</p>
            <p>Hamar felöltözködtek s éppen indulni akartak, mikor egyszerre Cilikének eszébe jutott
               valami.</p>
            <p>- Csak egy pillanatig, kérem, várjanak, - mondta fontoskodva - előbb be kell vinnem a
               barackízes üvegeket a kamrába.</p>
            <p>Nagyon büszke volt rá, hogy ez idejekorán eszébe jutott s anyuska is megelégedetten
               bólintott.</p>
            <p>Leültek hát valamennyien a ház előtt lévő kis padra, várakozni, Cilike pedig a
               kamrakulccsal kezében sietett be.</p>
            <p>Egy tálcára rakta az üvegeket, bevitte a kamrába és gondosan elhelyezte a polcra, a
               többi befőtt közé. Csupán egy üveg maradt még a konyhában, amelyik már nem fért rá a
               tálcára. Most visszament azért, azt is elhozta, de nem a tálcán, hanem a kezében s
               amint föl akarta azt is tenni a polcra, kisiklott a kezéből, ráesett előbb a
               ruhájára, aztán a földre, a barackíz kiömlött s az üveg ezer darabra tört.</p>
            <p>Cilike egy pillanatig megdermedve állt ott.</p>
            <p>Kétségbeesve nézett a barackíztengerre a földön s a sárga folyóra, amely a rózsaszín
               ruháján végigfolydogált...</p>
            <p>Jó Isten, mit tegyen most?</p>
            <p>Ha megtudják odakint, hogy megint milyen baleset történt vele, vége hossza nem lesz a
               kötődésnek, bosszantásnak.</p>
            <p>Hamarosan el kell hát tüntetni az áruló nyomokat, mielőtt még valaki észreveszi.</p>
            <p>Rohant hát ki a konyhába seprűért, törlőruháért, vízért s aztán leguggolva a földre,
               lázas sietséggel kezdett dolgozni.</p>
            <p>Az üveg fenekén ott maradt még egy csomó barackíz, épen, sértetlenül, ezt nagyon
               sajnálta Cilike eldobni. Belemártotta az ujja hegyét s megkóstolta. Fínom volt.</p>
            <p>- Ezt meg is ehetném, kár lenne eldobni, - gondolta magában.</p>
            <p>Azzal már repült is be az ebédlőbe, kivett a pohárszékből egy kanalat, levágott egy
               darab kenyeret, aztán vissza a kamrába, leguggolt a földre, a baracklekváros-üveg
               mellé s jóízűen kezdte csemegézni.</p>
            <p>A ruhája, a keze, arca, minden lekváros, maszatos volt, de ezzel most nem törődött,
               csak sietett, hogy hamar elkészüljön s aztán gyorsan átöltözve, szendén kilibegjen a
               többiekhez, mintha semmi sem történt volna.</p>
            <p>Apuska, anyuska, Laci s a két fiú ezalatt türelmesen vártak odakünn a padon
               Cilikére.</p>
            <p>Éppen arról volt szó, hogy Cilike milyen ügyes kis gazdasszony már, kész nagyleány s
               Laci váltig vitatta, hogy igazán nincs is már miért tovább halogatni az esküvőt, vagy
               ősszel, vagy legkésőbb karácsonykor meg lehetne már tartani...</p>
            <p>Hej, ha ezt Cilike hallotta volna...</p>
            <p>De nem hallotta, mert ott guggolt a sötét, hűvös kamrában, a baracklekvár-tenger
               mellett s a vizesdézsa, seprű és törlőruha társaságában nagy élvezettel mártogatta a
               kenyerét a maradék baracklekvárba.</p>
            <p>Az idő pedig telt-mult, végre is megsokalták a várakozást s fölkerekedtek, megkeresni
               Cilikét s megnézni, mi történt vele!</p>
            <p>Nem kellett sokáig keresni. Anyuska, balsejtelmektől vezérelve, sietett egyenesen a
               kamra felé.</p>
            <p>Cilike még mindig ott guggolt a földön s éppen az utolsó falat baracklekváros
               kenyeret gyűrte befelé, mikor megszólalt mellette Laci:</p>
            <p>- Jó étvágyat kívánok, Cilike! Kérem, adjon nekem is belőle!</p>
            <p>Cilike sikoltva ugrott föl, de aztán egyszerre még nagyobbat sikoltva guggolt ismét
               le s a kezével próbálta elfödni a ruháját.</p>
            <p>Eszébe jutott a sárga folyó, mely a szép rózsaszín ruhán végigfolydogált.</p>
            <p>- Kérem, Laci - könyörgött, - menjen addig ki, amíg mindent elrendezek és
               eltakarítok. Véletlenül eltörtem egy üveget...</p>
            <p>Laci szerényen visszavonult, a két fiú meg ujjongva térdelt le mellé és segítettek
               elfogyasztani a maradékot.</p>
            <p>Csak anyuska csóválta rosszalólag a fejét.</p>
            <p>- Nézd meg magad a tükörben, lányom - szólt bosszúsan - hiszen olyan maszatos vagy,
               mint egy kéményseprő! És te akarsz férjhez menni?... Hogyisne! Neked bizony még a
               gyermekszobában van a helyed! Eredj gyorsan és öltözz át!</p>
            <p>Cilike szégyenkezve, pirulva szaladt be a szobájába s ki akarta nyitni a szekrényét,
               hogy egy másik ruhát vegyen ki.</p>
            <p>De hol vannak a kulcsok!</p>
            <p>Rendesen anyuskánál szoktak lenni a kis csomó kulcsok, de ma délután ő járt vele s
               egész biztosan emlékszik, hogy a munkakosarába tette.</p>
            <p>A munkakosárban azonban nincsenek.</p>
            <p>Végigkutatta az egész szobáját, nem találta sehol.</p>
            <p>Nem volt egyéb hátra, ki kellett ismét menni anyuskához s tőle megkérdezni:</p>
            <p>- Anyuskám, kérlek, hol vannak a kis csomó kulcsok?</p>
            <p>- Nagyon jól tudod, hogy nincsenek nálam - felelt anyuska, - ma egész nap nálad
               voltak, te gazdasszonykodtál.</p>
            <p>- Én a munkakosaramba tettem, de most nincsenek ott.</p>
            <p>- Hát keresd meg. Én nem jártam vele.</p>
            <p>Kedves olvasóm, ismered-e, mit tesz az: a kulcsokat keresni?</p>
            <p>Azt hiszem, ismered, te is, te is, meg te is. Valamennyien ismeritek. Mert én még nem
               láttam olyan fiatal leányt, aki nem kereste volna mindig a kulcsait.</p>
            <p>Sőt, megmondom nyiltan: az asszonyok is szokták keresni a kulcsaikat. Vagy a „kis
               csomó kulcs”, vagy a „nagy csomó kulcs” tűnik el a legrejtélyesebb módon, mindig
               éppen akkor, mikor a legsürgősebben van reá szükség. Néha a kamra kulcsa tesz
               titokzatos sétákat, máskor a ruhaszekrény kulcsa rejtőzik el.</p>
            <p>Hogy miért éppen mindig akkor, mikor a legsürgősebben szükség van reá?</p>
            <p>Igazán nem rosszindulatból, vagy pajkosságból, vagy gonoszságból, ámbár néha hajlandó
               volna az ember azt is feltételezni, annyi bosszúságot tudnak okozni. Hanem egyszerűen
               azért, mert mindíg akkor keressük, mikor éppen szükség van reá!</p>
            <p>Oh, ti ravasz, gonosz kulcsok! Hány elkésésnek, mennyi szenvedésnek, bosszúságnak,
               szidásnak és könnynek voltatok ti már okozói? Miért is nem tudtok ti szépen,
               nyugodtan mindig a helyeteken maradni, illetőleg csodálatos, hihetetlen
               rejtekhelyeitekről mindig magatoktól visszasétálni a rendes helyetekre?</p>
            <p>Vagy ha már nyughatatlan ösztönötök arra kényszerít, hogy mindegyre a
               legsajátságosabb kirándulásokat tegyétek, miért nem adtok valami jelt, mikor oly
               kétségbeesetten keresnek benneteket?...</p>
            <p>Igen, ismertem egyszer egy kis leányt, aki a legkomolyabban törte azon a fejét, mit
               lehetne kitalálni, hogy a kulcsok csengessenek, mikor keresik őket...</p>
            <p>Hanem azt is megsúghatom nektek, hogy rendes, pontos, gondos ember ritkán szokta
               keresni a kulcsait. Aki mindig visszateszi a maga helyére, annak sohasem kell keresni
               s még éjjel, a sötétben is megtalálja a rendes helyén.</p>
            <p>Fő az, hogy sohasem szabad letenni a kézből, azzal a gondolattal, hogy: - no, majd
               helyére teszem később... Ezt csak a hebehurgya, szeles, gondatlan, szórakozott
               emberek, illetve kis leányok teszik s amelyik lányos házban sokat keresik a kis
               kulcsokat, nagy kulcsokat, onnan bizony a komoly, házasulandó fiatalemberek hamarosan
               kimaradoznak.</p>
            <p>Hát bizony Cilikénél - mi tagadás - még gyakran megtörtént, hogy szórakozottságból,
               feledékenységből úgy eltette a kulcsokat, hogy aztán sehol sem találta. Édes anyja
               gyakran meg is szidta ezért, de ő nem sok fontosságot tulajdonított ennek s nem
               tartotta szükségesnek ebben az irányban is fegyelmezni magát.</p>
            <p>De az is igaz, hogy még ilyen eset nem történt vele soha életében, mint most.</p>
            <p>Tessék elképzelni. Itt van a vőlegénye, akarnak sétálni menni, az egész család, apa,
               anyuska, a két fiú és Laci készen, felöltözködve ott állnak és várnak reá, ő pedig a
               baracklekváros rózsaszínű batiszt ruhájában futkos ide-oda, egyik szobából a másikba,
               konyhába, kamrába, folyosóra, kertbe s keresi mindenütt a kulcsokat, hogy kinyithassa
               a szekrényt s kivehessen egy másik ruhát.</p>
            <p>Először csak egyedül kereste, azután segítségére sietett Laci is, aztán nekiláttak a
               fiúk is, majd anyuska és apuska is, meg a két cseléd, Zsuzsi és Sári, de mind hiába,
               a kulcsok csak nem kerültek elő.</p>
            <p>Közben eltelt az egész délután, már alkonyodni kezdett s csupa bosszúság, zavar,
               felfordulás volt az egész házban, - a kulcsok miatt.</p>
            <p>A séta természetesen elmaradt, anyuska bosszús volt, Cilike pityergett s legjobban
               szeretett volna eltűnni a föld színéről, annyira restelte Laci előtt a dolgot - és
               főleg a foltos ruháját. De még egy kötényt sem tudott maga elé kötni, minden a
               szekrénybe volt bezárva.</p>
            <p>Már egészen besötétedett.</p>
            <p>- Most már abba kell hagyni a keresést, - jelentette ki édes apa. - Majd holnap
               reggel hivatunk egy lakatost s kinyittatjuk vele a szekrényeket. Most menjünk
               vacsorázni, mert éhes vagyok. A kulcsok majd bizonyosan előkerülnek valahonnan, mikor
               nem keressük.</p>
            <p>Cilike sóhajtva ment a szobájába, hogy legalább valami ócska kötényt vagy blúzt
               előkeressen.</p>
            <p>Amint véletlenül a tükörbe nézett, egészen megijedt magától. A szeme ki volt sírva és
               a fején még mindíg rajta volt a virágos, csipkés, fehér kalap - persze félrecsúszva -
               s a haja rendetlenül lógott ki alóla.</p>
            <p>Gyorsan letette a kalapját, megfésülködött, felkötötte a nagy, fehér konyhakötényét,
               egy kis kölni vízzel megmosta a szemét és arcát s aztán, hogy nehogy újabb
               rendetlenségen kapják rajta, elővette a kalapdobozt a szekrény tetejéről, hogy
               beletegye a kalapját.</p>
            <p>És amint kinyitotta a kalapdobozt, egyszerre egy nagyot sikoltott, belenyúlt és
               kiragadta belőle az egész délután keresett kulcscsomót, mint valami diadal jelvényt
               rázva, csörgetve rohant ki vele az ebédlőbe.</p>
            <p>- Itt vannak a kulcsok! Megvannak a kulcsok! - kiáltotta már messziről s örömében,
               jókedvében háromszor táncolta körül az asztalt.</p>
            <p>- Hol találtad meg? - kérdezték egyszerre mind.</p>
            <p>- A kalapdobozomban! Bizonyára délután, mikor öltözködtem és kivettem a kalapomat,
               szórakozottságból betettem a kulcsokat!...</p>
            <p>- No lássa? - fordult anyuska nevetve Lacihoz. - Hát lehetne-e ezt a leányt már
               férjhez adni?</p>
            <p>Laci is nevetett, Cilike pedig abbahagyta a táncot s egy kissé megnyúlt az orra e
               szavak hallatára.</p>
            <p>Sejtette, érezte, hogy az esküvő ideje, a fehér menyasszonyi ruha megint valahová a
               beláthatatlan távolságba lebegett el...</p>
           
         </div>
         <div type="chapter">
            <head>
             XV. Pepi urfi meglepetése.
            </head>
            <p>Cilike készült fel Budapestre Ellához. Most már csakugyan komolyan hozzá kellett
               látni a kelengye készítéséhez és édesanyja beleegyezett, hogy egyetmást Budapesten
               vásároljon meg. Persze nem egyedül, hanem Ellával, aki ügyes és praktikus
               fiatalasszony volt.</p>
            <p>Cilike különben még sohasem érezte magát ennyire nagyleánynak, mint most s olyan
               ünnepélyes, komoly arccal járt-kelt a szobákban és csomagolt és rendezkedett, mintha
               nem is Cilike lett volna.</p>
            <p>Ugyanis egy olyan nagy megtiszteltetés érte, aminőről soha életében nem álmodott,
               mert az igazat megvallva, még nagyon szokatlan volt előtte, hogy őt olyan komolyan
               vegyék, mint ez alkalommal.</p>
            <p>A Laci édesanyja, értesülvén róla, hogy Cilike Budapestre utazik, megkérte Cilikét,
               vinné föl magával Laci legkisebb hugát, a tízéves kis Juliskát. Iskolába szeretnék
               adni, még pedig abba az új, francia leánynevelő-intézetbe, amelyet francia apácák
               nyitottak mostanában, valahol Budán s ahol éppen olyan jól megtanulnak franciául a
               leánykák, mint külföldön. Oda szeretnék Juliskát is beadni.</p>
            <p>A Cilike anyja egy kissé kételkedve csóválta a fejét. Ő nem nagyon bízott Cilikében,
               hogy annak a nagy feladatnak meg tud-e felelni. De az öreg Kőváryné megnyugtatta,
               hogy tulajdonképpen csak arról van szó, hogy Szolnokig utazzanak egyedül, ott
               kiszállnának egy napra Róza néninél, Laci nagynénjénél, aki úgyis már olyan régóta
               szeretné megismerni Cilikét. Róza néni aztán szintén velük megy Budapestre és majd
               elintézi a többit.</p>
            <p>Igy már kevesebb aggodalommal eresztette útnak édesanyja Cilikét. Kikísérték
               valamennyien a vasúthoz. Kőváry néni ellátta őket annyi elemózsiával, hogy egy hétre
               is elég lett volna. Laci pedig megsúgta, hogy legközelebb ő is fel fog rándulni
               Budapestre, egy-két napra látogatóba és hogy Róza néni okvetlenül nagy estélyt fog
               adni ma az ő tiszteletére, mert ő már úgy szokta.</p>
            <p>- Milyen jó, hogy a fehér ruhámat is becsomagoltam, - gondolta magában Cilike, midőn
               már fent ültek a vasúti kocsiban, gyöngéd pillantást vetve az elegáns sárga bőr
               kézikofferre, amelyet most kapott édesapjától menyasszonyi ajándékul!</p>
            <p>Gondosan elrendezte az összes csomagokat, táskákat, kosarakat a hálóban, mint azt
               tapasztalt utazó létére szokta s aztán egész figyelmével fordult Juliska felé, aki
               sugárzó arccal ült a sarokban.</p>
            <p>Juliska egy igen édes, aranyos kis lány volt, aki Cilikét néninek szólította s
               rendkívül boldog volt, hogy utazhatik - világot láthat - miként ő mondta.</p>
            <p>Ez volt az első nagyobb utazása életében. Nem győzött kérdezősködni, minden
               érdekelte, mindenre kíváncsi volt s Cilike olyan örömmel és olyan komolyan
               magyarázgatott neki mindent, mintha csak önmaga előtt is be akarta volna bizonyítani,
               hogy ő már milyen komoly, megbízható nagy leány.</p>
            <p>Az egyik állomásnál Juliska kidugta a fejét az ablakon és körülnézett.</p>
            <p>- Jé - kiáltotta visszafordulva Cilikéhez, - egy katona bácsi köszönt nekem! Azt
               hiszem, éppen ide száll be!</p>
            <p>- Juliska, - intett Cilike, - ez nem illik! Jöjj be azonnal és csukd be az ajtót.
               Világért se szeretném, hogy egy ismeretlen katonatiszt ide bejöjjön hozzánk!</p>
            <p>Juliska engedelmesen belépett a fülkébe s be akarta csukni az ajtót. De már késő
               volt. Egy hirtelenszőke, kövér hadnagy ugrott be mosolygó ábrázattal s visszakiáltott
               az utánajövő hordárnak:</p>
            <p>- Ide, ide, tegye ide a podgyászomat. Kezét csókolom, Cilike, szervusz Juliska hugom!
               Ugy-e megengedik, hogy én is ide telepedjek? Oda tegye a podgyászomat ni, a másik
               bőrönd mellé. Ugy-e megengedik? - Pardon...</p>
            <p>Azzal be sem várva az engedelmet, már elrendezte a podgyászt, kifizette a hordárt s
               egész otthonosan telepedett le Cilikével szemközt.</p>
            <p>- Ezer esztendeje, hogy nem láttam, Cilike. Talán meg sem ismer?</p>
            <p>- Oh, hogyne, - mosolygott kénytelen barátsággal Cilike. Megismerte azonnal, Pepi
               urfi volt, a kövér Pepi, Wettstein báróné kedves fiacskája, akivel Cilikét hajdanában
               annyit bosszantották az öccsei, mert kadet korában udvarolgatni próbált neki - pedig
               milyen esetlen volt szegény, még táncolni sem tudott. Most már hadnagy - de úgy
               látszik, most sem sokkal ügyesebb. Esetlenül izeg-mozog a helyén s úgy pödörgeti azt
               a három szál kis vékony bajuszát, hogy majd kitépi.</p>
            <p>- Haj, haj, - mondja, - bizony rég nem volt már szerencsém láthatni, kedves Cilike!
               Azóta kegyed menyasszony lett, én meg idekerültem garnizonba, ebbe a kis fészekbe,
               ahol megöl az unalom! Csak az az egy szerencse, hogy elég közel van Budapesthez. Sok
               ismerősöm van ott s oda szoktam föl-fölrándulni kissé mulatni. A kapitányom igen
               derék ember, akkor ad egy-két napi szabadságot, amikor kérek. Mert tetszik tudni,
               Cilike, nálunk, katonáéknál úgy van...</p>
            <p>És most Pepi urfi egy végnélküli magyarázatba kezdett a katonai szokások és
               jogviszonyok felől, tekintet nélkül arra, hogy hallgatóit érdekli-e, vagy nem? Fő az,
               hogy őt érdekelte.</p>
            <p>A kis Juliska szerencsésen el is szunnyadt a sarokban, Cilike meg alig bírta ásítását
               visszafojtani. Csöndes megadással kérdezgette magától, hogy ugyan mi szüksége van
               neki mindezt megtudni és mi szüksége van azt is megtudni, hogy Pepi urfi most is
               éppen Budapestre rándul föl, ma estére egy házi bálra hivatalos gróf Isenburgékhoz s
               hogy ő komolyan udvarol a grófkisasszonynak és ma este minden bizonnyal meg is fogja
               hódítani, mert egy teljesen új, gyönyörű atillát csináltatott, amelynek a piros
               hajtókáján az aranycsillag úgy fénylik, mint a nap!</p>
            <p>Pepi úrfinak majdnem kedve szottyant megmutatni Cilikének azt az aranycsillagot,
               amelyre különösen büszke volt. De nem tudta, hogy miképpen kezdjen hozzá.</p>
            <p>- Nini, majdnem egyforma a bőröndünk, - jegyezte meg érthető célzatossággal, gyöngéd
               pillantást vetve a két sárga bőröndre a hálóban, amelyek valóban hasonlítottak
               egymáshoz. - Erről jut eszembe...</p>
            <p>Cilike azonban egy cseppet sem volt kíváncsi az aranycsillagra e gyorsan másfelé
               terelte a társalgást.</p>
            <p>Eközben Pepi úrfinak eszébe jutott, hogy ő még ma nem is uzsonnázott! Bocsánatot kért
               tehát Cilikétől és átment az étkezőkocsiba, megígérve, hogy Szolnok előtt még
               okvetlenül visszajön.</p>
            <p>- Oh, hála Istennek, csakhogy kiment! - sóhajtott Cilike, megkönnyebbülten dőlve
               hátra az ülésen, boldogan, hogy megszabadult az unalmas társaságtól. - Juliska,
               Juliska, ébredj fel! Hallatlan, hogy elaludt ez a gyermek, pedig én voltam az, aki
               unatkoztam.</p>
            <p>Juliska mosolyogva nézett fel.</p>
            <p>- Nem is aludtam, - hunyorgott a szemével, - de ez a katona bácsi annyit mesélt, hogy
               nem csoda, ha elálmosodtam.</p>
            <p>- No most siessünk, szedjük össze a podgyászainkat, mert tíz perc mulva Szolnokon
               vagyunk, - mondta Cilike, megnézve az óráját és sietve szedte össze sokféle
               csomagjukat.</p>
            <p>Tíz perc mulva a vonat csakugyan berobogott Szolnokra, a hordárok felugráltak a
               kocsikba a podgyászokért, Juliska hangos örvendezéssel kiáltozott ki az ablakon Róza
               néninek, aki künn állott a perronon, Cilike meg lázas izgalommal kapkodott ide-oda és
               adott át mindent a hordároknak, sietve, hogy leszálljanak, mielőtt még Pepi úrfi
               visszajön. Cseppet sem óhajtott vele többet találkozni, annyira unta.</p>
            <p>Róza néni nagy örömmel és szeretettel fogadta a két leánykát. Azt sem tudta, mivel
               keresse kedvüket.</p>
            <p>Az ebédlőben gyönyörű, díszes asztal volt terítve, csupa fehér virággal ékesítve.</p>
            <p>- A te tiszteletedre, édes Cilikém, - mondta, megölelve őt. - Meghívtam az összes
               rokonokat s jó embereimet, akik mind vágynak már megismerni a kis menyasszonyt. Most
               jöjjetek a szobátokba, mosakodjatok meg és öltözzetek át. Egy óra mulva itt lesznek a
               vendégek. Holnap reggel aztán együtt megyünk Budapestre...</p>
            <p>Bevezette őket a vendégszobába, hova a cselédek előzetesen bevitték már a podgyászt s
               aztán magukra hagyta őket. A két leányka sietve vetkőzött le és kezdett mosakodni.
               Milyen jól is esett a friss, hideg vízzel a vasúti kormot és füstöt lemosni. Vidáman
               lubickoltak és nevetgéltek hozzá; aztán Cilike anyai gondoskodással fésülte meg a
               Juliska szép aranyszőke haját s aztán a magáét is rendbehozta, hogy minél kedvezőbb
               benyomást tegyen majd az új rokonokra, akik olyan kíváncsian várják őt és aztán
               hozzákezdett a kicsomagoláshoz...</p>
            <p>Egyszerre csak nagy nevetésre, kiáltozásra lett figyelmes Róza néni. Besietett a
               leányok szobájába, ahol igen furcsa látvány tárult a szeme elé.</p>
            <p>Cilike a nagy sárga bőrönd előtt állott s egy fényes gombos, piros hajtókás tiszti
               atillát tartott a kezében, amelyet félig sírva, félig nevetve nézett, Juliska pedig
               két karjával könyökig bebujva egy csukaszínű tiszti nadrágba, vad indián táncot
               lejtve ugrálta körül Cilikét.</p>
            <p>- Mi az, mi történt, gyerekek? - kérdezte Róza néni csodálkozva.</p>
            <p>- Oh, Róza néni - tördelte Cilike sűrű könnyeket hullatva a tiszti atilla fénylő
               csillagjára. - Én, én úgy látszik összecseréltem a bőröndöket... Ez a Pepi úrfié...
               És ő elvitte az enyémet...</p>
            <p>Róza néni nevetve csapta össze a kezét.</p>
            <p>- No, hát ez szép dolog! Most mit fogsz felvenni? És ki az a Pepi úrfi?</p>
            <p>Cilike hamarosan elbeszélt mindent s megismertette Róza nénit a Pepi úrfi egész
               életrajzával, Róza néni nem győzött nevetni ezen a kis kalandon.</p>
            <p>- Tudod, az egészben az a legjobb, hogy elképzelem a Pepi úrfi arcát mikor este
               kibontja a bőröndöt s fel akarja venni hódító díszegyenruháját s egy rózsaszín selyem
               leányruhát talál benne.</p>
            <p>Erre Cilike is elnevette magát. Ez a gondolat megvigasztalta kissé. Ő még valahogy
               csak segít magán, a rokonok szívesen látják őt útiruhájában is, - de annyi bizonyos,
               hogy Pepi úrfi nem mehet el a házibálba az ő rózsaszín selyem ruhájában!...</p>
           
         </div>
         <div type="chapter">
            <head>
            XVI. Fölfedező uton.
            </head>
            <p>Róza néni nem kísérhette föl a két leánykát, Cilikét és Juliskát Budapestre, mert
               reggelre olyan náthát kapott, hogy folyton prüszkölt és krákogott. Igy hát Cilike
               magára vállalta, hogy majd ő beiratja Juliskát az intézetbe s eligazít mindent
               egészen jól, hiszen ő már nagy leány, csak legyen egészen nyugodt Róza néni.</p>
            <p>Róza néni aztán bele is nyugodott ebbe, olyan büszke önérzettel bizonyítgatta Cilike
               az ő ügyességét és jártasságát minden dologban s a két leányka elindult és
               szerencsésen meg is érkezett Budapestre, Ellához.</p>
            <p>Ebéd után aztán Cilike mingyárt fel is készült, hogy ő most elmegy Juliskát beiratni
               s holnap majd be is viszi a gyereket.</p>
            <p>Az eső, a jó szeptemberi eső, szakadt, mintha dézsából öntötték volna s Ella
               aggodalmasan kérdezte:</p>
            <p>- De hát tulajdonképpen hol van az a francia zárda, ahová Juliskát be akarják
               adni?</p>
            <p>- Budán, - felelte Cilike olyan nyugodtan, mintha csak arról volna szó, hogy az
               alvégen vagy a felvégen.</p>
            <p>- De édes fiam, ez nem elég, - mondta Ella. - Buda majdnem akkora, mint Pest, hova,
               merre indulsz el?</p>
            <p>Erre már Cilike is meghökkent s kissé gondolkozóba esett, de Jani sógor hamarosan
               kisegítette.</p>
            <p>- Ugy tudom, az Attila uccában van az a francia zárda. Csak ülj fel egy villamosra,
               mely a délivasút felé megy, annak az Attila uccától nem messze a Vérmező útnál van a
               megállóhelye, onnan aztán könnyen odatalálsz. Legfeljebb egy rendőrt megkérdezel, az
               majd útba igazít.</p>
            <p>A Cilike önérzete akkorára dagadt, mint egy jótermetű léggömb. Lám, a sógora milyen
               nyugodtan engedi őt egyedül ilyen nagy és fontos útra. Ella meg még most is
               babusgatná és féltené, mint egy kis gyereket.</p>
            <p>Vette az esernyőjét és büszkén kilejtett az uccára.</p>
            <p>Körülbelül egy hét óta szünet nélkül esett már az eső. Aki látta már a budapesti
               aszfaltot egy heti esőzés után, az tudja, hogy ilyenkor az ember nem is annyira jár,
               mint inkább úszik a vízben. A Cilike büszkesége és önérzete is egy fokkal lejjebb
               szállott, amint átevezett a kocsiúton, a villamos megállóig s elsősorban is azt bánta
               meg, hogy miért nem húzott sárcipőt.</p>
            <p>De visszatérni nem akart, jött is már a villamos, hamarosan felugrott rá.</p>
            <p>A Damjanich uccától az Attila uccáig, átszállással együtt majdnem egy óra. Ezalatt
               Cilikének bőven volt alkalma elmélkedni, megfigyelni vizes, sáros, bosszús arcú
               embertársait, megfázni, elúnni magát, elálmosodni és minden zökkenésnél,
               kanyarulatnál hol előre, hol hátrakapni a fejét.</p>
            <p>Végre a Vérmező útra értek; ott Cilike sietve leszállt s bár a zápor még mindíg
               szakadt, szinte jól esett a hosszú kocsikázás után egy kicsit járni.</p>
            <p>Az Attila uccát hamarosan megtalálta s aztán csak ment, ment rajta végig, nézegetve,
               hogy ugyan melyik is lehet ezek közül a zárda? De a kicsiny, alacsony házak közül
               egyik sem lehetett az. Már kezdett nyugtalankodni s tünődve állt meg.</p>
            <p>- Meg fogok kérdezni egy rendőrt, - gondolta magában. Rendőrt azonban nem látott
               sehol.</p>
            <p>Egy kis leányka jött vele szemközt, aki egy nagy kosarat cipelt.</p>
            <p>- Kis leány, - szólította meg Cilike, - merre van itt egy rendőr?</p>
            <p>- Nem tudom, - felelt riadtan a leányka.</p>
            <p>- Hát a francia apácák iskolája merre van? - kérdezte tovább Cilike.</p>
            <p>- Nem tudom, - felelt ismét a leányka és elszaladt. Cilike most már igazán meg volt
               akadva. Se közel, se távol, sehol egy embert sem látott, itt ugyancsak nem volt oly
               élénk a forgalom, mint a belvárosban. Megfordult tehát s elhatározta, hogy most addig
               fog menni, amíg egy rendőrt talál, aki Jani sógor utasítása szerint, útba fogja
               igazítani.</p>
            <p>Majdnem egy negyedórát gyalogolt, míg végre egyik uccasarkon föltűnt egy rendőr
               sisak!</p>
            <p>Cilike csakhogy hangosan föl nem kiáltott örömében s rohant a kocsiúton át, hogy
               majdnem a rendőr karjai közé esett.</p>
            <p>- Kérem szépen, hányadik szám alatt van a francia apácák zárdája az Attila uccában? -
               kérdezte lihegve Cilike.</p>
            <p>A rendőr nem tudta, de készséggel elővette a kis könyvecskéjét, amelyben minden cím
               megvan s hosszas keresés után kiböngészte: Attila ucca 121.</p>
            <p>Most aztán Cilike egész vígan fordult vissza. Hála Istennek, egy fél óra alatt el fog
               mindent intézni s milyen diadallal tér majd haza.</p>
            <p>A 121. számot csakhamar megtalálta; nagy, hatalmas épület volt, már kívülről is
               látszott rajta, hogy ez nem lehet más, mint iskola. A kapu be volt zárva s a
               csöngetésre kapus nyitotta ki.</p>
            <p>- Kérem szépen, - mondotta Cilike udvariasan, - beszélhetnék-e a tisztelendő
               főnöknővel?</p>
            <p>A kapus csodálkozva nézett rá.</p>
            <p>- Az igazgatónőt tetszik keresni?</p>
            <p>- Nem... igen... a tisztelendő főnöknőt... Ez a francia apácák zárdája, úgy-e?</p>
            <p>- Nem kérem. Ez most felsőbb leányiskola. Augusztusban elköltöztek innen az apácák és
               mi vettük át az épületet és alakítottuk át az egészet újra.</p>
            <p>- És - és hová költöztek? - rebegte Cilike ijedten.</p>
            <p>- Azt hiszem a Ménesi úton vagy a Villányi úton építettek maguknak új iskolát.</p>
            <p>- Istenem... Merre van az?</p>
            <p>- A Gellérthegy tájékán. Tessék csak egy olyan villamosra ülni, amelyik a Fehérvári
               út felé megy, ott majd aztán könnyen eligazodik a kisasszony.</p>
            <p>Cilike megnyúlt ábrázattal s kissé lankadó önbizalommal ballagott vissza a villamos
               megállóhelyig.</p>
            <p>Legjobban szeretett volna hazamenni, de azt szörnyen restelte, hiszen milyen büszkén
               vállalkozott rá, hogy ő mindent eligazít és most visszamenjen, anélkül, hogy valamit
               végzett volna?</p>
            <p>Nem. Inkább nekivágott hát az ismeretlen útnak.</p>
            <p>Az eső vígan szakadt tovább s mire felülhetett egy villamosra, csupa víz lett a
               cipője, ruhája.</p>
            <p>A kalauz barátságosan megmagyarázta, hogy a Ménesi út a Gellérthegyen van s a
               Fehérvári útnál kell leszállnia. És ott van egy új zárda is, egész biztosan tudja,
               csak most nem régen épült. Mindjárt az elején van, nem is kell messzire menni.</p>
            <p>Cilike egészen megnyugodott. Most már biztos, hogy jó helyen jár. Egy félórai utazás
               után leszállt s aztán bátran nekiindult a Gellérthegy oldalán föl a Ménesi útra.</p>
            <p>Egy kissé elhagyatott helynek látszott ez az út. Nyáron, szép időben nagyon kellemes
               sétaút lehetett, de most a szakadó esőben egy lélek sem járt erre. Jó messze
               egymástól, virágzó kertektől elválasztva, itt-ott feltűnt egy-egy villa. A vasrácson
               át esőtől ázott, lekonyult fejű virágok kandikáltak ki.</p>
            <p>Cilike tűnődve állt meg. E karcsú, oszlopos, zöld zsalus villák közül egyik sem
               látszott zárdának.</p>
            <p>És a kertek, mintha el lennének varázsolva, olyan némaságban, olyan mozdulatlan
               csendben látszanak várakozni valamire. Semmi más nesz nem hallatszik, csak az eső
               szünetlen egyforma kopogása, zuhogása.</p>
            <p>Cilike azon vette észre magát, hogy valami ideges félelem kezd erőt venni rajta.
               Mintha nem is Budapesten lett volna, a zajos, lármás, jól ismert fővárosban, hanem
               valami csendes, kihalt puszta szigeten, ahol virágzó rózsabokrok, zöldelő fák
               hajladoznak, virágoznak a vasrácson túl és ő a vasrácson innen, a sáros, vizes úton
               egyedül van, teljesen egyedül...</p>
            <p>Fogát összeszorítva, sietve haladt tova s ekkor az első kanyarulónál meglátott egy
               nagy, hatalmas épületet. Az előtte tornyosuló agyagbuckák, gerendák, földhalmok és
               mészgödrök már messziről elárulták, hogy az épület még nincs egészen készen.</p>
            <p>- Ez az, ez az! - ujjongott magában Cilike s meggyorsította lépteit.</p>
            <p>Ugyanakkor fütyürészve jött szembe vele egy péklegény, hátán egy üres
               sütemény-kosárral.</p>
            <p>- Kérem szépen, - szólította meg Cilike, - ez az épület az új francia
               apácaiskola?</p>
            <p>- Ez az új iskola, - válaszolt foghegyről a péklegény, aki egy csöpp kedvet sem
               mutatott megállni beszélgetni az esőben.</p>
            <p>De Cilike sem várt további felvilágosítást, hanem nagyot fohászkodva sietett az új
               épület felé. Egy pár deszka volt keresztbe téve a gödrökön és sártengeren, azon
               valahogy keresztül evickélt s azután bekerült az udvarra. Azaz csak gondolta, hogy ez
               lehet az udvar. Most egyelőre nem volt egyéb mint egy rettenetesen föltúrt, fölhányt
               agyaghalom, amely az esőtől félig megolvadva ott marasztalta annak cipőjét, aki
               belelépett. Kövek, téglák, gerendák hevertek szanaszét tarka összevisszaságban,
               itt-ott egy-egy mészgödör, talicska, malteres dézsa, miképpen az a még be nem
               fejezett épületek udvarán szokott lenni.</p>
            <p>És sehol egy lélek sem. Cilike megdöbbenve tekintett körül. Lakik itt valaki? Az
               lehetetlenség, hiszen ezen az udvaron nem lehet keresztül menni. Hogy jönnek ki a
               kedves Testvérek itt az ajtón? És hogy járhatnak a gyermekek az iskolába?</p>
            <p>Tanácstalanul nézett körül, még egy lépést tett előre és bokáig belesüllyedt egy
               agyaggödörbe, úgy, hogy mozdulni sem bírt. Most már komolyan megijedt és szégyen
               ide, szégyen oda, hangosan kiáltozni kezdett.</p>
            <p>De bizony senki sem mutatkozott. Hat óra már elmúlt, a munkások úgy látszik haza
               mentek s ugyan ki járna ilyen időben a Gellérthegyen, egy félig kész ház udvarán.</p>
            <p>Szegény Cilike ijedtében, félelmében forró könnyeket hullatott. Ugy érezte, mintha
               szurokkal volna az édes anyaföldhöz ragasztva.</p>
            <p>Becsukta az ernyőjét, amely úgysem nagyon védte meg már az esőtől s aztán egy nagyot
               fohászkodva, az ernyő és a két keze segítségével valahogy kimászott az agyaggödörből.
               Szerencse, hogy a cipője nem maradt le a lábáról, de hogy milyen volt a ruhája, a
               keze, a lába, - arról jobb nem is beszélni.</p>
            <p>- Halló, ki az! - hallatszott ekkor egy mély rekedtes férfihang valahonnan
               alulról.</p>
            <p>Oh, hogy megörült Cilike ennek a borízű, vastag hangnak.</p>
            <p>- Én vagyok, én, - kiáltotta örvendezve, - merre kell itt bemenni a házba? Nem
               találom a bejáratot!</p>
            <p>- Erre tessék a lépcsőn lejönni, erre, balra, - hangzott újra a borízű hang s most
               már látható volt egy munkásember torzonborz feje is az alsó lépcsőfokon.</p>
            <p>Cilike lemászott a keskeny, pinceszerű lépcsőn, de úgy érezte, mintha a mennyországba
               menne. Hála Istennek, csakhogy emberek közé jut! Oh csak már látná a kedves, szelíd
               arcú nővéreket is, hogy elpanaszolja nekik kalandos utazását.</p>
            <p>A lépcsőről egyenesen egy hosszú, keskeny folyosóra lépett, amely tele volt tót
               napszámosokkal, téglahordó asszonyokkal, gyerekekkel. Az emberek nyugodtan álltak
               sorjában, halkan beszélgettek egymás közt s a sarokban, egy kivilágított üvegablak
               mögött egy férfi ült, aki pénzt számlált s időnként egy-egy nevet kiáltott.</p>
            <p>A munkásokat fizették ki a heti munka után, mert éppen szombat este volt. Mindebben
               nem volt semmi különös, de Cilikére úgy hatott az egész, mint valami csodálatos,
               misztikus jelenség. A keskeny, hosszú, homályos folyosó, a verejtékes arcú, piszkos
               munkásemberek, a halk zümmögés, ott távolban a kivilágított ablak s odakünt az eső
               folytonos zúgása... Csak azt várta, mikor fog a folyosó túlsó végéről elősuhanni
               halk, nesztelen léptekkel a fehér fátyolos, sötét ruhás, szelíd arcú apáca, aki úgy
               beleillik ebbe a misztikus környezetbe...</p>
            <p>- Legyen szíves, kérem, - szólított meg egy asszonyt, - vezessen fel engem az
               épületbe, a tisztelendő főnöknőhöz.</p>
            <p>Az asszony előbb értelmetlenül nézett reá, aztán mikor Cilike megismételte kérését,
               kurtán azt felelte:</p>
            <p>- Itt nem lakik senki.</p>
            <p>- Nem lakik senki... - rebegte Cilike megsemmisülve, - de hát hol vannak akkor az
               apácák?...</p>
            <p>Az asszony vállat vont.</p>
            <p>- Mit tudom én!</p>
            <p>- De hát miféle épület ez, hogy itt nem lakik senki! - tört ki Cilikéből a
               kétségbeesés. - Nem ez az új zárda?</p>
            <p>- Nem, - fordult felé magyarázólag egy napszámos. - Ez egy új gimnázium. Jövő
               hónapban lesz a megnyitás. Még nincs is készen.</p>
            <p>Cilike most már egész egyszerűen sírva fakadt.</p>
            <p>- Istenem, hát ki tudja megmondani, hogy hol van az új zárda? - kiáltotta hangosan. -
               Adok jó borravalót annak, ki oda elvezet.</p>
            <p>Erre már egyszerre három szurtos képű, meszes, téglaporos kis fiú is ugrott elő.</p>
            <p>- Én tudom, én jobban tudom, én majd elvezetem, - kiáltotta mind a három egyszerre.
               Kettő összepofozkodott, a harmadik pedig megragadta Cilike ruháját s húzta
               magával.</p>
            <p>- Jöjjön csak velem, én odavezetem. Az a két csibész nem tudja.</p>
            <p>A kis fiú lovagiasan átsegítette Cilikét az agyagbuckákon s aztán ment előtte fölfelé
               a Ménesi úton.</p>
            <p>- Egész biztosan tudod, hogy itt van az a zárda? - kérdezte Cilike
               bizalmatlankodva.</p>
            <p>- Egész biztosan, - felelt bátran a gyermek. - Mi is itt lakunk a Ménesi úton és
               mindennap látom a tisztelendő nővéreket.</p>
            <p>Végre tíz-tizenöt percnyi gyalogolás után egy szép, egészen új, kápolnaszerű
               épülethez értek, amelyet vasráccsal elkerített gyönyörű, virágzó kis kert választott
               el az úttól. A sárga porondos utak a szemnek jólesőn kanyarogtak az üde, zöld pázsit
               között s a piros pelargoniák, nagy rózsaszín és sárga meg fehér rózsák még a zuhogó
               záporban is bájosan mosolyogtak. A béke és nyugalom levegője lengett még a kert
               fölött is.</p>
            <p>- Ez az, - mondta a kis fiú és becsengetett.</p>
            <p>Egy fehér fejkötős apáca jelent meg az ajtóban. Cilike egy koronát nyomott a fiú
               markába, aki vígan rohant le az úton s ő meg majdnem odaroskadt az apáca karjai
               közé.</p>
            <p>- Dícsértessék, - rebegte boldogan, - oh, hála Istennek, csakhogy itt vagyok. Sohasem
               hittem volna, hogy Budapesten ilyen nehezen lehessen valamit megtalálni! De csakhogy
               itt vagyok végre!...</p>
            <p>- Mivel lehetek szolgálatára! - kérdezte nyájasan az apáca.</p>
            <p>- Nagyon kérem, legyen szíves, vezessen engem a tisztelendő főnöknőhöz.</p>
            <p>- Miféle ügyben, ha szabad kérdeznem?</p>
            <p>- A kis hugomat szeretném beíratni az iskolába.</p>
            <p>Az apáca szelíden mosolygott.</p>
            <p>- Mi nem foglalkozunk tanítással. A mi hivatásunk a betegápolás.</p>
            <p>Cilike majd hanyatt esett.</p>
            <p>- Oh... hát ez nem a francia apácák új iskolája?...</p>
            <p>- Nem, kérem. Ez az Irgalmas Nővérek háza. A francia apácák új iskolaépülete ott lent
               van a Villányi úton. Tessék csak kinézni a kerítésen. Ott látszik lent a völgyben az
               az új nagy épület.</p>
            <p>- De hát hogy lehet oda lemenni?</p>
            <p>- Bizony, vagy itt egyenesen le a hegyoldalon, vagy pedig vissza kell menni, végig a
               Fehérvári úton s úgy bekerülni a Villányi útra, ami szép időben is eltart jó
               háromnegyed órát. Most pedig a sok építkezés meg folytonos esőzés miatt megromlott az
               út.</p>
            <p>Cilike köszönt s maga sem tudta, hogy került kívül a kapun.</p>
            <p>Megállott az út szélén s búsan, csüggedten nézett le a völgybe. Ott fehérlett a nagy,
               hatalmas, új épület s mintha gúnyosan mosolygott volna fel reá:</p>
            <p>- Nem tudsz megközelíteni!</p>
            <p>- És mégis el fogok ma oda jutni, - határozta el magában Cilike. - Hiszen ez
               egyenesen nevetséges volna, ha most hazamennék és elmondanám, hogy láttam az
               épületet, de nem tudtam odamenni! Méltán tarthatna mindenki egy ügyetlen, járatlan,
               tapasztalatlan kis lánynak, aki igazán nem érett meg arra, hogy menyasszony
               legyen!</p>
            <p>Ez a gondolat felvillanyozta s új erőt öntött belé.</p>
            <p>Éppen arrafelé jött egy jóképű, barna egyenruhás, szolgaforma ember, aki egy kis
               leányt vezetett kézenfogva s a szakadó zápor ellenére vígan dudolásztak mind a
               ketten.</p>
            <p>Cilike megszólította.</p>
            <p>- Mondja kérem, mennyi idő alatt lehet lejutni a Villányi útra, oda az új
               zárdához?</p>
            <p>A szolga megemelte a sapkáját.</p>
            <p>- Itt a hegyoldalon öt perc alatt; a Fehérvári útról egy jó félóra.</p>
            <p>- De le lehet itt menni? - kérdezte tovább Cilike aggodalmasan.</p>
            <p>- Én le merek, a kis lányom is, úgy-e Kató? Ha akarja a kisasszony, szívesen
               lesegítem. Nem is olyan nehéz, ne tessék félni, - tette hozzá, midőn látta, hogy
               Cilike milyen kételkedve, félénken nézegeti a meredek hegyoldalt. - Egy futamodás és
               az ember lent van.</p>
            <p>- De nagyon vizes a fű, - tünődött Cilike - és milyen agyagos, csuszamlós, sáros
               lehet!...</p>
            <p>- Hiszen már vizesebb, sárosabb, aligha lehet a kisasszony, - mosolygott jólelkűen a
               szolga. - Tessék csak jól belém kapaszkodni és én öt perc alatt levezetem. Minek
               kerülne olyan nagyot ebben a csunya időben.</p>
            <p>- Hát jól van, - határozta el magát hősiesen Cilike, - hiszen utóvégre szaladtam én
               le hegyoldalon máskor is és nem történt semmi bajom!</p>
            <p>- Csak ne tessék félni semmit, - biztatta a szolga. - Elégszer megtettem én ezt az
               utat, jó időben, rossz időben. Iskolaszolga vagyok a Fehérvári úton és itt lakom a
               Gellérthegyen, hát mindíg erre szoktam járni. Szaladj haza Kató és mondd meg
               anyjuknak, hogy én is mingyárt otthon leszek.</p>
            <p>A kis leány elfutott, Cilike pedig belekapaszkodott az iskolaszolga izmos karjába s
               aztán Istennek ajánlva lelkét, kezdett lefelé csúszni a meredek lejtőn.</p>
            <p>Hát bizony ez nem volt éppen a legmulatságosabb dolog. Az eső oly kitartással
               zuhogott, mintha fizetésért tenné, a hepe-hupás, gidres-gödrös, térdig érő vizes
               fűvel benőtt hegyoldalon semmiféle út nem vezetett le, hogy csak úgy bucskáztak,
               botorkáltak, csúsztak lefelé. Cilike soha életében még egy táncosába sem kapaszkodott
               bele olyan hévvel, olyan erősen, olyan forrón, mint most az iskolaszolga karjába, sőt
               néha még a vállába is. Az ernyőjéről csurgott a víz a nyakába, a kalapja
               félrecsúszott, a lába csak úgy cuppogott a sárban s érezte, hogy a vizes fű hogy
               csapkodja a harisnyáját, a térdét... Egyszer aztán egy szélroham kifordította az
               esernyőjét, úgy, hogy az acélbordák égnek meredve kalimpáltak jobbra-balra s a
               kifordult ernyőben, mint egy dézsában gyűlt meg az esővíz.</p>
            <p>- Még ez is! - sóhajtozott Cilike végső elkeseredésében s magában fogadalmat tett,
               hogy csak most az egyszer kerüljön épségben haza, soha többet nem vállalkozik
               Budapesten felfedező utazásokat tenni...</p>
            <p>Végre, végre lent voltak. Az iskolaszolga nevetve törölte meg izzadt homlokát: ő is
               elfáradt a nagy útban. Aztán segített Cilikének kifordítani az esernyőjét, amely
               bizony bús roncs gyanánt, mint egy szárnyaszegett madár, hasznavehetetlenné válva
               bocsátotta le összetört bordáit.</p>
            <p>Cilike két koronát adott a jó embernek, aki sapkáját megemelve köszönte meg s aztán
               úgy iramodott vissza a hegyoldalon, mintha csak a Váci uccában sétált volna.</p>
            <p>Végre tehát ott volt Cilike alig kétszáz lépésnyire az új iskolaépülettől, amelyet
               egész délután keresett.</p>
            <p>Már alkonyodott, hét óra felé járt az idő, de ezzel nem is gondolt Cilike. Csakhogy
               itt van már végre a célnál.</p>
            <p>De alig haladt húsz lépést előre, egyszerre riadtan állt meg. Egy valóságos tenger
               állta az útját. A rendezetlen úton, a sok építkezéstől, téglás-szekerektől
               fölszántott talajban a napok óta tartó esőzés folytán megállt a víz s körülbelül száz
               lépésnyi területen bokán felül érő sáros, piszkos víz folydogált, melyet se
               megkerülni, se átlépni nem lehetett. Aki tovább akart menni, annak irgalom nélkül
               bele kellett gázolni a sártól fekete s a téglaportól vörös tengerbe. De ezen a vörös
               tengeren száraz lábbal nem lehetett átkelni...</p>
            <p>Cilike égnek emelte karját s összetört bordájú esernyőjét. Szent Isten, most mi
               lesz!... Ez már igazán több, mint amennyit el lehet viselni... Ő hős volt, bátor és
               erős, szembeszállt minden veszedelemmel, minden megpróbáltatással, de ebbe a sáros
               fekete és vörös hullámú tengerbe belelépni nem képes.</p>
            <p>És száz lépésnyire az egész délután keresett, hajszolt iskolától búsan, csüggedten,
               fáradtan, letörten és vizesen visszafordult. A nagy fehér épület pedig gúnyosan
               vigyorgott feléje a sártengeren túl: - Mégsem tudtál ide jutni!...</p>
            <p>De ha azt hitte Cilike, hogy kevesebb vizen és sáron át jut vissza a Ménesi úton, úgy
               nagyon csalódott. Itt-ott az építkezéseknél jószívű tót napszámosok raktak téglákat
               le a földre és segítették át, míg végre kievickélt a villamos megállóhelyig.</p>
            <p>És amint az első villamost megpillantotta, kedve lett volna felkiáltani: Föld!
               Föld!... mint a hajótöröttek a tengeren, mikor keserves küzdelem és hányódás után
               megpillantják a földet...</p>
            <p>Kilenc óra felé járt már az idő, mire végre hazavergődött.</p>
            <p>Otthon valamennyien a legnagyobb aggodalomban voltak miatta s Jani éppen indulni
               akart, hogy valamerre megkeresse, mikor végre sárosan, vizesen, mint egy ázott ürge
               beroskadt a szobába.</p>
            <p>- Szent Isten, mi történt veled? - kiáltotta Ella kétségbeesve, de Cilikének, mihelyt
               ismét szárazföldet érzett a lába alatt, megjött már a jó kedve s nevetve beszélte el
               viszontagságos utazását.</p>
            <p>Ella gyorsan szedte le róla a vizes ruhákat, ágyba bújtatta s herbateát főzött neki.
               Jani meg fejét csóválva kérdezte:</p>
            <p>- De hát miért nem ültél inkább kocsiba, ha nem tudtad merre kell menni?</p>
            <p>- Az nem jutott eszembe, - felelt Cilike elcsodálkozva.</p>
            <p>- Hiába no, mégis csak egy kis Cilike vagy te, - mondta Ella mosolyogva s erre Cilike
               sietve dugta el a fejét a paplan alá.</p>
           
         </div>
         <div type="chapter">
            <head>
               XVII. Cilike divathölgy lesz.
            </head>
            <p>Cilikének Budapesten Berényi Blanka volt a legjobb barátnéja, otthon meg Kende Ilus.
               Blanka egészen más volt, mint Ilus. Divatos, előkelő, bodros frizurájú kis
               hölgyecske, aki a fiatal emberekkel nagyon pajtáskodva beszélt, mindíg a legutolsó
               divat szerint öltözködött s régebben Cilikével nagyon fölényesen bánt. Egy-két évvel
               idősebb is volt s Cilikét olyan falusi kis fruskának tekintette, akivel jóakaratú
               leereszkedéssel barátkozott. Mióta azonban Cilike menyasszony volt, megváltozott a
               helyzet.</p>
            <p>Blankának határozottan imponált a kis menyasszony s tiszteletteljes bámulattal
               tekintett föl reá. Hogyne! Egy vidéki kis leány, nem is gazdag, Blanka véleménye
               szerint nem is olyan nagyon csinos, még csak tizennyolc éves és máris
               menyasszony!</p>
            <p>Most már teljesen kegyébe fogadta Blanka, többé nem volt hozzá leereszkedő s magával
               teljesen egyenlőnek tekintette. És mert nagyon jószívű leány volt, elhatározta, hogy
               Cilikét egy kissé „csiszolni” fogja.</p>
            <p>- Tudod, édesem, - mondta neki mosolyogva, - rólad száz lépésről meg lehetne ismerni,
               hogy vidéki vagy. Pedig azt hiszem a férjed is jobban szeretné annak idején, ha egy
               előkelő, divatos úriasszony lennél, mint egy olyan túlegyszerű, járatlan, maradias
               kis falusi asszonyka, aki azt sem tudja, hogyan kell ízlésesen, előkelően
               megjelenni!</p>
            <p>Cilike tulajdonképpen egy kissé le volt verve az ilyen beszédtől, mert eddig nem
               jutott eszébe összehasonlításokat tenni.</p>
            <p>De most el kellett ismernie, hogy Blankának igaza van; ő csakugyan egy kissé el van
               maradva. A ruhái nem az utolsó divat szerint készültek, a frizurája - no, hát arról
               jobb nem is beszélni. Az ő síma, egyszerűen lefésült haja és a Blanka ondolált,
               idres-bodros frizurája - no, hát ezt nem is lehet egy nagyon említeni.</p>
            <p>És a termete! Blanka olyan vékony, karcsú, mint egy nádszál és nincs is semmi
               csípője. Igaz, hogy a karja, lába olyan vékony, mint egy fogpiszkáló, de Istenem, ha
               ez a divat, hát akkor ez is szép.</p>
            <p>Ő ellenben, Cilike, jól megtermett, erős, kifejlett, telt idomú; szerény véleménye
               szerint éppen olyan tenyeres-talpas, mint egy falusi szolgáló.</p>
            <p>Hanem ami legjobban bántotta Cilikét, az az ő piros, barna arcszíne volt. Blanka
               olyan érdekesen halvány volt és rizsport is használt, ami Cilikének szigorúan meg
               volt tiltva.</p>
            <p>- Pedig olyan vagyok, mint egy cigányleány, - sóhajtotta magában Cilike. - Istenem,
               csak egyszer jól berizsporozhatnám én is az arcomat. Tudom, Laci százszor szebbnek
               találna és sokkal jobban szeretne.</p>
            <p>- Hidd meg édes Blankám, - panaszolta egyszer szomorúan Blankának, - engem most is
               úgy tekintenek otthon, mint egy kis gyermeket, mint egy pólyás babát. Nem tisztelik
               bennem sem a nőt, sem a menyasszonyt. Anyuka legszívesebben térdig érő ruhában
               járatna, az öcséim elvárnák tőlem, hogy most is úgy hancurozzam velük, mint hajdan,
               Ella meg, ha egy divatos frizurát látna a fejemen, képes volna kinevetni és
               sajátkezűleg lebontani a hajamat!... Azt hiszed megengedi, hogy az új ruhám, amely
               most készül, divatosan szűk legyen? Dehogy. Éppen két méterrel bővebb lesz, mint a
               tied! Oh hidd meg Blankám, az élet csupa szenvedésből áll...</p>
            <p>Blanka mély részvéttel szorította meg Cilike kezét. Ő megértette ezen szenvedéseket
               és méltányolta, mert hiszen neki is kellett szenvedni és küzdeni az édes anyjával,
               aki sohasem értett vele egyet az öltözködés terén...</p>
            <p>- Jövő vasárnap lesz egy kis estély nálunk, - folytatta tovább sötéten Cilike, - arra
               az alkalomra készíttetett Ella nekem egy új ruhát, amelyik olyan bő lesz, mint egy
               krinolin. És rózsaszín, amiben én még barnábbnak és pirosabbnak látszom, pedig én úgy
               kértem, hogy sárgát vagy zöldet csináltasson, abban az ember halványabbnak látszik.
               De ő kinevetett, hallod, kinevetett és rózsaszínt rendelt, mint egy táncvizsgára
               készülő kis bébének. Igazán rettenetes! Laci is itt lesz akkor és ha meglát köztetek,
               akik olyan szépek és divatosak, elegánsak lesztek, ki fog belőlem szeretni,
               meglásd... És még visszaküldi a jegygyűrűt.</p>
            <p>Most már könnyek csillogtak a Cilike szemében s igazán mélyen el volt keseredve.</p>
            <p>Blanka részvéttel borult a nyakába.</p>
            <p>- Cilikém én nem hagylak el. Ezen segíteni fogunk. Bízd rám magadat, én majd
               elintézem, csak mondd meg a varrónőd címét. És fogadj, nekem mindenben szót. Meglásd,
               nem fogod megbánni...</p>
            <p>A két barátnő még sokáig suttogott egymással s úgy látszik, valami nagyon jó tervet
               főzhettek ki, mert a Cilike arca csak úgy ragyogott.</p>
            <p>*</p>
            <p>Az estély, amelyet Cilike emlegetett, egy kis házibál-féle volt, amelyet Elláék
               rendeztek, a negyedik házassági évfordulójukat megünnepelni. Természetesen az ő
               lakásuk nem volt erre elég nagy; de az első emeleten lakott egy vivómester, Janinak
               jó ismerőse, aki a termeit szívességből átengedte arra az estére.</p>
            <p>Ott terítettek föl a vacsorához is, amelynek legnagyobb részét otthon készítették el.
               Cilike kijelentette, hogy ő nem hiába tanult Teréz nénitől főzni; a halakat, tortákat
               és a süteményeket ő fogja elkészíteni.</p>
            <p>- Meglásd, milyen gyönyörűen fel tudom díszíteni a halat, majonézzel, aszpikkal,
               tojással. Még egy szakács sem tudja különben.</p>
            <p>Ella egy kissé kételkedve nézett reá, de Cilike oly hévvel bizonyítgatta az ő
               tudományát, hogy el kellett hinni.</p>
            <p>- Hiszen tudod, hogy Miklós bácsi hogy szereti a halat. Amíg ott voltam náluk, -
               tovább mint egy félévig, - legalább egyszer egy héten halat ettünk és mindíg én
               készítettem el. Hidegen, melegen, paprikásan, tejfölösen, szegedi halászlénak, vagy
               kocsonyával, ahogy akarod. Bízd csak rám, meglásd, nem fogsz szégyent vallani!</p>
            <p>Ella tehát megbízott benne s három gyönyörű nagy fogast vett, amelyeket az estély
               előtt való nap szállítottak haza. Cilike elhelyezte őket a jégszekrénybe s azt mondta
               Ellának:</p>
            <p>- Mire te holnap reggel fölkelsz, mind a három hal teljesen el lesz már készítve.</p>
            <p>És csakugyan másnap már kora hajnalban fölkelt Cilike; még a szakácsné is aludt, ő
               maga gyujtotta meg a tüzet s gyorsan, serényen látott hozzá a nagy munkához. Mire
               Ella fölkelt és kiment a konyhába, csakugyan ott díszlett már a három nagy hal, három
               nagy halastálban, készen megfőzve s Cilike éppen a majonézt kavargatta, hogy aztán
               földiszítse őket vele.</p>
            <p>- Csakugyan ügyes vagy, - mondta Ella elismeréssel mosolyogva Cilikére s aztán
               odalépett az asztalhoz, hogy közelről megszemlélje a halakat.</p>
            <p>De egyszerre elsápadt, hátratántorodott és rémülten csapta össze a kezét.</p>
            <p>- Szent Isten, Cilike, mit tettél! - kiáltott félig sírva, félig nevetve. - Hiszen te
               pikkelyestől főzted meg mind a három halat! Elfelejtetted letisztítani őket!...</p>
            <p>- Jézus Mária!... - sikoltott fel Cilike s ijedtében kiejtette kezéből a
               porcellánbögrét, amelyben a majonézt kavargatta.</p>
            <p>A bögre persze eltört, a majonéz kifolyt, de mi volt ez ahhoz a nagy balesethez
               képest, amely onnan meredt most feléje a három halastálról... Oh, hát volt-e a
               világon még ilyen szerencsétlen teremtés, mint ő?...</p>
            <p>- Most mit tegyünk? - kérdezte kétségbeesve. - Oh, Istenem, ezt én nem élem
               túl!...</p>
            <p>- No, ne sírj, - vigasztalta Ella, aki hamarabb összeszedte magát s megsajnálta
               Cilikét. - Majd megpróbáljuk valahogy segíteni rajta. Leszedjük valamiképpen a
               pikkelyeket, aztán bekenjük az egészet majonézzel, nem is fogja észrevenni senki.</p>
            <p>Hát bizony az keserves munka volt. A puhára főtt hal majdnem szétesett, amint az éles
               késsel kapargatni kezdték a hátát, lejött az egész bőre is, a szép, nagy, drága fogas
               valóságos rommá változott.</p>
            <p>Ella is, Cilike is egészen beleizzadtak a nagy munkába, csak a Zsuzsi szakácsné nézte
               kárörömmel, akit Cilike ma reggel nagy önérzetében még a tűzhely közelébe sem
               engedett.</p>
            <p>Oh, milyen kicsi volt most Cilike, hogy összezsugorodott az önérzete s milyen szerény
               hangon kérte Zsuzsit, hogy segítsen ő is feldiszíteni, eltakargatni a szegény hal
               nagyon is szemmel látható szépséghibáit.</p>
            <p>- No, úgy-e, Zsuzsi, nem is látszik olyan nagyon, hogy valami baleset történt? -
               kérdezte aztán reménykedve, mikor végül mindennel elkészültek.</p>
            <p>Zsuzsi csak a vállát vonogatta s kissé kajánul mosolygott.</p>
            <p>- Engem elcsapnának, ha ilyen halat tálalnék fel, - mondta szent meggyőződéssel, - de
               hát a kisasszony jobban tudja, mint én...</p>
            <p>- Maga egy gonosz nő, Zsuzsi, - felelt Cilike, majdnem sírva fakadva. - Maga engem
               nem képes megérteni.</p>
            <p>- Hát tudod, valami igaz van abban, mit Zsuzsi mondott, - szólt Ella nevetve, mikor
               bementek a szobába. - De hát reméljük a vendégek nem lesznek oly szigorú kritikusok,
               mint Zsuzsi.</p>
            <p>- Csak azt az egyet ígérd meg, édes, drága Ellám, hogy senkinek a világon nem mondod
               el mi történt, - kérlelte Cilike Ellát, a nyakába borulva. - Megölne a szégyen, ha
               Laci ezt megtudná.</p>
            <p>- Igérem, hogy nem dicsekszem el soha senkinek azzal, milyen jól tud az én kis hugom
               halat készíteni, - mondta nevetve Ella.</p>
            <p>Ez az eset meglehetősen lehangolta Cilikét, úgyhogy Lacinak, mikor délben
               megérkezett, azonnal feltűnt, milyen csendes és levert az ő máskor olyan élénk, vidám
               kis menyasszonya.</p>
            <p>- Talán rosszul van, Cilike, - kérdezte aggódva.</p>
            <p>- Dehogy, nincs semmi bajom, - felelt Cilike s aztán igyekezett nem gondolni többet
               az egész reggeli balesetre s magában csak azon sóhajtozott, bár már túl lenne azon a
               pillanaton, mikor a vendégek elé kerül a hal.</p>
            <p>Pedig még egy izgalom várt ma Cilikére.</p>
            <p>Blankával való megbeszélésük következménye gyanánt a varrónő nem hozta haza hamarább
               a ruháját, mint közvetlenül az estély előtt, úgy hogy Ellának nem volt ideje és
               alkalma előzőleg megnézni.</p>
            <p>Hét órakor, mielőtt a vendégek jöttek volna, Cilike hamar magára vette a szép
               rózsaszín ruhát. Igaz, hogy alig tudott belebújni, olyan szűk volt és a dereka, szent
               Isten, a dereka úgy ki volt vágva, mint egy igazi báli ruháé.</p>
            <p>Ez egy kissé megdöbbentette Cilikét, de nem volt sok ideje gondolkozni, mert mint a
               szélvész rontott be hozzá Blanka.</p>
            <p>- Itt vagyok, édesem, - kiáltotta lelkendezve. - Eljöttem hamarább, úgy, mint
               megígértem és hoztam magammal mindent, ami kell. Lássam a ruhádat? Jaj de gyönyörű!
               Nagyszerűen sikerült!</p>
            <p>- Nem gondolod, hogy kissé igen szűk? - kérdezte aggodalmasan Cilike. - Ugy képzelem
               magam éppen, mint egy csirke, amelyiknek a lábát összekötik. Alig tudok lépni!</p>
            <p>- Dehogy, - nevetett Blanka, - még futni is lehet benne. Próbáld csak meg! Szaladj az
               asztal körül, én majd megfoglak!</p>
            <p>Cilike nevetve futott előre, Blanka utána, de alig lépett Cilike kettőt, megbotlott a
               saját lábába s orra bukott. A térdét úgy megütötte, hogy majdnem sántikált.</p>
            <p>- Te Blanka, én nem fogok tudni táncolni, - jelentette ki bús előérzettel. - Én úgy
               érzem, a varrónő kissé túlozott az én ruhámmal!</p>
            <p>- Oh, te kis gyáva, - nevetett Blanka. - Meglásd, egy félóra alatt megszoktad. De
               most folytassuk tovább a toiletted. Nézd, mit hoztam!</p>
            <p>Titokzatos arccal bontott ki egy kis csomagot, amelyben egy üveg volt, benne valami
               tej színű, sűrű fehér folyadék.</p>
            <p>- Nézz ide, - suttogott Blanka diadalmas arccal. - Ez a legújabb szépítőszer. Eau de
               Lys de Reine. Ugy-e milyen nagyszerű már a neve is? Királynő Liliomvíz! A legelső
               színésznők ezt használják! Milyen pompás illata van!</p>
            <p>- És mit kell vele csinálni! - kérdezte Cilike félénken.</p>
            <p>- Itt van a használati utasítás hozzá. Jól föl kell rázni s a mosdóvízbe néhány
               cseppet beletöltve reggel és este megmosakodni vele.</p>
            <p>- De hát én most már fel vagyok öltözve, megfésülködve, hogyan mosakodjam meg?</p>
            <p>- Nem tesz semmit. Én tudom a módját, hogyan lehet ezt máskép is használni. Kérlek,
               nekem olyan jártasságom van az ilyesmiben. Van egy jó barátnőm, aki személyesen ismer
               egy színésznőt, attól tanultam. Bezzeg annak soha sincsenek az arcán olyan csunya
               vörös pattanások, amelyek annyira el szoktak minket keseríteni s a keze is mindíg
               szép fehér. No, majd téged is meg foglak tanítani mindenre. De most siessünk. Van-e
               egy kis vattád?</p>
            <p>- Van, - felelt Cilike egészen elkábulva a Blanka nagyvilági tudományától és sietve
               keresett elő a fiókból egy csomó vattát.</p>
            <p>Blanka ügyes kézzel formált belőle egy kis pamacsot, az üveg tartalmát jól felrázta,
               ráöntött belőle a pamacsra s aztán bekente vele először is a Cilike orrát. Azt
               teljesen figyelmen kívül hagyta, hogy a vatta egyszerre fölitta a folyadékot s csak
               valami ragadós-pépes anyag maradt rajta, amely úgy odatapadt a Cilike orrához, mint a
               csiriz.</p>
            <p>- Te, ez csíp! - kiáltott Cilike félrekapva a fejét és gyorsan a tükörhöz szaladt. -
               Jézus Mária, - kiáltott ijedten, - hiszen olyan az orrom, mintha kulimásszal volna
               bekenve!</p>
            <p>- Oh te csacsi, - nevetett Blanka fölényesen, - várj csak, majd mikor egészen készen
               leszel.</p>
            <p>Azzal gyorsan bedörzsölte a fél arcát is a ragacsos, pépes vattával. De Cilike most
               már észre tért.</p>
            <p>- Nem, nem, ezt nem engedem, - kiáltott, - hiszen ez éppen annyi, mintha ki volnék
               festve. Jaj, Istenem, mit mondanának Ella és Laci, ha így meglátnának! Törüljük
               le!</p>
            <p>Blanka is egy kissé meghökkent, amint jobban megnézte Cilikét. Olyan volt az arca
               éppen, mint a cirkuszi bohócoknak szokott lenni, vastagon fehérre mázolva.</p>
            <p>- Csakugyan, mintha egy kissé igen fehér volna, - mondta sokkal kevésbé biztos
               hangon, mint ahogy az előbb beszélt. - Ugy látszik, ezt mégis csak a használati
               utasítás szerint lehet használni. Tudod, én még nem próbáltam ki, hát azért nem
               tudtam. Hát törüljük le.</p>
            <p>Cilike nekiesett egy törülközővel az orrának és arcának és dörzsölte, ahogy csak
               bírta. A Királynő Liliomvize azonban nem jött le. Alaposan rá volt ragadva.</p>
            <p>- Mossuk le, - indítványozta most Blanka nagyon csendesen; a Királynő Liliomvíz
               azonban vízzel és szappannal sem jött le...</p>
            <p>- Most mit tegyünk, - rebegte Cilike kétségbeesetten. - Mi lesz velem!...</p>
            <p>- Nincs más hátra, - suttogta Blanka, - mint az arcod másik felét is bedörzsölni a
               liliomvízzel. Igy csakugyan nem mehetsz le a vendégek közé...</p>
            <p>- Nem, soha! - kiáltott Cilike. - Hiszen mindenki észre fogja venni!</p>
            <p>- Oh, dehogy, - nyugtatta meg Blanka, - hidd meg, hogy nem is látszik olyan nagyon.
               Mindössze egy kissé halványabb vagy, mint máskor szoktál lenni. Ha éppen valaki
               megkérdezi, azt mondod, hogy rosszul érzed magad, fáj a fejed. De meglásd,
               villanyvilágításnál nem is lehet majd észrevenni semmit.</p>
            <p>Addig-addig biztatta, beszélte rá, míg végre Cilike megengedte, hogy arcának másik
               felét is bedörzsölje a liliomvízzel.</p>
            <p>Egyebet nem is tehetett volna, ha csak nem akar félig fehéren, félig barnán
               megjelenni a vendégek között.</p>
            <p>Sőt, amint most a tükörbe nézett, nem is találta magát olyan nagyon csunyának. Blanka
               meg egyenesen el volt ragadtatva s kijelentette, hogy soha ilyen érdekes jelenséget
               nem látott, mint most Cilike. Barna hajához és fekete szeméhez nagyszerűen illik ez a
               hófehér arc.</p>
            <p>Ebbe Cilike is megnyugodott s a két leány aztán gyorsan sietett le a terembe.</p>
            <p>A vendégek nagy része már egybe volt gyűlve s Cilike odasietett egy csoporthoz, kik a
               terem közepén állottak, hogy köszöntse őket. Ott állott közöttük Ella és Laci is, aki
               már türelmetlenül várta a kis menyasszonyát.</p>
            <p>Cilike kedves mosollyal lépett a vendégek elé, mélyen meghajolt az öreg Wettenstein
               báróné előtt, aki külön erre az alkalomra jött le Bécsből s kezet csókolt Róza
               néninek és Teréz néninek, akik szintén jelen voltak. Laci azonnal karonfogta Cilikét
               és már akarta táncba vinni, de Teréz néni egyszerre rémülten csapta össze a
               kezét.</p>
            <p>- Szent Isten, ne ijedjetek meg! Mi történt ezzel a szegény gyermekkel!...</p>
            <p>Megragadta a Cilike karját s ujjaival végigtapogatta az arcát. Wettenstein báróné a
               lorgnonját vette elő és így nézegette, Róza néni is összecsapta a kezét s most már
               mindenki figyelmes lett.</p>
            <p>- Mingyárt elájulok! - kiáltott Teréz néni. - Szegény gyermek! Beleesett a lisztes
               teknyőbe!</p>
            <p>Most Laci is jobban megnézte s elnevette magát.</p>
            <p>- Oh, Cilike, Cilike, - súgta a fülébe, - megint egy újabb baleset. És én még azt
               hittem, hogy rosszul van, azért olyan sápadt - és úgy sajnáltam!</p>
            <p>Cilike nem volt sem élő, sem holt és csak várta, mikor nyílik meg a föld és elnyeli
               őt.</p>
            <p>A föld azonban most sem nyílt meg, de ahelyett, mint mentő angyal jelent meg Ella,
               átkarolta a roskadozó kis leányt és gyorsan vitte magával a szobájába.</p>
            <p>Ott Cilike sírva panaszolta el neki legújabb balesetét s erre Ella egy kis vazelinnal
               pillanat alatt ledörzsölte a fehér pépet az arcáról, aztán megmosdatta, megtörülte,
               mint egy kis gyermeket s pár perc mulva megint a régi, barna-piros-arcú Cilike
               mosolygott elő a tükörből, amelyet eléje tartott.</p>
            <p>- Soha többet, soha többet! - fogadkozott hangosan Cilike az Ella nyakába
               borulva.</p>
            <p>Nem magyarázta meg bővebben, hogy mit értett az alatt, hogy: soha többet! De Ella
               tudta, hogy Cilike soha többet nem fog hideg vizen és szappanon kívül más
               szépítőszert használni!</p>
           
         </div>
         <div type="chapter">
            <head>
             XVIII. Eperkrém, tejszínhabbal.
            </head>
            <p>Cilike szorgalmasan hímezte a monogramokat a fehér batiszt zsebkendőkre, melyeket
               tegnap kapott Ellától, Ez a tizenkét fínom, azsúrszegélyű zsebkendő már a
               kelengyéjéhez tartozott. Rendre, apránként sok szép holmit szereztek már be s oh,
               milyen örömmel és buzgalommal varrt és hímzett ki mindent Cilike.</p>
            <p>Ma délután se ment el sétálni Ellával s a kis babával, hanem inkább itthon maradt,
               dolgozni. Közeledett már hazautazásának ideje s addig még nagyon sok mindent akart
               elvégezni, megtanulni, beszerezni.</p>
            <p>E pillanatban csengettek az előszoba ajtaján s Berényi Blanka, Cilike budapesti jó
               barátnője perdült be a szobába, a legszebb ruhájába felöltözve s olyan fínom illatot
               árasztva maga körül, mint egy illatszerkereskedés.</p>
            <p>- Oh, sancta simplicitas! - kiáltott az ajtóban megállva s összecsapva kezét. - Ilyen
               gyönyörű időben itt ül a szobában és varr, varr, mintha csak pénzért dolgozna! Erre
               is csak egy Cilike képes!</p>
            <p>- A kelengyémet varrom! - felelt Cilike önérzetesen mosolyogva. - Tudod, az ilyesmit
               az ember nagyon szívesen teszi.</p>
            <p>- Na, én nem, - jelentette ki Blanka határozottan. - Okos nő ma már készen rendeli a
               kelengyéjét és nem rontja a szemét vele és nem görbíti a hátát miatta. Igaz, hogy
               többe kerül, de hát mire való a kedves papa, ha nem arra, hogy ilyenkor az ember
               megpumpolja?</p>
            <p>- Hogy beszélhetsz így? - szörnyűlködött Cilike. - Csak nem, gondolod, hogy én képes
               volnék több pénzt kierőszakolni apukától, mint amennyit tudom, hogy ő adhat? Meg
               aztán csak sokkal jobban esik magamnak megvarrni mindent, mint a boltból készen
               megvenni.</p>
            <p>- Éppen olyan vagy, Cilikém, mint egy divatlap mellékletéből kivágott szentimentális
               német elbeszélés! - nevetett Blanka. - Alaposan rádfér egy kis modern kultúra. No, de
               hiszen talán sikerül is belőled valamit faragni, nemhiába vettem én a kezembe a
               nevelésedet. Hát most öltözz fel szaporán, a legszebb ruhádba és aztán jössz velem.
               Tulajdonképpen azért is jöttem, hogy magammal vigyelek.</p>
            <p>- Hova?</p>
            <p>- Először sétálni, a korzóra, azután meg hat órakor bemegyünk Gerbeaudhoz,
               uzsonnázni.</p>
            <p>- Anyuskád is velünk lesz?</p>
            <p>- Dehogy, ő nem is tudja, hogy eljöttem hazulról. Még a délutáni álmát aludta.</p>
            <p>- Hát csak nem gondolod, hogy ketten fogunk sétálni menni és cukrászboltba?</p>
            <p>- Oh, te kis csacsi, te kis falusi ártatlanság! - nevetett Blanka. - Hát mi van
               abban? Mi ezt nagyon gyakran megtesszük a barátnőimmel. No csak gyorsan Cilikém, mert
               különben elkésünk. Radványi Pista is ott lesz Gerbeaudnál, - tette hozzá kissé
               elpirulva.</p>
            <p>- Ugy, - mosolygott Cilike. - Az már más.</p>
            <p>Tudta, hogy Radványi udvarol Blankának s hogy Blankának nagyon tetszik a csinos,
               ügyes fiatal ember.</p>
            <p>- De hát édesem, - szólt tétovázva, - akkor meg éppen nem mehetünk gardedam
               nélkül.</p>
            <p>- Ugyan kérlek ne okoskodj, - türelmetlenkedett Blanka, - hiszen te menyasszony vagy,
               tehát gardirozhatsz engem.</p>
            <p>Ez az érv hatott, meg különben is Cilike szörnyen restelte volna, hogy őt olyan
               félénknek és gyávának tartsák, aki még egy sétára sem mer kellő kíséret nélkül
               elindulni. Sietve felöltözött tehát, a szakácsnénak meghagyta, hogy mit mondjon
               Ellának, ha hazajön s aztán elindultak Blankával.</p>
            <p>Tulajdonképpen nem sok öröme telt Cilikének ebben az egész sétában, de ez ismét
               egyike volt azoknak az eseteknek, mikor az emberben a hiúság, az álszégyen győz az
               okossága, a jobbik esze fölött.</p>
            <p>Blanka is, Radványi is mindíg gúnyolódtak vele, hogy ő milyen igazi: „falusi kis lány
               Pesten”, hogy milyen naiv, milyen félénk; meg akarta hát mutatni nekik, hogy van
               benne is önállóság s különösen arra volt büszke, hogy most majd ő fogja őket
               gardirozni. Igen, majd egy kissé meg is fogja magát bosszúlni s mikor legjobban
               beszélgetnek és mulatnak, azt mondja: - most menjünk haza, már elég volt a
               mulatságból! Én vagyok a gardedam, nektek szót kell fogadni! Menjünk! - S büszkén és
               előkelően lejt majd ki a cukrászdából; aki látja, mindenki meg lesz róla győződve,
               hogy valami fiatal, előkelő mágnásasszony s Blanka és Radványi a kísérői.</p>
            <p>Igyekezett is olyan fesztelenséggel belépni a fényes cukrászboltba, mintha az
               mindennapi szórakozása volna.</p>
            <p>De azért ha Blanka nincs vele s nem megy előtte biztos, öntudatos fellépésével, ő
               menten visszafordult volna, annyira megzavarodott attól a sok embertől, akik ott a
               kis asztalok körül ülve fagylaltoztak, kávéztak, csevegtek, fecsegtek, egymás ruháit
               kritizálták, élesen szemügyre vettek minden ujonnan belépőt s nem hagytak megjegyzés
               nélkül senkit és semmit.</p>
            <p>Többnyire asszonyok és leányok voltak, nagy, tollas, virágos kalapokkal, csillogó
               ékszerekkel, a legutolsó divat szerint öltözve. De akadt köztük fiatal ember is
               bőven, katonatisztek és fiatal, pelyhesállú jogászok, akik nagy élvezettel
               fogyasztottak rengeteg mennyiségű édes süteményt s közben olyan büszkén tekintgettek
               szerte, mintha csak mondani akarták volna: - Nézzétek, mi is itt vagyunk, ezen az
               előkelő helyen! - Tudod mit fogunk rendelni? - súgta Blanka Cilikének, helyet
               foglalva egy sarokasztalnál. - Valami nagyon fínom dolgot. Eperkrémet,
               tejszínhabbal!</p>
            <p>Cilikének fölcsillant a szeme. Mi tagadás, ő nagyon szerette az ilyen fínom
               édességeket, amelyekben otthon bizony nem sok része volt, sőt itt Budapesten is csak
               nagyon ritkán részesült benne. Mert Ella igen takarékos volt, csak nagyon kivételes
               alkalmakkor mentek be egy-egy kisebb cukrászboltba s Cilike sem tette volna meg egy
               világért sem, amit pedig Budapesten annyi leány gyakorol, hogy minden zsebpénzét
               nyalánkságokra és édességekre költse el.</p>
            <p>Most azonban fiatal, naiv kedélyének egész fogékonyságával élvezte ezt az előkelő,
               fényes környezetet, gyönyörködött a ragyogó csillárokban, a sok tükörben, a vastag
               puha szőnyegekben, a csinos fölszolgáló leányokban s abban a rengeteg sok fínom,
               süteményben, csillogó cukorkában, melyek a hosszú asztal üveglapján olyan ízlésesen
               voltak fölhalmozva.</p>
            <p>De azért elfogultságát még mindíg nem bírta leküzdeni s mikor a feketeruhás,
               fehérkötényes csinos kisasszony tőle is udvariasan megkérdezte, hogy mit parancsol,
               alig bírta Blanka után rebegni:</p>
            <p>- Én is azt kérek: eperkrémet, tejszínhabbal.</p>
            <p>Pár perc mulva már ott állott előttük fényes kis tálcán, karcsú, csillogó kristály
               pohárban az ízletes, rózsaszín eperkrém, rajta dúsan fölhalmozva a fehér, édes
               tejszínhab. Olyan ízletesnek látszott, hogy Cilike majd megette a szemével.</p>
            <p>- Te - mondta Blanka - jó volna ehhez egy kis sütemény is. Ugyan kérlek, hozz
               egynéhányat onnan az asztalról.</p>
            <p>- Eredj inkább te - súgta Cilike megriadva -, én... én nem tudok választani.</p>
            <p>- Ugyan ne légy olyan gyáva - nevetett Blanka. - Én azért nem megyek, mert hátha
               Radványi jön s aztán nem lát meg. Na, hát eredj, végy egy tálcát s aztán hozz
               mindenféle jó habos és krémes süteményt. Tudod-e, hogy az egyenesen nevetséges, hogy
               te milyen félénk kis falusi lány vagy?</p>
            <p>Több se kellett Cilikének. Sértett önérzettel állt föl, fogta a tálcát az eperkrémmel
               együtt s büszkén tovalejtett, hogy süteményt hozzon. Nem is hallotta, mikor Blanka
               utána szólt:</p>
            <p>- De hát minek viszed az eperkrémet is?</p>
            <p>Vitte Cilike a kis fényes, síma tálcát, az eperkrémmel együtt s megállva a hosszú
               asztal előtt, kissé zavarodottan tekintett körül.</p>
            <p>Annyiféle fínom, habos, krémes sütemény volt ott felhalmozva, hogy azt se tudta,
               melyikből válasszon. Legszívesebben mindegyikből vett volna. De hát ezt mégis
               restelte. Tanácstalanul állt ott egy darabig, ide-oda nézegetve, de mikor észrevette,
               hogy senki sem figyel rá s mások is éppen úgy néznek és válogatnak a sütemények
               között, kissé bátrabb lett.</p>
            <p>Egymásután kezdte a tálcára rakosgatni a fínom süteményeket. No még ebből a
               csokoládésból is egyet, abból a habos tölcsérből is, meg egy krémesbélest is, ott meg
               egy egészen újfajta cukorsütemény, milyen jó lehet az is, azt is meg kell
               kóstolni!</p>
            <p>Csakhamar úgy fel volt halmozva a tálca, hogy nem fért már rá több; pedig Cilike most
               úgy belejött a válogatásba, hogy csak úgy dúskált a sokféle jó között.</p>
            <p>- Jó napot, Cilike kisasszony - hangzott egyszerre mellette. - Csak nem akarja mind
               megenni azt a rengeteg sok süteményt?</p>
            <p>Cilike megriadva nézett föl. Radványi Pista állt előtte s mosolyogva szemlélte a jól
               fölhalmozott tálcát.</p>
            <p>- Én... oh dehogy... Blankával együtt - nyögte Cilike zavartan s kezet akart nyujtani
               Radványinak.</p>
            <p>Ebben a pillanatban a tálca megbillent kezében, a sok, habos, krémes sütemény
               szertegurult az asztalok alá, a tollaskalapos hölgyek lába elé, a krém, a hab, a puha
               csokoládétöltelék kiloccsant belőlük a szőnyegre, a földre; az eperkrém pedig, szent
               Isten! a szép karcsú kristálypohár a tejszínhabos eperkrémmel egyenesen a Radványi
               Pista elegáns sötétkék kabátjára borult!</p>
            <p>Bizony nagyon különösen festett a sötétkék kabáton a rózsaszín eperkrém és a fehér
               tejszínhab. Jutott belőle a legújabb szabású sárga mellényre is, de a történelmi
               hűség kedvéért meg kell jegyezni, hogy a Cilike ruhája sem maradt teljesen ment a
               veszedelemtől.</p>
            <p>A következő pillanatokra jobb volna fátyolt borítani... Cilike legalább forrón
               óhajtott volna egy olyan sűrű, sűrű fátyolt borítani mindenre, amely láthatatlanná
               tenne mindent: szertegurult süteményeket, összetört kristálypoharat, nevető arcokat,
               kék kabáton, sárga mellényen rózsaszín és fehér tejszínhabtérképet...</p>
            <p>- - - - - - - - - - - - - - - - - - - - - - - - - - - - - - - - - - - - - - - - - - -
               - - - - - - - - - - - - - - - - - - - - - - </p>
            <p>A sűrű fátyol ugyan nem került elő, hanem az is bizonyos, hogy Cilikét sok ideig nem
               lehetett többé becsalogatni abba a cukrászboltba!</p>
           
         </div>
         <div type="chapter">
            <head>
            XIX. Az atléták.
            </head>
            <p>Az utóbbi időben egy kis feszültség állott be Laci és Cilike között, amelyről azonban
               nem tudott senki.</p>
            <p>Nem elhidegülésről volt szó, csak éppen egy kis nézeteltérésről.</p>
            <p>Cilike ugyanis, a Berényi Blanka társaságában, megismerkedett néhány sportifjúval,
               akik valamennyien tagjai voltak egyik vagy másik sportegyletnek, atlétikai klubnak,
               labdarúgó-, tenisz- meg evezősegyletnek. Ezek az ifjak nagy hősök voltak, örökösen
               sportról, bajnoki győzelmekről beszélgettek s mint valami mitológiai félistenek,
               emlegették az olympiai versenyeket.</p>
            <p>Cilikének ez nagyon imponált.</p>
            <p>Hát még mikor egy-egy versenyre elmentek s ott látta az ifjú daliákat küzdeni és
               versengeni egymással. Valósággal a középkorban képzelte magát, midőn lovagi
               tornajátékon mutatták be a vitézek erejüket és ügyességüket és küzdöttek egymással a
               koszorúért, amelyet az imádott hölgy kis kezéből vettek át...</p>
            <p>Oh, ha Laci is tagja volna egy ilyen egyletnek! Milyen büszke volna rá Cilike, ha
               bátorságával, ügyességével, erejével ő is így kitüntetné magát s ő lenne mindíg a
               győztes a többiek felett... Ha elnyerné a világbajnoki címet... és ha mindenki
               megtudná, hogy ez a derék, ügyes, bátor világbajnok az ő vőlegénye...</p>
            <p>De Laci csak nevetett, mikor Cilike egyszer előhozakodott ezzel s azt mondta, hogy
               neki nincsen ideje az ilyen luxus sportokra. Ő nem lép be semmiféle egyletbe;
               tornázik ő minden reggel otthon erős vassúlyzókkal, ez elég az egészsége és az izmai
               fejlesztésére, azonkívül vív, teniszezik, úszik, korcsolyázik, labdázik, mikor kedve
               és ideje van hozzá, - ez éppen elég s egyébre nincs szüksége.</p>
            <p>Cilike egy kissé duzzogott az ilyen beszédekért s titokban majdnem azt gondolta
               magában, hogy Laciban talán nincs elég bátorság.</p>
            <p>Bezzeg, az ifjú bajnokok máskép beszéltek. Előttük csak az jött komoly emberszámba,
               aki ilyen vagy olyan rekordot ért el a boxolásban, vagy a sport egyéb ágaiban.</p>
            <p>Különösen két fiatalember vált ki nagyon a hősi tetteik emlegetésével s a nagy erejük
               és bátorságuk folytonos hangoztatásával. Az egyik volt Eörssy Tibor, a másik Pálfalvy
               Zoltán, mind a kettő unokatestvére Blankának s ezen a réven gyakran találkoztak
               Cilikével.</p>
            <p>Ez a két ifjú hős nagy hatást gyakorolt a tapasztalatlan Cilike lelkületére,
               összehasonlította az ő fölényes, önérzetes föllépésüket a Laci szerény, egyszerű,
               komoly modorával - és úgy találta, hogy az összehasonlítás nem a Laci előnyére
               válik...</p>
            <p>Laci észrevette ezt a forrongást a kisleány lelkében, de nem szólt semmit.</p>
            <p>Hadd jöjjön rá Cilike önmagától mindarra, amire rá kell jönnie. A tanulóévekben, az
               inasévekben sokkal jobban megtanulja az ember azt, amire saját magától rájön, mint
               amit megmagyaráznak neki. Azt esetleg el sem hinné...</p>
            <p>*</p>
            <p>Nyáron egy kis erdélyi fürdőhelyen töltött Cilike pár hetet, a Kende Ilusék
               társaságában.</p>
            <p>Eörssy Tibor és Pálfalvy Zoltán is lerándultak egy pár hétre a mindennap más és más
               sportkosztűmben ejtették bámulatba a kis fürdő közönségét.</p>
            <p>Cilike és Ilus nagyon büszkék voltak rá, hogy ez a két kiváló gavallér, a két pesti
               atléta, kizárólag az ő társaságukban van. Nagy sétákat, kirándulásokat rendeztek,
               megmászták a Sólyomhegyet is s elhatározták, hogy legközelebb a Havas-oromra is
               fölmerészkednek, ahová még út sem vezet föl s ahol még nyáron is hó van a
               hegyszakadékokban.</p>
            <p>Éppen erről a kirándulásról beszélgettek, tervezgettek egy délután. Eörssy puskával a
               vállán csatlakozott hozzájuk, mert, mint mondta, később majd cserkészni akar az
               erdőben, ámbár itt aligha akad puskájára érdemes vad...</p>
            <p>Ebéd után volt, mikor a fürdővendégek majdnem mind délutáni álmukat aludtak. A
               sétányon egy ember sem járt. Végigmentek a néptelen utakon, át a kis ligeten s aztán
               kiértek az erdőszélre, ahol a fűbe telepedtek.</p>
            <p>Gyönyörű kilátás nyílt onnan a domboldalról. Alant a völgyben, lent, látszott a kis
               falu, amely mintha lángolt volna a nap tüzes, vörös fényében, fölötte a fekete
               erdőkoszorús hegyek, egymás hátára könyökölve, őrködtek a kis falu fölött. Messze
               fönt a felhők kékes ködébe veszve a hatalmas Havas-orom, amelynek fehérlő csúcsai
               mintha aranyban fürdöttek volna.</p>
            <p>Cilike elmélázott a gyönyörű tájképen s valahogy a szíve mélyén öntudatlanul ébredt
               föl a vágy: bárcsak Laci is itt lenne s vele együtt gyönyörködhetnék ebben a szép
               kilátásban! Laci tudná élvezni ezt, nem úgy, mint ezek az ifjú atléták, akiknek nincs
               szemük, nincs érzékük a természet szépségei iránt...</p>
            <p>- Nini, milyen furcsa, nagy fekete kutya, - szólalt meg egyszerre Ilus a domboldal
               felé mutatva.</p>
            <p>Mindnyájan odanéztek.</p>
            <p>A dombhajlaton cammogó, lassú lépésekkel kapaszkodott föl egy nagy, bozontos állat.
               Talpának súlya alatt megmozdult helyéből egy-egy kő s gurult lefelé a völgybe. De a
               nagy kutya nem sokat törődött vele. Nyilván látszott, hogy a bokros-bozótos hegyoldal
               érdekelte csak s az erdő sűrűjébe igyekezett lomha cammogással.</p>
            <p>- No, még ilyen furcsa, bozontos, óriási kutyát sem láttam! - nevetett Cilike. - Mit
               gondolnak, komondor vagy juhász-kutya? - kérdezte, a fiatalemberek felé fordulva.</p>
            <p>De egyszerre elhalt ajkán a nevetés, amint a két ifjúra pillantott.</p>
            <p>Eörssy és Pálfalvy ónszínű, halálra vált arccal, kimeredt szemmel bámult a bozontos
               állat felé, amely lassan csörtetett felfelé, éppen az ő irányukban.</p>
            <p>Mintha valami kísértetet láttak volna, úgy meredtek rá, a foguk hallhatólag vacogott,
               a térdük megcsuklott és összeverődött a nagy, rettenetes ijedtségtől, félelemtől.</p>
            <p>- Medve, medve, - szűrődött ki valami különös, nem is emberi hanghoz hasonló rekedt
               hörgés Pálfalvy torkából. - Jaj, Istenem, hová fussak!...</p>
            <p>Eörssy még szólni sem tudott, csak kiejtette a puskát reszkető kezéből, aztán
               hirtelen észbekapott s nem törődve senkivel, semmivel, gyorsan, mint a villám,
               felkúszott a legközelebb álló fára. Mind feljebb és feljebb kapaszkodott az ágak
               között, míg végre a zöld lombok annyira elfödték, hogy biztonságban érezte magát s a
               rémülettől félájultan lapult meg.</p>
            <p>Pálfalvynak annyira reszkettek a lábai, hogy nem bírta követni.</p>
            <p>Halálos félelmében valószínűleg az a gyermekkorában olvasott mese jutott eszébe, hogy
               a medve a holt embert nem bántja. Végigvágta hát magát a fűben, lehet, hogy el is
               ájult ijedtében, úgy feküdt ott, mint egy halott.</p>
            <p>Cilike és Ilus egy pillanatig megdöbbenve nézték a két vitéz ifjút, akik velük, a két
               fiatal leánnyal annyira nem törődött most, mintha ott sem lettek volna.</p>
            <p>Aztán Cilike megfogta Ilus kezét és eszük nélkül kezdtek futni a fürdő felé.</p>
            <p>A medve pedig, nem is hederítve rájuk, nyugodtan cammogott tovább, amíg egy
               málnabokorra akadt, amelynek piros, savanykás bogyóiból, mult idők emlékein
               merengve, kezdett csemegézni.</p>
            <p>Cilike és Ilus vészkiáltása egy pillanat alatt fölverte az egész fürdőt.</p>
            <p>Doronggal, vasvillával, puskával felfegyverkezve indult meg csakhamar minden épkézláb
               férfi az erdő irányába. Cilike és Ilus most már teljes biztonságban érezve magukat,
               egész bátran mentek a sétány elejéig, hogy megmutassák a helyet, ahol a medve eléjük
               bukkant.</p>
            <p>A domboldal felől, az országúton jött is szembe velük a medve. De nem egyedül. Egy
               majdnem hozzá hasonlóan bozontos, nagy, báránybőrsüveges, kócos hajú oláh vezette
               hosszú láncon és hangos szóval szidta, korholta, nyilván azért, hogy megszökött tőle.
               A medve néha alázatosan morgott, dörmögött, mintha bocsánatot akart volna kérni azért
               a kis kiruccanásért.</p>
            <p>Mikor a puskával, doronggal felfegyverkezett embereket meglátta az oláh, hirtelen
               lekapta a süvegét:</p>
            <p>- Jaj, jaj! - nyöszörögte, mert nyilván azt hitte, ezek most őt keresik halálra, mert
               elszökni engedte a medvéjét.</p>
            <p>A szolgabíró kilépett a többiek közül és elébe állva vallatóra fogta az embert.
               Hamarosan kiderült, hogy őt Juonnak hívják, a medve Marica, egyenesen Borszékről
               jöttek s alázatosan kérik, engedje meg a domnye szolgabíró, hogy itt táncoljon a
               Marica. Nagyon jámbor állat, nem bánt senkit, az előbb csak egy kissé elsétált, amíg
               ő elszundikált az erdőszélen...</p>
            <p>A szolgabíró intett a kezével, a két szolga közrefogta Juont és Maricát és további
               intézkedésig elkísérték őket a faluba, a községházához s mindnyájan nevettek és
               örültek, hogy így végződött a medvevadászat.</p>
            <p>- Hohó, kérem, még nincs vége - kiáltott Cilike, - meg kell még keresnünk a mi két
               hősünket! Lássuk, mi lett belőlük! Vajjon nem falta-e fel őket a medve?</p>
            <p>Mindnyájan odasiettek a kis tisztáshoz, a domboldalra. Pálfalvy Zoltán most is ott
               feküdt a földön, azon módon, ahogy végigvágta magát, arcát a fűbe rejtve. Mellette
               hevert a töltött puska s ő úgy feküdt ott, olyan mereven, kinyujtott lábakkal, mintha
               már nem is élne. Valószínűleg egy kissé el is ájult az ijedtségtől.</p>
            <p>A szolgabíró lehajolt hozzá s megrázta a vállát.</p>
            <p>- Kelj föl, Zoltán, nincs már semmi baj!</p>
            <p>Pálfalvy egy kissé fölemelte a fejét, de megmozdulni még nem mert.</p>
            <p>- Hol a medve? - suttogta elhaló hangon.</p>
            <p>- A községházán van, Maricának hívják és nagyon jól érzi magát, - nevetett a
               szolgabíró s midőn erre Pálfalvy reszkető lábakkal föltápászkodott, hangosan kezdtek
               nevetni a többiek is.</p>
            <p>Furcsa látvány is volt csakugyan az ifjú atléta, sáros, maszatos arccal és egészen
               összeroppanva a kiállott ijedtégtől.</p>
            <p>- Hát Eörssy hol van?</p>
            <p>- Ott, a fa tetején, - intett Cilike nevetve.</p>
            <p>- Gyere le, Tibor, - kiáltottak föl neki - nincs már itt a medve. Gyere le
               bátran!</p>
            <p>- Nem bírok! - nyöszörögte fent az ágak között a másik ifjú hős. Az ijedtségtől
               annyira elment szegénynek minden ereje, hogy nem tudott egyedül lemászni.</p>
            <p>Létrát kellett hozni s úgy szedték le az ágak közül, mint az érett gyümölcsöt. A
               fínom sportkosztűmje össze-vissza volt szakadozva, karját, lábát, arcát véresre
               horzsolták a kíméletlen faágak s úgy kellett a jámbort támogatni és egy kis konyakot
               a szájába tölteni, hogy meg tudjon állani a lábán.</p>
            <p>- No, most gyerünk medvetáncoltatást nézni! - kiáltott aztán a szolgabíró, majd
               megpukkadva a nevetéstől; a többiek is nevettek, csak a két vitéz sportbajnok vágott
               nagyon siralmas arcot s mind a kettőnek azon járt az esze: vajjon mikor indul a
               legközelebbi vonat, hogy azonnal elpályázhassanak hősiességük színhelyéről.</p>
            <p>Cilike pedig alig várta, hogy bemehessen a szobájába és levelet írhasson Lacinak.</p>
            <p>Hosszú, kedves, bűnbánó levelet, amelyben szeretettel megkéri, hogy látogassa meg
               minél előbb itt a fürdőn - s hogy a világért be ne lépjen soha semmiféle
               sportegyletbe!</p>
           
         </div>
         <div type="chapter">
            <head>
              XX. Elcserélt jegyek.
            </head>
            <p>Olyan volt ez az egész hét, mint egy álom! Amint most, a kis hajtókocsiban ülve, a
               vasúti állomás felé tartottak s az elmúlt napokra gondolt Cilike, csak úgy kavargott
               fejében a sok mindenféle emlék. Ha nem ült volna mellette az útitársa, igazán azt
               hitte volna, hogy csak álom volt az egész.</p>
            <p>Cilike hajtotta a két szép almásszürkét. Hát nem mesés ez? Cilike hajt! Ezt is
               ezalatt a hét alatt tanulta.</p>
            <p>Hátul az ülésen, feszesen, keresztbe font karral ül a libériás inas s aki Cilike
               mellett ül, az senki más, mint Ilonka, a mi régi kedves ismerősünk, Tóváry Ilonka,
               azaz most már Peterdy Kázmérné.</p>
            <p>A Peterdyék birtoka, Péterdifalva, Pozsonymegyében feküdt, egy órányira Pozsonytól s
               így Budapesthez is elég közel volt; ámbár Peterdyék gyakrabban mentek szórakozni és
               bevásárolni Pozsonyba és Bécsbe, mint Budapestre. Most azonban, mihelyt Ilonka
               megtudta, hogy Cilike Budapesten időzik Ellánál, azonnal hévvel kezdte magyarázni
               férjének, hogy nekik most okvetlenül kell egy kis utazást tenniök és Budapestet is
               útba kell ejteni.</p>
            <p>Peterdy Kázmér éppen olyan jókedvű, vidám, szívesen mulató, kedves úriember volt,
               mint Ilonka, különben is a kis felesége kedvéért mindent megtett volna, így hát nem
               sok rábeszélés kellett, hogy nemsokára útra keljenek.</p>
            <p>Mint a forgószél, úgy rontott be Ilonka Cilikéhez, átnyalábolta s régi szokása
               szerint magasra emelte föl a levegőbe.</p>
            <p>- Csöppség, aranyos kis csöppségem - ujjongott, - most viszlek magammal! Se szó, se
               beszéd, semmi kifogás, azonnal pakkolsz, délután indulunk. Megmutatom neked az én
               gyönyörű otthonomat! Te, olyan hízóink vannak, hogy egész Magyarországon nincsenek
               szebbek! De előbb még néhány napra felmegyünk Bécsbe, meg Pozsonyt is meg kell
               nézned. No hát csak gyorsan, gyorsan, szedd össze a cók-mókodat!</p>
            <p>Cilike nevetett és megölelte Ilonkát.</p>
            <p>- Te csak mindíg a régi vagy, édes Ilonkám! Ugy dirigálsz, mint egy kapitány! De én
               nem hiszem, hogy Ella elengedjen!</p>
            <p>- Dehogy nem! Bízd csak rám!</p>
            <p>És csakugyan, Ilonka bebizonyította, hogy neki nem lehet ellentállani. Öt perc alatt
               le volt győzve Ella minden ellenvetése s másik öt perc mulva Ilonka diadalmasan
               térdelt a Cilike kis utazótáskája mellett, amelybe sietve raktak be minden szükséges
               holmit.</p>
            <p>És aztán még csak éppen annyi ideje volt Cilikének, hogy egy képeslevelezőlapon
               sietve értesítse Lacit, hogy őt most viszik Bécsbe - és már bent is ült a kocsiban és
               már mentek is.</p>
            <p>*</p>
            <p>Bécsben egyébként nem történt Cilikével semmi különösebb baleset, csak a következő
               két kis apró viszontagság.</p>
            <p>Színházba készültek s Peterdy mint gavallér, gazdag úriember, páholyt vett.</p>
            <p>Ilonka és Cilike nagyon csinosan felöltözködtek s aztán mivel szép idő volt, gyalog
               mentek a színházba, hogy még egyet sétáljanak s közben gyönyörködjenek a
               szebbnél-szebb fényesen kivilágított kirakatokban.</p>
            <p>Betértek egy cukrászboltba is, ahol jól meguzsonnáztak s Peterdy még egy nagy csomag
               cukorkát is vett Cilikének, mondván: reméli, nem ellensége az édességnek!</p>
            <p>Amint kiléptek a boltból, Cilike ment elől s aztán, mivel Peterdy már uzsonnánál
               mondta, hogy kissé sietniök kell, mert különben elkésnek, gyorsan ment előre, nem is
               figyelve arra, hogy milyen irányban indul meg.</p>
            <p>A nagy zaj, lárma, tolongás, a sok ember, mely körülötte hullámzott, kissé
               elkábította s hirtelen hátra fordult, hogy megfogja Ilonka karját.</p>
            <p>De - szent Isten - hol volt Ilonka, hol volt Peterdy! Nem látta őket sehol! Ijedten
               állt meg, körülnézett, kiáltott utánuk, pár lépést visszament, megint előre fordult,
               - nem voltak sehol! Semmi kétség, a tolongásban elvesztette őket!</p>
            <p>Cilike egyszerre olyan gyávának és gyámoltalannak érezte magát, mint egy kis gyerek.
               Legjobban szeretett volna sírva fakadni, de ezt mégis szégyelte.</p>
            <p>Megemberelte magát s elhatározta, hogy úgy fog viselkedni, ahogy egy felnőtt emberhez
               illik, nagyvárosban. Megszólít egy rendőrt s megkéri, hogy vezesse el a
               színházhoz!</p>
            <p>Szerencsére, alig pár lépésnyire tőle, állott egy rendőr. Cilike odasietett s előadta
               neki az ő elég tűrhető németségével az esetet. A rendőr mosolygott, szalutált, egyet
               füttyentett s a másik percben már ott állott egy bérkocsi.</p>
            <p>- Nekem nem szabad innen elmenni, - magyarázta a rendőr - de tessék a kocsiba ülni s
               odahajtatni a színházhoz.</p>
            <p>A kocsis kinyitotta az ajtót s udvariasan megkérdezte:</p>
            <p>- Melyik színházhoz parancsolja?</p>
            <p>Cilike egyszerre megdöbbenve nézett rá. Melyik színházhoz? Ő bizony nem tudja...
               Elfelejtette... De hát miféle darabhoz akarnak menni - igyekezett a rendőr is, a
               kocsis is segítségére lenni. - Ha megmondja a darab címét, akkor ők is ki tudják
               keresni, hogy melyik színházban adják azt elő. Oh Istenem, hát Cilike azt sem tudta!
               Ilonka és az ura választották ki a darabot, ő nem is figyelt oda, mikor beszéltek
               róla, neki elég volt az a boldog tudat, hogy ma este színházba mennek.</p>
            <p>Most aztán mit csináljon! Nincs más hátra, mint szépen hazahajtatni. A hotel címét,
               ahol szállva vannak, talán tudni fogja őnagysága - mosolygott a rendőr.</p>
            <p>Igen, azt szerencsére tudta Cilike, meg is mondta s éppen nagy búsan be akart
               szállani a kocsiba, mikor egyszerre csak felhangzott az Ilonka örömteljes sikoltása
               mögötte.</p>
            <p>- Cilike! Cilike! Csakhogy megvagy, te kis szökevény! Hát mit akarsz? Hova akartál
               szökni?</p>
            <p>Oh milyen boldogan borult Cilike az Ilonka nyakába s olyan hangos ujjongást vittek
               végbe, hogy a járókelők már kezdtek megállni, a rendőr meg nevetve sodorgatta a
               bajuszát.</p>
            <p>- No most csak gyorsan be a kocsiba, - vezényelt Peterdy - mert különben az első
               felvonásról lekésünk. Majd a kocsiban kimagyarázzátok, hogyan történt az eset.</p>
            <p>Hát nagyon egyszerű volt az egész. A cukrászboltból kilépve, ahelyett, hogy jobbra
               fordult volna Cilike, hát balra fordult; Ilonka az első percben nem vette észre s
               mire észrevette, az embertömeg már úgy elsodorta őket egymástól, hogy jó kis időbe
               került, amíg utol tudták érni.</p>
            <p>A színházban aztán ugyancsak vígan voltak. Főleg Cilike érezte magát kitűnően. Boldog
               volt, hogy nem kell most otthon gubbaszkodnia egyedül a szállodában, hanem élvezheti
               itt a gyönyörű operai előadást.</p>
            <p>- Látod, - mondta egyik szünet közben Ilonkának, - minden viszontagságaim közepette,
               mégis milyen gondom volt a cukorkáimra, ezeket nem veszítettem ám el!</p>
            <p>Óvatosan kibontotta a csomagot, melyet Peterdy vett a cukrászboltban, megkínálta
               belőle Ilonkát is, Peterdyt is s aztán élvezettel kezdte ő is rágcsálni a fínom
               bonbonokat.</p>
            <p>- Milyen pompás! - dícsérte. - Soha ilyen fínomat nem ettem, mint ez a
               csokoládépraliné! Kóstold csak ezt meg, Ilonkám! Majd kiürítjük az egész csomagot,
               aztán innen válogatjuk ki a javát.</p>
            <p>A páholy széles párkányára akarta önteni a cukorkákat, de egy hirtelen mozdulattal az
               egészet a párkány mellé borította.</p>
            <p>Hullott, hullott a cukorka-eső, le a földszintre, éppen egy kopasz öreg úrnak tar
               fejebúbjára.</p>
            <p>- Donnerwetter, was ist das? - kiáltotta az öreg úr, ijedten kapkodva jobbra-balra a
               fejét, aztán meglátva a földre potyogó cukorkákat, haragosan nézett föl a páholyok
               felé, keresve a bűnöst.</p>
            <p>A bűnös pedig ijedten vonult vissza a páholy legsötétebb sarkába s egy pillanatig
               komolyan elhitte, amivel Peterdy ijesztgette, hogy már jön fel az öreg úr s kérdőre
               fogja vonni, hogy nem szándékos volt-e ez a sértés, sőt az is lehet, hogy majd a
               távozását fogja követelni...</p>
            <p>Persze, mindebből semmi sem következett be; az öreg úr egy kissé még dohogott
               magában, de egyébként békésen ült a helyén s lassanként aztán Cilike is megnyugodott
               és nevetett a nevetőkkel.</p>
            <p>*</p>
            <p>Ezt a két kis balesetet leszámítva, minden oly fényesen ment, hogy nem csoda, ha
               Cilike mint egy szép álomra, úgy emlékezett vissza mindenre, most mikor a hazamenetel
               ideje elkövetkezett.</p>
            <p>- Te, Ilonka, - mondta álmodozva, amint a kis könnyű hajtókocsi zajtalanul gördült
               végig a síma országúton - emlékszel-e, mikor még Teréz néninél együtt pajkoskodtunk?
               Igazán sohasem hittem volna, hogy belőled ilyen nagyszerű gazdasszony váljon, aki
               nemcsak a háztartást, hanem még egy nagy gazdaságot is olyan szépen tudjon
               vezetni!</p>
            <p>- Oh, te kis csacsi! - nevetett Ilonka. - Hát nem tudod, hogy ha az ember a férjét
               szereti, hát mindent szívesen megtesz a kedvéért, még azt is, hogy reggel öt órakor
               fölkel és saját becses személyében van jelen a fejesnél! No majd meglátod, ha te is
               férjhez mégy, milyen szívesen fogsz segíteni Lacikádnak aktákat másolni, vagy
               pörbeszédeket fogalmazni.</p>
            <p>Cilike mélységesen elpirult s hirtelen úgy megráncigálta a gyeplőt, hogy a lovak
               táncolni kezdtek.</p>
            <p>- Vigyázz, csöppség! - nevetett Ilonka, megragadva a gyeplőt. - Ezért még nem
               szükséges az árokba fordítani a kocsit! Különben tudod mit mondok? Ha már okvetlenül
               el kell utaznod ma, hát jó lesz sietnünk, mert a vonat éppen az orrunk előtt fog
               elfütyülni!</p>
            <p>Azzal kezébe vette a gyeplőt és az ostort s a lovak közé cserdített. Jó is volt, hogy
               siettek, mert éppen akkor érkezett be a gyorsvonat, mikor az állomásra értek.</p>
            <p>- Siess, válts gyorsan jegyet, - szólt Ilonka, leugorva a kocsiról, - én majd
               elintézem addig a poggyászodat!</p>
            <p>Cilike hamar a pénztárhoz szaladt, váltott magának jegyet, Ilonkának meg
               perrónjegyet, azalatt Ilonka levétette a poggyászt, átadta egy hordárnak s aztán
               sietett Cilikéhez.</p>
            <p>Még csak öt percük volt a vonat indulásáig, alig elég arra, hogy megöleljék,
               megcsókolják egymást. Cilike sietve Ilonka kezébe nyomta a perrónjegyet, a maga
               jegyét a zsebébe dugta, aztán fölugrott a vonatra s már csak az ablakból
               integethetett és a vonat kisurrant a pályaudvarról.</p>
            <p>Cilike behúzódott az egyik sarokülésbe s útitársaira nem is figyelve, gondolataiban
               újra átélte az elmúlt kedves napokat.</p>
            <p>Különösen annak örült, hogy szerencsésen elmúlt egy egész hét anélkül, hogy csak egy
               is érte volna őt a szokásos baleseteiből. Peterdy így is folyton bosszantotta azzal a
               bizonyos cukorkaesővel, meg az eltévedéssel, persze alaposan kiszínezve mindent, hát
               még hogyha valami különös ügyetlenséget vagy meggondolatlanságot követett volna
               el!</p>
            <p>Aztán elgondolta, hogy milyen szépen, milyen vidáman, milyen boldogan élnek egymással
               Ilonka és a férje, milyen kedves, szép háztájuk van s hogy talán már nemsokára olyan
               lesz nekik is, neki és Lacinak s ők is éppen olyan boldogan fognak élni, ha nem is
               lesznek olyan gazdagok...</p>
            <p>A kalauz hangja riasztotta föl álmodozásából.</p>
            <p>- Kérem a jegyet.</p>
            <p>Cilike a zsebébe nyúlt és átadta a jegyet.</p>
            <p>A kalauz megnézte, megforgatta, aztán Cilikére nézett, majd a jegyre, aztán ismét
               Cilikére.</p>
            <p>- Kérem, ez a jegy nem érvényes.</p>
            <p>- Miért? - kérdezte Cilike, kissé értelmetlenül bámulva rá.</p>
            <p>- Mert ez perrónjegy. Kérem a vasútjegyet.</p>
            <p>- Jesszusom! - sikoltott Cilike ijedten, egyszerre fölfogva a helyzetet. -
               Elcseréltem a két jegyet! A vasútjegyet adtam oda Ilonkának s én a perrónjegyet
               tettem a zsebembe! Tévedés volt, kérem...</p>
            <p>A kalauz vállat vont.</p>
            <p>- Arról én nem tehetek. Mingyárt jön az ellenőr úr, tessék más jegyet váltani s aztán
               büntetést is fizetni, mert jegy nélkül tetszett felszállani.</p>
            <p>- Oh Istenem, de... de... nekem... nálam nincs annyi pénz... - rebegte Cilike,
               ijedten kutatva át a pénzestárcáját, amelyben nagyon szerényen húzódott meg egy pár
               korona.</p>
            <p>A kalauz igen szigorú arcot öltött.</p>
            <p>- Akkor a legközelebbi állomáson le tetszik szállani, - mondta rideg hangon.</p>
            <p>Erre már Cilike - mit tehetett egyebet - sírva fakadt.</p>
            <p>- Istenem, Istenem, hát mi lesz velem, - tördelte kétségbeesve és már látta magát egy
               vad idegen helyen egyedül, elhagyva bolyongani, pénz nélkül, ismerős nélkül, minden
               támogatás, minden segítség nélkül...</p>
            <p>A kalauz csak vonogatta a vállát:</p>
            <p>- Én nem tehetek róla. Ha valaki jegy nélkül meg pénz nélkül akar utazni, azt nekem
               kötelességem leszállítani a vonatról.</p>
            <p>- No, no, csak lassabban, barátom, - szólalt meg most egy érces férfihang a másik
               sarokülésből. - Disztingválni kell az utasok között. A kisasszonynak bizonyára nem
               volt szándékában megkárosítani az államvasutakat s ha kívánja, akár én is garanciát
               vállalok, hogy hazaérkezése után azonnal megtéríti az útiköltséget.</p>
            <p>Oh, milyen hálásan pillantott Cilike a zsebkendője mögül a közbeszólóra, az ő
               „megmentőjére”, mint magában elnevezte s a kalauz is azonnal más hangnemből kezdett
               beszélni.</p>
            <p>- Kérem, hiszen úgy is el lehet intézni a dolgot, hogy Budapesten az állomásfőnöknél
               jelentést teszünk, a kisasszony bemondja a lakását és hiteles tanuk előtt igazolja,
               hogy...</p>
            <p>- Budapesten Ella és Jani várni fognak engem az állomásnál, - szólt közbe földerült
               arccal Cilike, - ők mingyárt ki is fizethetik az én tartozásomat.</p>
            <p>- No hát persze, hogy így lesz a legjobb, - mosolygott az idegen úr. - Ella és Jani
               majd fizetni fognak. Legrosszabb esetben pedig az én pénztárcám is rendelkezésére áll
               őnagyságának.</p>
            <p>Azzal egy koronát nyomott a kalauz kezébe, aki azonnal illedelmesen szalutált,
               távozott és egész Budapestig nem is háborgatta többé Cilikét.</p>
            <p>- Oh, köszönöm, nagyon köszönöm, uram, - rebegte Cilike hálásan s csak most vette
               jobban szemügyre útitársát, aki egy igen csinos, barna bajuszú fiatalembernek
               bizonyult. - Borzasztó kellemetlen helyzetbe kerültem volna! Hogy is lehettem olyan
               szeles, összecserélni a két jegyet. Hogy ki fognak nevetni Ilonka meg az ura, ha
               megtudják! Kázmér különben is mindig tréfálkozott és gúnyolódott velem a baleseteim
               miatt. De Ellától valószínűleg ki fogok kapni!</p>
            <p>Az idegen úr mosolyogva hallgatta a Cilike hálás, bőbeszédű áradozását, aztán
               udvariasan engedelmet kért, hogy bemutathassa magát.</p>
            <p>A nevét ugyan, amelyet elmormolt, nem hallotta Cilike, de azért nyájas mosollyal
               nyujtott kezet neki s tíz perc mulva már olyan bizalmasan csevegtek együtt, mintha
               régi jó ismerősök lettek volna. Cilike észre sem vette, hogy az idegen úr milyen
               ügyesen tudja őt kikérdezni minden családi körülménye felől s főleg Jani sógorának
               meg az édes atyjának a vagyoni viszonyai érdekelték nagyon.</p>
            <p>A néhány óráig tartó út Pozsonytól Budapestig úgy eltelt Cilikének, mint egy perc s
               valósággal meg volt lepve, mikor a vonat berobogott az állomásra.</p>
            <p>Az idegen úr udvariasan lesegítette s aztán karját nyujtotta neki, mintha az a
               legtermészetesebb volna.</p>
            <p>A kalauz és az ellenőr már ott állottak mellettük, hogy az állomásfőnökhöz kísérjék s
               Ella, aki szembe jött velük, ugyancsak meg volt lepetve, mikor Cilikét meglátta a
               különös kísérettel, egy vadidegen úrnak a karján.</p>
            <p>- Oh, Ellám, - rebegte Cilike, a nyakába borulva - én összecseréltem a jegyeket és le
               akartak szállítani a vonatról és... és... ez az úr... ízé úr... megmentett és most,
               kérlek, fizesd ki...</p>
            <p>Lassan-lassan megértette Ella, hogy miről van szó, de aztán ő is nagy zavarba
               jött.</p>
            <p>- Istenem, hiszen nálam sincs annyi pénz, - mondta bosszúsan. - Janinak nem volt
               ideje, hogy kijöjjön az állomáshoz, én meg mindössze egy pár koronát hoztam magammal.
               Ki gondolta volna, hogy te ismét... Cilike leszel!...</p>
            <p>Cilike bűnbánóan sütötte le a szemét, az idegen úr pedig a képzelhető legnagyobb
               udvariassággal szólalt meg:</p>
            <p>- De kérem, hiszen szólni sem érdemes ilyen csekélységért. Engedjék meg a hölgyek,
               hogy rendelkezésükre álljak, öt perc alatt elintézzük ezt az egész kis ügyet.</p>
            <p>Nem volt más hátra, el kellett fogadni egy egészen idegen embernek a szívességét,
               amin különben Cilike igazán nem talált semmi megütközni valót, mert az igazat
               megvallva, igen csinos, ügyes, kedves fiatal embernek találta az ő útitársát.</p>
            <p>Ella azonban kevésbé volt elragadtatva s nagyon hűvös és tartózkodó hangon kérte a
               címét, hogy aztán elküldhessék neki a tartozásukat. Az idegen úr kissé vontatva
               nyujtotta át a névjegyét s megjegyezte, hogy most még nincs rendes lakása Budapesten,
               de ha a hölgyek megengedik, majd legközelebb tiszteletét teszi s akkor, ha úgy
               tetszik, kiegyenlíthetik ezt a kis ügyet, amelyről különben igazán szólni sem
               érdemes.</p>
            <p>Cilike nagyon el volt ragadtatva ennyi fínomságtól, gavalléros, úrias fellépéstől s
               alig várta, hogy megnézze a névjegyet, amelyen remélte, hogy legalább is három nemesi
               előnév, ha nem éppenséggel bárói vagy grófi címer fog állani.</p>
            <p>De nem állott azon egyéb, mint ez a szerény név: Döblön Polikárp.</p>
            <p>Ez egy kissé lehűtötte Cilike lelkesedését, a Jani sógor ellenben mikor meglátta a
               névjegyet, gondolkozva tette az ujját a homlokára:</p>
            <p>- Honnan ismerem én ezt a nevet? Olvastam róla vagy hallottam emlegetni valahol?</p>
            <p>Ella aztán otthon, négyszemközt, alaposan megszidta Cilikét, aki teljes bűnbánattal
               hallgatta s csak akkor, mikor Kende Ilusnak részletesen, tizenhatoldalas levélben
               megírta az egész kalandot, sóhajtott föl szomorúan:</p>
            <p>- Kár, hogy Polikárpnak hívják... Hogy is lehet valakit Polikárpnak hívni!</p>
           
         </div>
         <div type="chapter">
            <head>
            XXI. A titokzatos idegen.
            </head>
            <p>Néhány nap telt el a Cilike kirándulása és utolsó kalandja óta s már napirendre
               tértek a titokzatos idegen úr fölött, aki a Cilike elveszített vasútjegye helyett
               másikat váltott neki s akit Cilike legnagyobb szomorúságára Döblön Polikárpnak
               hivtak, mely név egy csöppet sem volt költői szép!</p>
            <p>Cilike sehogy sem tudott belenyugodni, hogy még mindíg adósa neki s a legregényesebb
               tervekkel állott elő, hogy miképpen kellene kinyomozni a lakását.</p>
            <p>De Jani, a sógora, leintette:</p>
            <p>- Majd jelentkezni fog a pénzéért, ne félj! Csak azt tudnám, hogy honnan oly ismerős
               nekem az a név?</p>
            <p>És egy napon csakugyan jelentkezett is a titokzatos idegen. Nem látszott már olyan
               elegánsnak, mint a vasúton, egy kissé mintha kopottabb lett volna s borotválatlan,
               álmos arca határozottan azt a benyomást tette, mintha már régóta nem aludta volna ki
               magát.</p>
            <p>De azért olyan biztos, öntudatos, előkelő volt a fellépése, hogy Cilike esküt mert
               volna tenni rá, hogy bizonyosan egy álruhába bújt gróf.</p>
            <p>- Bocsánatot kérek, hölgyeim, - mondta a legkifogástalanabb udvariassággal - már
               régóta óhajtottam volna tiszteletemet tenni, de az igazat megvallva, mindíg
               visszatartott az a gondolat, hogy esetleg félremagyarázhatják látogatásom
               célját.</p>
            <p>- Mi kell, hogy bocsánatot kérjünk, - mondta Ella, világért sem olyan meleg hangon,
               mint Cilike elvárta volna. - Nagy zavarból mentett ki minket annakidején s már régóta
               megküldtük volna tartozásunkat, ha szíveskedett volna megmondani lakása címét.</p>
            <p>- Oh, kérem, kérem, - hajlongott Döblön úr, - szót sem érdemel az a csekélység.
               Méltóztassék inkább a szegények közt szétosztani. Én leszek hálás érte, ha olyan
               bájos kezek adományoznak az én nevemben...</p>
            <p>Döblön úr ég felé emelte szemét mindazonáltal, midőn Ella átadta neki az összeget,
               mintegy szórakozottan zsebredugta s aztán egyébről kezdett beszélni.</p>
            <p>Nagyon ügyes társalgónak bizonyult, öt perc mulva már a legélénkebb színekkel
               ecsetelte, hogy milyen kellemetlen helyzetbe került ezúttal ő is; a gazdatisztje nem
               küldte el az összeget, amelyért írt neki, pedig ma okvetlenül el kell utaznia s most
               potom háromszáz koronáért olyan zavarban van, hogy azt se tudja, mit tegyen. Nincs
               senki ismerőse itt Budapesten s nem tudja hova, kihez forduljon. Pedig hát milyen
               csekélység az a háromszáz korona... A gazdatisztnek ezer koronát kellett volna
               fölküldenie, de úgy látszik, nem kapta meg a levelét idejében s így valószínűleg csak
               holnap vagy holnapután küldi.</p>
            <p>- Nekem ugyanis - tette hozzá előkelő hanyagsággal - havonta mintegy két-háromezer
               korona jövedelmem van a birtokaim után! Apropos - mondta aztán, mintha hirtelen
               eszébe jutott volna valami - nem lennének-e oly szívesek a hölgyek ezzel a kis
               összeggel most kisegíteni kellemetlen helyzetemből. Nekem okvetlenül el kell utaznom
               ma. Sürgönyözni fogok a gazdatisztemnek, hogy aztán ide küldje a pénzt.</p>
            <p>Cilike már várta, hogy Ella azonnal fölkel, kiveszi a pénzt az íróasztal fiókjából s
               a legnagyobb készséggel át fogja nyujtani. Igen kellemetlenül volt meglepve, mikor
               Ella nagyon hűvös hangon felelt:</p>
            <p>- Igazán sajnálom, uram, de nem tehetem. Férjem tudta nélkül nem rendelkezhetem annyi
               pénzzel.</p>
            <p>- Oh, kérem, - mondta Döblön úr fínom mosollyal, - talán azt méltóztatik gondolni,
               hogy nem fogom megadni? Ha parancsolja, váltót adok róla!</p>
            <p>Kivett a zsebéből egy készen kiállított váltót s Ella elé tartotta.</p>
            <p>Ennyi elegancia Cilikét még jobban meghatotta. Ella azonban még hűvösebb hangon
               felelt:</p>
            <p>- Teljesen felesleges, kérem. Mondtam már, hogy nem rendelkezem annyi pénzzel.</p>
            <p>- Nem tesz semmit, - felelt Döblön úr udvarias elnézéssel, tárcájába tette a váltót s
               egy másikat vett ki onnan. - Hát akkor lesz olyan kegyes talán aláírni ezt a másik
               váltót. Egészen biztosan tudom, hogy nagyságos asszonyom aláírására bármelyik banknál
               megkapom a szükséges összeget. Hiszen ez már igazán oly csekély szívesség, amelyet
               akárki idegennek megtesz az ember. Remélem, ezt csak nem fogja megtagadni tőlem?</p>
            <p>- Sajnálom, - felelt Ella most már nemcsak hűvösen, hanem fagyosan. - Nem írom alá.
               Különben is, megbocsásson, de nem tartóztathatjuk tovább, úgyis tudom, hogy sürgős
               dolgai vannak, nekünk pedig egy látogatást kell tenni.</p>
            <p>Fölállt s erre Döblön úr is, mit tehetett egyebet, nagyon fanyar mosollyal fölállt és
               búcsúzott.</p>
            <p>Cilike valósággal el volt képedve az Ella udvariatlan magaviselete miatt.
               Kézzel-lábbal, titkos jelekkel integetett neki, de Ella tette magát, mintha észre sem
               vette volna.</p>
            <p>- Ezt valamivel jóvá kell tenni - gondolta magában Cilike, - ilyen bánásmódot nem
               érdemel ez az előkelő, udvarias, gavallér úriember, aki nekem olyan szívességet
               tett!</p>
            <p>Kikísérte Döblön urat az előszobába, míg Ella már az ebédlőajtónál hátat fordított
               neki s otthagyta.</p>
            <p>- Kérem, ne vegye rossz néven tőle - mondta Cilike mentegetőzve, - Ella nővérem néha
               kissé ideges...</p>
            <p>- Oh, szót sem érdemel, - legyintett Döblön úr a kezével. - Azonnal észrevettem, hogy
               őnagysága egy kissé ideges... Nem tagadom, nagyon bántott ez a rideg fogadtatás,
               amire, azt hiszem, nem szolgáltattam okot. De őszintén megvallva, még jobban bánt az
               a körülmény, hogy most nem tudom, mit tegyek. Én mindig kész vagyok másokat
               kisegíteni a bajból és a zavarból, de ki segít most rajtam?...</p>
            <p>Cilike mélyen meg volt illetődve.</p>
            <p>- Tessék elhinni, hogy én nagyon szívesen segítenék, ha tudnám, hogyan.</p>
            <p>- Meg vagyok róla győződve, - felelt udvariasan Döblön úr. - Hiszen a szeméből
               sugárzik a jóság. De a kisasszony még nem nagykorú, nem írhatja alá a váltómat!... És
               nekem nincs egy vasam se ezen a pár rongyos koronán kívül! - tört ki egészen más
               hangon.</p>
            <p>- Én... én... kérem... hogyha nem sérteném meg - szólt bátortalanul Cilike - szívesen
               felajánlanám, amennyim van...</p>
            <p>- Mennyi az? - kérdezte Döblön úr.</p>
            <p>- Bizony nem sok. Csak nyolcvan korona, - felelt Cilike pénztárcáját elővéve.</p>
            <p>- Ide vele! - kiáltott vígan Döblön úr, gyorsan zsebébe gyűrte a pénzt, aztán még
               gyorsabban magára öltve a fogason függő felöltőt, úgy kiloholt az előszobából, mintha
               ott se lett volna.</p>
            <p>- És ezt az előkelő úriembert bántotta olyan mélyen meg Ella, - gondolta magában
               Cilike, utána nézve. - Milyen szép felöltője van! Éppen olyan, mint a Jani
               sógoré!</p>
            <p>*</p>
            <p>Este, mikor Jani hazajött, még el sem ujságolhatták neki az idegen úr látogatását,
               már messziről nevetve kiáltott Cilikének:</p>
            <p>- No, most már tudom, ki az a te Döblön Polikárpod! Nesze, olvasd, itt van az Esti
               Ujságban! Egy notórius hamiskártyás, egy szélhámos, akit csak azért nem csuktak eddig
               be, mert sohasem tudták rajtacsípni, olyan ügyesen kibújt mindig a csávából! Azért
               volt nekem olyan ismerős a neve, mert egypárszor olvastam a nevét a Törvényszéki
               Rovatban! Most újra kiutasították Budapestről!</p>
            <p>Cilike majd hanyatt esett ijedtében.</p>
            <p>- Jesszusom! És én odaadtam neki az összes megtakarított pénzemet!</p>
            <p>- Hát ez hogy történhetett? - álmélkodott Jani.</p>
            <p>Hamarosan elmondták neki Döblön úr mai látogatását s a furfangos kísérleteit, hogy
               hogyan akart pénzt kicsikarni tőlük.</p>
            <p>- De én nem hagytam magamat becsapni, - nevetett Ella, - rögtön észrevettem rajta,
               hogy nem jóban sántikál. Nekem van emberismeretem, valamivel több, mint ennek a kis
               csacsinak!</p>
            <p>- De hát ki hitte volna, hogy egy közönséges szélhámos! - sopánkodott Cilike. -
               Hiszen igazi úrnak látszott. Olyan elegáns volt! Még a felöltője is szakasztott olyan
               volt, mint a Jani új kabátja, melyet tegnap hozott haza a szabó.</p>
            <p>- A felöltője! - hüledezett Ella. - Hiszen nem is volt neki felöltője. Én láttam,
               mikor jött.</p>
            <p>- Hát már hogyne lett volna, - felelt Cilike. - Én kísértem ki az előszobába. Láttam,
               mikor fölvette!</p>
            <p>Ella rosszat sejtve sietett ki az előszobába s már a másik percben elképedve jött
               vissza.</p>
            <p>- A gazember! - kiáltott haragosan. - Elvitte a Jani új felöltőjét, még pedig a
               Cilike asszisztálása mellett!</p>
            <p>Cilike egészen meg volt semmisülve. Ez már sok volt... Ezt nem lehetett sírás nélkül
               megállani...</p>
            <p>- Látod - vigasztalta Jani - ez volt a tandíj, amit neked fizetni kellett egy kis
               emberismeretért. Ellenben az az úr igen kitűnő üzletet csinált. Az a kis szívesség,
               amit neked tett, kamatozott neki egy hét alatt nyolcvan koronát és egy vadonatúj
               tavaszi felöltőt.</p>
           
         </div>
         <div type="chapter">
            <head>
             XXII. Bezárva...
            </head>
            <p>- Hidd meg, Ellám, sokkal, de sokkal finomabbak és ízletesebbek az Auguszt
               süteményei, mint ezé a kis cukrászé, itt mellettünk, - erősítette olyan buzgó
               komolysággal Cilike, mintha a legfontosabb dologról lett volna szó.</p>
            <p>- No, jól van, hát elhiszem, ha akarod, - nevetett Ella. - Nem bánom, eredj hát át
               Budára és vedd meg Augusztnál a süteményeket, ha kedved tartja. De egy órára, kérlek,
               légy itthon, mert tudod, hogy Jani szeret pontosan ebédelni. No, meg Laci is, - tette
               hozzá nyomatékos mosollyal.</p>
            <p>- Sietni fogok, gondolhatod, hogy sietni fogok! - nevetett vidáman Cilike, gyorsan
               felöltözködve. - És ne haragudj, kérlek, hogy elmegyek, ahelyett, hogy segítenék
               neked asztalt teríteni, satöbbi, de tudod, nagyon szeretném, ha délutánra minden a
               legjobb, legfínomabb lenne, hogy Blanka ne kritizáljon és ha már úgyis kell süteményt
               venni, hát nem sajnálom a fáradságot s átmegyek érte a Krisztina körútra.</p>
            <p>Az utolsó szavakat már a lépcsőn mondta Cilike, úgy sietett; de azért vissza kellett
               még egyszer szaladnia, mert a pénztárcáját az asztalon felejtette. Végre fenn ült a
               villamoson és robogott át Budára. Szerette volna siettetni a villamost, hogy minél
               hamarább ott legyen, mert közben még virágot is akart venni, egy csomó szegfűt,
               annyit, hogy minden kis teaasztalra jusson néhány szál, egy-egy fehér, opálos
               üvegtartóba. Ugy, amint mult vasárnap Blankáéknál látta, csakhogy ott ibolya volt
               minden asztalon.</p>
            <p>Mi tagadás, Cilike nagyon szeretett volna ma délután kitenni magáért. Blanka és még
               egynéhány barátnője volt meghíva teára és tegnap este váratlanul megérkezett Laci.
               Ma délután fogja tehát bemutatni a vőlegényét budapesti barátnőinek. Ezeknek egyiknek
               sincs vőlegénye... Hogyne lett volna büszke rá Cilike, hogy neki már van!...</p>
            <p>És Blanka, a kényes, finnyás Blanka, aki mindent úgy lekritizált, hadd lássa, hogy
               másnál is lehet minden fínom és kifogástalan, nemcsak nála! Olyan uzsonnát fog adni
               és olyan szép asztalt teríteni, hogy mindenki ámulni fog, még Laci is!</p>
            <p>És úgy ragadta magával a hiúság Cilikét, a mi házias, egyszerű kis Cilikénket, hogy
               kész lett volna most a Gellérthegyre is fölvágtatni, csakhogy minél fínomabb és jobb
               dolgokat összevásároljon.</p>
            <p>A cukrászboltba megérkezve, majdnem egy félóráig válogatott a különféle, jobbnál-jobb
               sütemények között. De mi tagadás, leginkább azokat kereste ki, amelyekről tudta, hogy
               Laci szereti.</p>
            <p>Végre elkészült s útnak indult hazafelé. Amint a villamosmegálló felé igyekezett, a
               templom előtt haladt el. Vasárnap volt s a templomból orgona- és énekhang hallatszott
               ki.</p>
            <p>Cilikének egyszerre eszébe jutott, hogy ma még nem is volt templomban. Soha, egyetlen
               vasárnap sem szokta elmulasztani a templomba menetelt, maga sem tudta, hogy
               történhetett, hogy ma elfeledkezett róla...</p>
            <p>Igen, persze, reggel ott volt Laci, aztán meg sietett a cukrászhoz, most meg siet
               haza. Pedig éppen most, hogy Laci itt van s hogy ő olyan boldog, most nem volna
               szabad megfeledkezni arról, hogy a jó Istennek hálát adjon mindazon sok jóért és
               boldogságért, amely neki osztályrészül jutott.</p>
            <p>Mialatt ezeket így elgondolta, már benn is volt Cilike a templomban. Kissé nehezen
               tudott behatolni, mert mindenki szembe jött vele, úgy látszik éppen vége volt a
               misének, tizenkét órát harangoztak.</p>
            <p>Cilike mindezzel nem sokat törődött, befurakodott s egy kis mellékoltárhoz
               félrevonulva, letérdelt a sarokba, a süteményes csomagot maga mellé tette és buzgón
               imádkozott.</p>
            <p>Oh, milyen forró áhítattal szállt imája a jó Istenhez! Milyen hálásan köszönt meg
               mindent és milyen buzgón kérte, hogy maradjon mindíg így: ilyen boldog, ilyen
               elégedett... És hogy ne érje többet semmi baleset, semmi viszontagság... Mert hiszen
               akkor hiába nagyleány már, hiába menyasszony, mégis mindenki azt fogja gondolni róla,
               hogy bizony csak egy csitri kisleány még, akinek dehogy való még férjhez menni.</p>
            <p>Mikor már annyit imádkozott, hogy a térde is megfájdult a térdepléstől, fölállott
               Cilike az oltár mellől.</p>
            <p>- Most már ideje lesz hazamenni, - gondolta magában - sőt, azt hiszem, jó lesz
               sietni. Nini, a templom egészen üres már! Rajtam kívül egyetlenegy lélek sincs itt!
               Ugy látszik, már a misének régen vége van! Észre sem vettem!</p>
            <p>Gyorsan sietett az ajtó felé és ki akart menni. De - oh szörnyűség - az ajtó be volt
               zárva. A templomszolga bizonyára nem vette észre a homályos szögletben térdelő alakot
               s bezárta a templomot.</p>
            <p>Cilike kővé dermedve állt meg. Most mi lesz vele?...</p>
            <p>Elkezdett dörömbölni, rázta, ütötte az ajtót, de bizony azt nem hallotta meg senki.
               Egy óra felé járt már az idő, ilyenkor senki sincs a templom környékén. Cilike
               rémülten futkosott ide-oda a templomban. Keresett egy másik kijárást. Föl is fedezte
               a sekrestyébe nyíló ajtót, de ez is be volt zárva.</p>
            <p>Kétségbeesve, sírva, zokogva roskadt le Cilike az egyik padra. Eszébe jutott, hogy
               csak minden vasárnap van mise s egy hétig talán ki sem fogják nyitni a templomot. Egy
               hétig lesz ő itt bezárva... Szent Isten, de hiszen azalatt éhen hal! Milyen
               szerencse, hogy itt van vele ez a sok sütemény, ez talán, ha takarékosan bánik vele,
               elég lesz egy hétig.</p>
            <p>Erre aztán egy kissé megnyugodott, kibontotta a csomagot s számbavette, mennyi
               sütemény van. Hát volt elég. Beosztotta magának: reggelire fog enni egyet, ebédre
               négyet és vacsorára kettőt. És mivel most éppen ebéd ideje volt, meg éhes is volt
               nagyon, hát mingyárt meg is evett - hatot.</p>
            <p>Erre aztán megnyugodott, lecsillapodott kissé, a sütemény is igazán kitűnő volt,
               nagyon jól ízlett s most aztán egyszerre eszébe jutott, hogy valószínűleg már holnap
               kora reggel kinyitják a templomot reggeli misére. Igy tehát mégsem kell talán egy
               egész hetet itt töltenie.</p>
            <p>Igaz, hogy a mai délután és az éjszaka nem lesz kellemes, de majd csak valahogy el
               fog telni.</p>
            <p>De mennyire fognak otthon aggódni miatta! Bizonyára azt fogják hinni, hogy valami
               szerencsétlenség történt vele. Hogy elgázolta a villamos, vagy egy autó, vagy hogy
               beleesett a Dunába... És keresni is fogják mindenütt és siratni fogják, mintha már
               meghalt volna és Lacinak talán a szíve is megszakad bánatában.</p>
            <p>Erre aztán ismét elkeseredett Cilike, nagyon megsajnálta magát is, Lacit is, és újra
               sírni kezdett. De aztán a viszontlátás örömeire gondolt holnap reggel s ez ismét
               megvigasztalta némileg.</p>
            <p>Közben pedig újra megéhezett. Beült egy padba s mivel most már nem kellett
               takarékoskodnia a süteménnyel, hát addig evett belőle, amíg csak jól nem lakott. Nem
               is vette észre, hogy alig marad két-három darab - vacsorára. Aztán elhelyezkedett a
               keskeny padon, olyan kényelmesen, amennyire csak lehetett s megadva magát sorsának,
               elhatározta, hogy várni fog türelmesen, mert hiszen egyebet úgy sem tehetett...</p>
            <p>*</p>
            <p>- Kisasszonyka, kisasszonyka, tessék felkelni! Miért tetszik itt aludni? Meg tetszik
               még fázni!</p>
            <p>Cilike zavartan, álmosan emelte föl a fejét s csodálkozva nézett körül. Az első
               pillanatban nem is tudta, hogy hol van. Egy ismeretlen öreg ember állott előtte, aki
               a vállánál fogva rázta, költögette.</p>
            <p>- Mi az? Mit akar? - kérdezte Cilike csodálkozva.</p>
            <p>- Én nem akarok semmit - felelt brummogva az öreg ember, - de mit akart a kisasszony
               itt, hogy bezáratta magát és aztán itt elaludt.</p>
            <p>Cilike egyszerre talpra ugrott.</p>
            <p>- Jaj, hála Istennek, csakhogy kinyitotta az ajtót! Maga a templomszolga, úgy-e? Hát
               megvirradt már?</p>
            <p>- Hogy megvirradt már? - kérdezte a templomszolga, - hiszen még be sem
               esteledett!</p>
            <p>- Nem-e? Hát hány óra van?</p>
            <p>- Hát két óra - dörmögött az öreg, aki tisztára azt hitte, hogy Cilike megbolondult,
               mikor ujjongó felkiáltással majdnem a nyakába borult...</p>
            <p>- Oh, hála a jó Istennek! Hát nem voltam bezárva egész éjszakára! Köszönöm, bácsi
               lelkem, köszönöm! Most szaladok haza. Itt van ez a kis sütemény, bácsi, egye meg és
               itt van egy korona, vegyen rajta még valamit, amit szeret!</p>
            <p>Az öreg szolga csak nézett utána tátott szájjal, amint Cilike, mint a szélvész,
               rohant el mellette, ki, ki a szabadba - haza!</p>
            <p>Nem telt bele egy félóra és Cilike már otthon volt. Borzasan, vörösre sírt szemekkel
               és orral, félrecsúszott kalappal, de nevető arccal esett be az ajtón, egyenesen az
               Ella és Laci karjai közé, akik bizony már a legnagyobb nyugtalansággal és
               aggodalommal vártak rá.</p>
            <p>Már csakugyan azt hitték, hogy valami szerencsétlenség történt vele s Jani és Laci
               már kimondták a félelmetes szót, hogy ha még egy félóráig nem jön haza, a
               rendőrségre mennek bejelenteni és kerestetni. És Ella már sírt, zokogott keservesen
               és az ebéd elhűlt, elromlott, senkinek sem volt kedve asztalhoz ülni...</p>
            <p>És mikor Cilike elbeszélte, hogy hogyan járt, hát mindnyájan jót nevettek a
               viszontagságán, Laci pedig kijelentette, hogy ezentúl még a cukrászboltba sem engedi
               egyedül menni Cilikét.</p>
            <p>- Igaz, hát hol a sütemény? - kérdezte Ella. - Nemsokára itt lesznek a vendégek.</p>
            <p>- Mind megettem, - felelt Cilike egy kissé elpirulva - tudod, azt hittem, hogy holnap
               reggelig leszek bezárva, hát valamivel csak kellett vigasztalnom magamat!...</p>
           
         </div>
         <div type="chapter">
            <head>
            XXIII. Tutaj kirándulás.
            </head>
            <p>A nyár folyamán gyönyörű kirándulást tettek Cilikéék a máramarosi hegyek közé,
               Ellával, Janival és Lacival. Ella a kis babát erre a rövid időre a nagymamára bízta s
               ő, mint mondta: „szabadságra ment”. Amióta férjhez ment, ez volt az első alkalom,
               hogy Ella hosszabb időre kimozdult hazulról. És Cilike tudta, érezte, hogyha majd ő
               férjhez megy, neki sem lesz többé oly könnyű, gondtalan az élete...</p>
            <p>És egy pillanatra, mint valami sejtelem árnya suhant át a lelkén; vajjon nincs-e
               igaza szülőinek, mikor nem siettetik az esküvőjét? Mikor igyekeznek minél messzebb
               kitolni azt s minél tovább megtartani számára ezt a soha vissza nem térő, vidám,
               gondtalan leányéletet, amelyben nincs felelősség, nincs gond, nincsenek súlyos
               kötelességek s olyan ritka a komoly, igazi bánat...</p>
            <p>Először Gyertyánligetben töltöttek néhány napot, ebben a gyönyörű, hegyek közé
               rejtett, sötét fenyőerdők mélyén fekvő kis fürdőben, amelynek tiszta, pormentes,
               ózondús levegőjében mintha újjászületnék az ember.</p>
            <p>Igaz, hogy a házak rozzantak s annyira mentesek minden kényelemtől, mint a levegő a
               portól.</p>
            <p>De hát egy olyan vidám, jókedvű, fiatal társaság nem sokat törődik a kényelemmel s
               még azon is mulattak, hogy Jani, mérnöki tudománnyal, úgy helyezte el a bútorokat és
               útiládákat a kis rozoga szobák sarkában, hogy - mint mondta - a rozzant épület
               hordképessége kibírja a megterheltetést s fejükre ne omoljon az egész
               faalkotmány!</p>
            <p>Gyertyánligetről tettek aztán különböző kirándulásokat mindenfelé s nagy volt Cilike
               öröme, mikor egy napon Jani összetalálkozott egy régi iskolatársával, Baranyai Miklós
               erdőtanácsossal, aki meghívta őket tutajkirándulásra.</p>
            <p>Elbeszélésekben, útleírásokban olvasott már Cilike eleget tutajkirándulásról, tutajos
               tótokról, oláhokról, akik a felvidékről tutajozzák le a nagy hegyek, havasok szálfáit
               a Tiszán, Maroson, Vágon, Visón és Szamoson.</p>
            <p>És most ő maga, személyesen fog résztvenni egy ilyen utazáson a vizen!</p>
            <p>Ella eleinte húzódott, félt s csak akkor egyezett bele, mikor a tanácsos úr
               biztosította, hogy nem lesz semmi veszedelem. Kiválasztja majd a legjobb tutajt, a
               legmegbízhatóbb embereket, s ott lesznek az ő leányai is, Katinka, Riza és Évike,
               néhány barátnőjükkel s néhány fiatalemberrel, akiknek egy-egy ilyen tutajkirándulás
               a legnagyobb mulatságuk közé tartozik.</p>
            <p>Cilike egészen fel volt lelkesedve s mikor megtudta, hogy nagyobb társaság is lesz
               jelen, elhatározta, hogy ki fog tenni magáért. Egyenesen elkápráztatja majd azokat a
               falusi leányokat a magaviseletével és toilettjével - és a vőlegényével is!</p>
            <p>Vasúton és kocsin félnapi utat kellett tenniök, míg eljutottak Z...be, hol az
               erdőgondnokság épülete mellett volt Baranyai úr vendégszerető háza, ahol megszálltak.
               A három szép fiatal leány, Katinka, Riza és Évike, olyan örömmel és szívesen fogadták
               Cilikét, mintha már régi jó ismerősök lettek volna.</p>
            <p>Este, vacsora után, Baranyai úr megállapította a programot.</p>
            <p>- Indulás reggel nyolc órakor, a malom-gáttól. Tutajon le a folyón, a petrovai hídig.
               Ebéd a tutajon vagy a petrovai kocsmában. Két órakor szekéren vissza. Megérkezés este
               hét órakor. Vacsora.</p>
            <p>- És tánc a kaszinó nagytermében, hajnalig!</p>
            <p>Ezt már a három leány tette hozzá, titokban megsúgva Cilikének, hogy mi készül.</p>
            <p>Másnap reggel már hét órakor összegyűlt a társaság, indulásra készen.</p>
            <p>Ragyogó szép meleg nyári nap volt. Cilike vadonatúj világos kék, fehércsipkés
               ruhában, legújabb turbán-frizurával igazán olyan csinos és előkelő volt, hogy akár a
               Stefánia útra mehetett volna sétálni. A turbán-frizuráról persze Ella nem is tudott.
               A hozzá szükséges fürtöket a Berényi Blanka segítségével, titokban csináltatta meg a
               zsebpénzéből s a mai ünnepélyes alkalommal először próbálta ki.</p>
            <p>Önelégülten jegyezte meg magában, hogy csakugyan az ő ruhája s kalapja a legcsinosabb
               valamennyi leányé között s mikor aztán Laci karjába karolva lejtett tova,
               határozottan olyan büszkének és elégedettnek érezte magát Cilike, mint egy kis
               királyné.</p>
            <p>Katinka, Riza és Évike olcsó mosóruhába voltak öltözködve, még kalap se volt a
               fejükön, csak kis teniszsapka s mindegyiknek a vállára vetve egy-egy jó köpönyeg.</p>
            <p>- Hugom, nincs semmi melegebb ruhája? - kérdezte Baranyai úr, fejcsóválva nézve végig
               Cilike lenge, csipkés ruházatán. - Hátha meg fog fázni? Különben viszünk elég kendőt
               és pokrócot magunkkal minden eshetőségre.</p>
            <p>- Oh, köszönöm, én nem szoktam olyan könnyen megfázni, nem vagyok olyan kényes, -
               nevetett Cilike. - Különben is olyan meleg van, hogy az ember majd elájul a
               hőségtől.</p>
            <p>Nagy, hatalmas, gömbölyű szálfákból összerótt tutaj várta a társaságot. Két erős,
               izmos oláh legény ruhástól együtt térdig gázolt a vízben, rettenetes kiabálás között
               igyekezett közelebb vontatni a parthoz a tutajt, míg két másik legény a partról
               kötelekkel húzta és segítette, még hangosabb kiabálással.</p>
            <p>Cilike körülnézett. Hol itt a hajóhíd, amelynek segítségével be fognak szállani?
               Meglepetve látta, hogy valamennyien a meredek partról lefutva, majdnem kőről-kőre
               szökve, szállnak be az ingó-lengő tutajba. Egy kissé meghökkent, de aztán a Laci
               segítségével, minden nagyobb baj nélkül jutott le ő is, - mindössze csak egyszer
               csúszott le a lába s két gerenda között belelépett a vízbe. Fínom kis lakkcipője
               csupa víz lett.</p>
            <p>Katinka, Riza és Évike olyan biztonsággal sétáltak a nedves, gömbölyű, csuszamlós
               szálfákon, mintha csak a parketten járkálnának. Cilike azonban, okulva az
               előzményeken, alig mert megmozdulni s nagyon szerényen ült le arra a keskeny
               deszkára, amely a tutaj közepén két cölöpre volt keresztbe fektetve, ülőhely
               gyanánt.</p>
            <p>Szerencsétlenségére azonban, a deszka szélére ült le, amely azonnal felbillent,
               úgyhogy Cilike elveszítette az egyensúlyt s majdnem hanyattvágódott. Jó, hogy Laci
               idejekorán utána kapott még s így nem történt egyéb, mint hogy beült a gerendák közé
               s egy kis ülőfürdőt vett.</p>
            <p>Most már aztán még jobban elcsendesedett Cilike. Nedves ruháját letakarták egy
               pokróccal s aztán úgy ült ott Laci mellett, hogy megmozdulni sem mert.</p>
            <p>Ezenközben a tutaj már elindult s széles, sikló suhanással haladt lefelé a vizen.</p>
            <p>Cilike mélységes, áhítatos gyönyörűséggel nézett körül. Olyan szép volt itt a vidék,
               amilyenhez foghatót még alig látott. A nagy, óriási, sötét hegyek úgy vették körül
               az egész völgyet, mintha el akarnák zárni az egész világtól. Egy kanyarulatnál
               előtűnt a hatalmas Priszlop csúcsa s ott a messze távolban a fekete, zord Pop-Iván,
               melynek ember nem járta rengetegei és félelmes sziklacsúcsai fölött mindig ott
               gomolyognak a fehér és szürke ködfoszlányok vagy a sötét, félelmes viharfelhők.</p>
            <p>Amint a völgy összébb szorult, a szélesen hömpölygő víz keskenyebb és gyorsabb
               folyású lett. A két hatalmas szál oláh legény, Gligor és Juon, minden élesebb
               kanyarulatnál nagy erővel és még nagyobb ügyességgel kormányoztak és eveztek és
               irányították a tutajt.</p>
            <p>Az egyik sziklás kanyarulatnál Gligor és Juon keresztet vetettek s megemelték a
               süvegjüket.</p>
            <p>- Néhány évvel ezelőtt húsz tutajos fulladt itt bele a vízbe, - magyarázta Baranyai
               úr a Cilike kérdő tekintetére. - Kissé veszélyes hely, egy nagy gát is volt itt, meg
               nem vigyáztak eléggé. De azért nem kell félni - tette hozzá mosolyogva - most már ki
               van javítva a vízi út, meg a mi embereink feltétlenül megbízhatók. No de most -
               közeledünk a surrantóhoz! Itt a fűrészmalom nagy gátja! Mindenki hajoljon le jó
               mélyen, mikor a gát alatt elmegyünk s aztán azonnal húzza föl a lábát, mert mikor a
               surrantón lecsúszunk, fölcsapnak a hullámok!</p>
            <p>Cilike rémülten kapkodott ide-oda, azt se tudta, mit kell tennie. Már látta magát a
               víz fenekén, ahol húsz ember lelte halálát a sötét hullámsírban. Amikor újra
               felhangzott a vezényszó: - Le a fejjel! - Laci kénytelen volt kalapostól együtt
               lenyomni a Cilike fejét, mert még mindig ijedten forgatta ide-oda.</p>
            <p>Hangos kiáltozás, sikongás, nevetés hallatszott. Egy pillanat alatt lesiklott a tutaj
               a magas surrantón, belefúródott orrával a vízbe, a hullámok átcsaptak rajta s aztán
               szépen, csendesen suhant ismét tova a szélesen hömpölygő vizen.</p>
            <p>Senkinek sem történt semmi baja. A többieknek mindegyiknek nagy gyakorlata volt már
               ilyesmiben, Cilikét pedig szerencsésen átsegítette Laci minden bajon.</p>
            <p>A jó kedv, a vidámság mind nagyobb lett. A leányok, fiatalemberek évődtek, tréfáltak
               egymással, aztán énekelni kezdtek.</p>
            <p>Egyszer az egyik oláh legény felnéz az égre s aztán odamutat a fekete Pop-Iván
               felé.</p>
            <p>- Domnule, zivatar lesz!</p>
            <p>Mindnyájan felnéztek. Vastag, fekete felhők gomolyogtak az égen. Egy pillanat alatt,
               mint a hegyes vidékeken szokott, beborult, a nap eltűnt a felhők mögött s olyan
               sötétség lett, mintha bealkonyodott volna. Egyszerre egy fényes villámlás cikázott át
               egyik hegycsúcstól a másikig, melyet nyomban tompa, mély dörej követett. S abban a
               percben, mintha csak dézsából öntötték volna, szakadni kezdett a zápor.</p>
            <p>Sikoltva, sivítva, nevetve kapkodott mindenki a köpönyege, kendője, esernyője után.
               Katinka, Riza és Évike egészen beleburkolóztak a köpönyegükbe, a csuklyát fejükre
               húzták s aztán vígan táncolva nevették szembe az esőt, a zivatart.</p>
            <p>Baranyai úr hamarosan egy pokrócot borított Cilikére, amolyan felföldi, tarka
               rongyból szőtt pokrócot, amelyik bizony nem nagyon kecsesen simult a termetéhez. De
               jó volt most akármi, csakhogy az esőtől megvédje.</p>
            <p>A kalapját levette, azt a jólelkű Gligor betakarta a báránybőr subájával, - szegény
               kalap! - aztán a Laci segítségével ráhúzta a pokrócot a fejére s most már ő is
               nyugodtan, sőt mosolyogva nézett szembe az esővel.</p>
            <p>Villám villámot követett, az ég zengett, dörgött, a zápor paskolta a fodros, apró
               hullámokba gyüremlő vizet s a fekete hegyek komoran; néztek a kis vidám társaságra
               odalent, amely mit sem törődve az esővel, égiháborúval, jókedvűen haladt lefelé, a
               lassan tovasikló tutajon.</p>
            <p>- Nem is igazi kirándulás, ha nem éri az embert eső utol, - jelentette ki Katinka. -
               Mi már hozzá vagyunk szokva! Ez már hozzátartozik a mulatsághoz.</p>
            <p>Cilike ugyan nem találta olyan szerfölött mulatságosnak s az igazat megvallva, egy
               kissé dobogott is a szíve a félelemtől. Fent is víz, lent is víz s ez a folytonos
               morajlás, dörgés, az egymást követő villámok... Határozottan kellemesebb volna most
               valahonnan fedett helyről gyönyörködni az égiháborúban...</p>
            <p>Azonban amily hirtelen jött, olyan hirtelen el is vonult a zivatar. Egy félóra mulva
               már kisütött a nap s erre hamarosan lekerült mindenkinek a válláról a köpönyeg.</p>
            <p>Cilike úgy be volt bónyálva a pokrócba, hogy Laci egyedül le sem tudta szedni róla.
               Évike szolgálatkészen ugrott oda s egyesült erővel kihámozták a pokrócból
               Cilikét.</p>
            <p>De amint a fejéről lehúzták a takarót, Évike egyszerre csak elkiáltotta magát,
               lehajolt, felvett a földről valamit s magasan meglóbált egy csomó barnás kócot.</p>
            <p>- Nini, mi ez? - kérdezte csodálkozva, de a másik percben hirtelen a pokróc alá
               rejtette. Cilike ijedten kapott a fejéhez, Laci meg mosolyogva fordult félre s tette
               magát, mintha semmit sem látott volna.</p>
            <p>Hát bizony, a Cilike gyönyörű turbánfrizurájának a romjai búslakodtak ott a pokróc
               alatt s Cilike pironkodva hebegte:</p>
            <p>- Oh, kérlek... kérlek... dobd be a vízbe... De úgy, hogy senki meg ne lássa...</p>
            <p>Évike résztvevően szorította meg a kezét.</p>
            <p>- Bízd csak rám - suttogta - majd én elkezelem!</p>
            <p>Egy ügyes mozdulattal benyomta a zilált fürtöket két gerenda közé a vízbe. Cilike még
               egy darabig látta, amint a víz sodorta mind lejjebb, lejjebb. Azután eltüntek,
               elsüllyedtek a drága pénzen vett fürtök a sötét hullámsírba...</p>
            <p>Cilike meg ott állott borzasan, kócosan, szétzilált hajjal, összegyűrt ruhában és
               világért sem volt már az az önérzetes, büszke, előkelő Cilike, aki reggel elindult,
               azzal a hittel, hogy ő most ugyan túltesz ezeken a falusi leányokon.</p>
            <p>Oh, ő most egy nagyon alázatos, összegyűrt, borzas, ázott lakkcipőjű, vizesruhájú kis
               Cilike volt, aki nagyon is érezte az ő kicsinységét most, míg a falusi leányok vígan,
               frissen daloltak, a tutajon állva; az ő egyszerű, síma ruhájuk nem volt gyűrött,
               hajfürteik nem úsztak utánok a vízben s a kis teniszsapkájuk époly kackiásan állt a
               fejükön, mint mikor elindultak.</p>
            <p>De a nap oly szépen sütött, az út folytatása tovább is oly gyönyörű volt s a kis
               társaság olyan jókedvű, hogy Cilike hamarosan elfeledte ezt a kis bánatát.</p>
           
         </div>
         <div type="chapter">
            <head>
              XXIV. Cilike rendet csinál.
            </head>
            <p>Kende Ilus, a Cilike jó barátnője, éppen a zongora-órájáról jött haza, mikor a
               Cilikéék szobaleánya átjött hozzájuk s egy kis levelet adott oda neki.</p>
            <p>Azaz nem is volt az levél, hanem csak amolyan kis cédula, összegöngyölgetve s
               jobbról-balról összenyomogatva, aminőt leányok szoktak egymásnak írni, úgy, hogy
               mikor az ember kibontogatja, a különféle gyűrődésektől alig lehet elolvasni.
               Rendesen a tinta is elmázolódik rajta.</p>
            <p>De hát ezek a kis rejtelmes cédulák igazi leányszokás. Akkor szokják meg, mikor az
               iskolában, a pad alatt, titokban csempészik át egymásnak a rejtelmesebbnél
               rejtelmesebb cédulákat, izeneteket.</p>
            <p>„Iluskám, édesem - írta Cilike, - gyere át ma ebéd után hozzám szekrényrendezésre! Az
               Isten is megáld, ha segíteni fogsz!”</p>
            <p>„Átmegyek, hogyne mennék - írta vissza Ilus örömmel, - hiszen úgyis át akartam menni.
               Okvetlenül segíteni fogok neked, drága Cilikém!”</p>
            <p>A szekrényrendezés ugyanis mindig nagy mulatságot jelentett nekik, amely egy kis jó
               uzsonnával egybekötve, egész délutánokon át elszórakoztatta őket.</p>
            <p>Most azonban Cilike nagyon ünnepélyes arccal fogadta Ilust, bevezette szobájába,
               amely tele volt mindenféle dobozokkal, kisebb-nagyobb skatulyákkal, batyukkal, mint
               egy kisebb fajta ószeres-bolt s aztán igen komolyan így szólt:</p>
            <p>- Drága Iluskám, most nemcsak egyszerű szekrényrendezésről van szó, hanem valami
               sokkal komolyabb dologról. Elgondoltam magamban, hogy az új háztartásomba (itt egyet
               sóhajtott Cilike: Istenem, hol van az még!) nem vihetek el magammal mindenféle
               lim-lomot, cók-mókot, hanem csakis az értékesebb holmimat, meg azokat, amikhez valami
               emlék fűz. Most tehát át fogjuk alaposan vizsgálni összes ingóságaimat, - lehoztam a
               padlásról is mindent, aztán osztályozni fogjuk. Ami értékes, ami kedves, amire
               szükségem van, azt külön tesszük ide a dívánra, azt elviszem magammal, a többit pedig
               elégetjük, eldobjuk vagy elajándékozzuk. Felesleges dolgot semmit sem akarok
               megtartani.</p>
            <p>Ilus egészen meg volt illetődve.</p>
            <p>Ezek a komoly előkészületek Cilike jövendő életére, mindig nagyon meghatották őt s
               most is szinte könnyezve borult barátnője nyakába.</p>
            <p>- Milyen okos is vagy te, Cilikém, hogy gondolsz mindenre! Nekem bizony eszembe sem
               jutott volna!</p>
            <p>A két barátnő aztán nagy hévvel látott munkához.</p>
            <p>Legelőször is az összes dobozok tartalmát kiürítették az asztalra.</p>
            <p>Csodálatos dolgok kerültek napfényre.</p>
            <p>Csipke-, selyem- és bársonymaradékok, iskolai füzetek, egy teniszlabda, táncrendek,
               kotillonjelvények, egy eltörött fésű, különféle táskák és retikülök, selyempapírba
               burkolva száraz virágok, egy laposra nyomott sárga szalmakalap, színes szalagok, egy
               fogkefének a nyele, egy kék bársonyba kötött emlékkönyv, levelek, arcképek, egy
               rozsdás dugóhúzó s ki győzné még elősorolni azt a száz meg százféle holmit, amely
               gondosan megőrizve vagy véletlenül odakerülve, nyugalmasan pihent évek óta a
               kisebb-nagyobb dobozok hűvös, csendes rejtekében.</p>
            <p>Most minden együvé került, mint egy zsibvásáron s a tarka, kaotikus halom tetején
               mosolyogva trónolt egy kékszemű, belapított orrú, kócoshajú viaszbaba.</p>
            <p>Cilike el érzékenykedve ragadta föl a babát.</p>
            <p>- Látod, Ilus, emlékszel-e erre?...</p>
            <p>- Hogyne emlékezném - mondta Ilus, - ez Arabella, a kékszemű Arabella...</p>
            <p>- Az én utolsó, legkedvesebb babám... Látod, ha most visszagondolok rá, igazán csak
               mosolyogni tudok magunkon, milyen gyáva, hiú kis leányok voltunk, milyen félve,
               titokban mertünk csak játszani Arabellával, hogy észre ne vegye valaki! Mert, oh,
               milyen szörnyen rösteltük volna, ha valaki rajtakap azon, hogy mi még babával
               játszunk... Mert mindenáron nagy leányoknak akartunk látszani. Ma már nem lennék
               ilyen csacsi... Arabellát mindenesetre elviszem magammal, mint gyermekkorom utolsó
               emlékét. Majd a gyermekeim játszanak vele, úgy, miként én játszottam...</p>
            <p>Szívéhez szorította Arabellát, kissé megsimogatta kócos haját és aztán Arabella a
               dívánra került.</p>
            <p>- Hát ez mi? - kérdezte Ilus, egy nagy, kopott, zöld strucctollat húzva ki a lim-lom
               közül.</p>
            <p>- Ez - mondta Cilike - egy nagyon fínom, drága toll. Anyusnak a téli kalapján volt
               tavaly. Azért tettem el, hogy majd megfestetem feketére s rá tűzöm az első
               asszonykalapomra!</p>
            <p>És odatette a strucctollat Arabella mellé.</p>
            <p>- Na, most ezt a sok szép, színes maradékszalagot válogassuk ki, hajtogassuk
               mindegyiket szépen össze s úgy tegyük be egy dobozba. Milyen gyakran kell az embernek
               egy kis szalag, ilyen vagy olyan, jó, ha olyankor nem kell azonnal a boltba futni,
               hanem van otthon.</p>
            <p>A két leány élvezettel huzogatta ki a szalagokat a halomból, közbe persze itt is, ott
               is a földre esett egy és más, úgyhogy rövid idő alatt olyanná vált a szoba, mint egy
               nagy zsibvásár.</p>
            <p>- Amire szükségünk van, azt mind ide tesszük a dívánra, ami nem kell, azt csak
               odadobjuk a sarokba, - rendelkezett Cilike s egy nagy csomó tarka-barka szalagot tett
               a dívánra Arabella és a strucctoll mellé.</p>
            <p>- Ez is kell? - kérdezte Ilus, egy nagy, szürke fátyolt húzva elő.</p>
            <p>- Nem, azaz, hogy mégis... Jó lesz automobilfátyolnak. Kissé szakadozott ugyan a
               széle, de majd megvarrom. Hanem ezt a törött fésűt igazán el lehet dobni, nem is
               tudom, hogy került ide, meg ez a csipkebetét is, már rongyos, piszkos, ez sem
               kell.</p>
            <p>- Hát ez a dugóhúzó hogy került ide? - nevetett Ilus s a sarokba akarta dobni a
               dugóhúzót.</p>
            <p>- Nem, nem! - kiáltott Cilike s kiragadta a kezéből. - Ez egy emlék! Az eljegyzésemen
               ezzel húzta ki Laci a tokaji bor dugóját, amivel minket felköszöntöttek. Ezt
               elteszem!</p>
            <p>- Ez a törött fogkefe is emlék!</p>
            <p>- Nem, azt el lehet dobni, - nevetett Cilike.</p>
            <p>- Jé, de érdekes, - kiáltott most Ilus s egy csomó fényképet húzott elő. - Az
               osztálytársaink arcképei. Itt vannak mind! Olga, Mici, Emma, Róza, Etelka... Ni,
               Rózsikának most is olyan ferdén áll a kontya... Lujza meg milyen kancsalul néz.
               Emlékszel, milyen rövidlátó volt? Egyszer a vajaskenyerét vette elő szivacs helyett s
               azzal törölte le a táblát!...</p>
            <p>Ezen aztán úgy kezdtek nevetni, hogy jó ideig nem tudták folytatni a
               rendezgetést.</p>
            <p>Most előkerült a kék bársonyba kötött emlékkönyv is. Ehhez már le kellett ülni s úgy
               átlapozni, átolvasni minden egyes lapot.</p>
            <p>Mennyi csacsiság is volt oda beirkálva!</p>
            <p>Most csacsiság, de akkor minden komoly, fontos és érdekes volt.</p>
            <p>Ezt a nefelejcskoszorúba foglalt verset Olga írta, ezt a nyíllal átlőtt szívet meg
               Pepi úrfi rajzolta bele, mikor egyszer valahogy hozzájutott az emlékkönyvhöz.</p>
            <p>Persze, hogy el kell tenni ezt az emlékkönyvet is. Még ha egyébért nem is, de azért
               mindenesetre, mert Laci is írt bele, igaz, hogy nem valami érzelmes vallomást, hanem
               néhány tréfás sort, de azért mégis el kell tenni. Az emlékkönyv is oda került
               Arabella mellé.</p>
            <p>De alig kezdtek újra turkálni a sok holmi között és szerteszét szórni mindent,
               egyszerre kirántották az ajtót s beperdült rajta Sári, a szobaleány.</p>
            <p>- Cilike kisasszony, - kiáltotta lelkendezve - tessék azonnal kijönni, megérkezett az
               öreg nagyságos asszony, a László úr édesanyja!</p>
            <p>- Jézus Mária, az anyósom! - kiáltotta Cilike. - Azaz a leendő anyósom!...</p>
            <p>- És a László úr is itt van, - tette hozzá a szobaleány mosolyogva s aztán ismét
               kipenderült.</p>
            <p>- Jaj Istenem, jaj Istenem - nyöszörgött Cilike ide-oda kapkodva, - Iluskám segíts,
               hozzuk hamar rendbe a szobát! Dugd el hamar Arabellát... Adj egy tiszta kötényt...
               Vissza mindent a skatulyába...</p>
            <p>Talán ha egy pusztító szélvész söpör végig egy virágzó tájon, nem tarol le oly
               gyorsasággal mindent maga körül, mint amilyen gyorsan gyömöszöltek vissza a leányok
               minden cók-mókot, lim-lomot a dobozokba s aztán a dobozokat be a szekrénybe. Igaz,
               hogy a szekrényajtót alig tudták azután valahogy bezárni, mind a ketten neki
               feküdtek, csakhogy be tudják nyomni, mert belülről az össze-vissza dobált dobozok,
               batyuk, mint egy kidagadni készülő tenger hullámai, nyomultak előre.</p>
            <p>De szerencsére mégis benyomták a szekrényajtót. Ami még itt-ott valami künn maradt,
               azt hamar be az ágyba, a takaró alá, az asztalfiókba, szóval öt perc alatt olyan rend
               volt a szobában, hogy akár a király is jöhetett volna látogatóba, vagy a felsőbb
               leányiskola igazgatónője szemlét tartani.</p>
            <p>Felhevült arccal, dobogó szívvel, de simára fésült hajjal s csinos csipkés köténnyel
               libegett ki Cilike a leendő anyósa elé, aki így váratlanul meglátogatta őt. Iluska
               pedig hazaszaladt; nem lehetett rábírni, hogy ő is bemenjen a fogadószobába.</p>
            <p>*</p>
            <p>Cilike e váratlan látogatás alkalmával valósággal kitett magáért.</p>
            <p>Olyan kedves volt, olyan figyelmes, előzékeny s amellett olyan szerény, hogy nemcsak
               Laci volt elragadtatva, hanem az öreg Kőváryné is, sőt az anyuskája is, akit pedig
               nehezebb volt kielégíteni.</p>
            <p>Asztalt terített, uzsonnát készített, mindent gyorsan és csendesen, minden zaj,
               dér-dur nélkül, úgy, ahogy egy ügyes házikisasszonyhoz illik.</p>
            <p>Uzsonna után Laci, aki mindenképpen még szeretett volna dicsekedni az ő kis
               menyasszonyával, előhozta az anyjának, hogy milyen gyönyörű kézimunkákat készít
               Cilike.</p>
            <p>- Édes anyámat nagyon érdeklik a szép himzések - mondta. - Ő is gyönyörűket készít s
               hatvanöt éves kora dacára még szemüveg nélkül varr és hímez. De mondhatom, hogy a
               Cilike hímzései is vannak olyan szépek, mint az édes anyámé!</p>
            <p>- Igazán szeretném látni - mondta nyájasan Kőváryné, - mutasd meg, kis leányom.</p>
            <p>- Nagyon szívesen - felelt Cilike készséggel, - de félek, nem is fog tetszeni, csak
               Laci mondja olyan szépnek. Kihozok mindent a szobámból.</p>
            <p>- Minek fáradnál vele, - mondta Kőváryné, - inkább bemegyek a szobádba. Legalább
               egyúttal meglátom a te csinos kis leányszobádat is.</p>
            <p>Valamennyien fölkerekedtek s Cilike nyugodt öntudattal, mosolyogva vezette be a kis
               társaságot szobájába. Tudta, hogy odabenn minden a legpéldásabb rendben van.</p>
            <p>Mint egy kis madárfészek, oly kedves volt a Cilike szobája. Tele szebbnél-szebb
               virággal, amelyet mind maga gondozott, ápolt. A fehérre fényezett, egyszerű, síma
               bútorok, a rózsaszín, virágos kretonnal bevont díván, a fehér csipkefüggönyök az
               ablakon, minden olyan csinos, kedves, barátságos volt, hogy Kőváryné kedvtelve
               nézegetett körül.</p>
            <p>Cilike látta a jó hatást arcán s szíve csakúgy dagadozott az örömtől és
               önérzettől.</p>
            <p>A legkényelmesebb kis karosszéket tolta az asztal mellé, közel a szekrényhez s
               hellyel kínálta meg a nyájasarcú öreg asszonyt. A többiek is, édes anya, Laci és
               apuka helyet foglaltak s aztán Cilike egy önérzetes, büszke mozdulattal kinyitotta a
               szekrényét, hogy kivegye belőle a hímzéseit.</p>
            <p>E pillanatban, mint egy zuhatag árja, csapott ki a szekrényből a dobozok, skatulyák,
               fehér és tarka kendőbe kötött batyuk áradata. A fedelek legurultak, a dobozok
               kiestek, tarka-barka tartalmuk szerteszét hullott, ömlött, zuhant, szállt, repült
               feltartóztathatatlanul, mint egy gátját áttört folyó hullámai...</p>
            <p>Arabella odapottyant a Laci lába elé s még laposabbra zúzta az orrát, a dugóhúzó
               anyuska ölébe esett, a zöld, kopott strucctoll és a szürke fátyol egy pillanatig
               szállt, keringett a levegőben, aztán lassan leereszkedett a Kőváryné fejére s
               egészen beborította feketecsipkés fejkötőjét...</p>
            <p>És az egész kis leány szoba egy pillanat alatt olyanná változott, mint egy zsibvásár,
               Cilike pedig ott állt a guruló dobozok, csipke-, selyem- és bársonymaradékok,
               táncrendek, kotillonjelvények és arcképek között s kétségbeesett arckifejezéssel
               szorongatott kezében egy ütött-kopott teniszlabdát, amelyet hirtelenében elkapott,
               mielőtt az orrára koppant volna.</p>
            <p>- De hát mi ez, Cilike? - kiáltott álmélkodva az édes anyja.</p>
            <p>- Én... én... elrendeztem a holmimat, - hebegte Cilike s úgy állt ott a felharsanó
               kacagás közepette, mint a kétségbeesés megelevenedett szobra...</p>
           
         </div>
         <div type="chapter">
            <head>
              XXV. Cilike még nem mehet férjhez.
            </head>
            <p>Cilikének sejtelme sem volt róla, hogy az öreg Kőváryné, a Laci édes anyja
               tulajdonképpen miért látogatta meg őket.</p>
            <p>Arról volt szó ugyanis, hogy Lacinak hosszabb tartózkodásra, talán egy-két évre is
               Boszniába kellett utaznia. Egy oly fényes, nagyszabású vállalat ügyeinek a
               lebonyolítására hivták meg, amely megbízást nem lehetett volna visszautasítani, mert
               azzal egész jövőjét megalapozhatta.</p>
            <p>Laci azonban szerette volna Cilikét is magával vinni, mint kis feleségét. Azért kérte
               meg édes anyját, jöjjön el és legyen segítségére rábírni Cilike szüleit, hogy
               hamarosan megtartsák az esküvőt.</p>
            <p>Nagy és komoly tanácskozások folytak, - egyelőre Cilike tudtán kívül. Anyja nem
               akarta őt beleavatni, mert attól tartott, hogy az egyesült kéréseknek majd nem tud
               ellentállni.</p>
            <p>Pedig igazán nem szerette volna még férjhez adni. Hiszen olyan gyermek még... Szeles,
               meggondolatlan gyermek. És még hozzá olyan messzire vigyék, idegen országba, idegen
               emberek, idegen viszonyok közé! Még egy tapasztaltabb asszonynak is nehezére esne
               egyszerre olyan egészen más viszonyok közé beletalálnia magát, hát még egy olyan
               mindenben járatlan, tapasztalatlan gyermeknek!.. - Nem, nem! Várjanak inkább még két
               évig, másfél évig, míg Cilike húszéves lesz.</p>
            <p>Laci olyan szomorú arcot vágott, hogy az anyja megsajnálta s ismét kérlelni kezdte
               Ilosvaynét.</p>
            <p>- Mégis kegyetlenség volna olyan sokáig várakoztatni ezeket a szegény fiatalokat.
               Hiszen majd beleszokik Cilike hamarosan mindenbe, megkomolyodik s megszerez minden
               tapasztalatot, amire szüksége lesz.</p>
            <p>- De olyan messzire, olyan idegenbe hogy engedhetnénk el azt a gyermeket?</p>
            <p>- De kérlek, ott lesz vele Laci. És végre, kedves húgom, ha jól tudom, te sem voltál
               tizennyolcévesnél idősebb, mikor férjhez mentél. Én meg éppen csak tizenhat éves
               voltam!</p>
            <p>- Igaz, igaz, de hát régebben a leányok talán hamarább komolyodtak meg!</p>
            <p>- Tudjátok mit, - szólt most közbe az apuska, - adjatok egy kis gondolkozási időt,
               két-három napot. Azalatt megbeszéljük együtt anyuskával s talán Cilikével is.
               Mondjuk, ha azalatt nem követ el semmiféle szelességet, akkor beleegyezünk, - tette
               hozzá mosolyogva.</p>
            <p>Erre már Laci is elmosolyodott.</p>
            <p>- Oh, - mondta - csak éppen ezt az egy feltételt ne tűzzük ki. Attól tartok, akkor
               sohasem tarthatjuk meg az esküvőnket.</p>
            <p>*</p>
            <p>Cilike el nem tudta képzelni, miért olyan komoly pár nap óta az édes anyja. Sőt
               nemcsak hogy komoly, hanem úgy tetszett neki, mikor reánéz, mintha könnyek gyűlnének
               a szemébe s aztán hirtelen elfordul, mintha el akarná rejteni könnyeit.</p>
            <p>És apa is olyan különös: magához öleli, megsimogatja a fejét, mintha búcsúzódna
               tőle.</p>
            <p>Mit jelent ez?</p>
            <p>Cilike elhatározta, hogy meg fogja kérdezni.</p>
            <p>- Bizony, kis leányom, - mondta édes anyja, mikor Cilike megkérdezte, hogy mi bántja
               - azt hiszem, nemsokára csakugyan el kell tőled válnunk. Még nem tudom ugyan... még
               nem határoztuk el... de lehetséges... Csak az a szomorú, hogy nagyon messzire vinne
               el Laci, egy-két évig Boszniában kellene maradnotok.</p>
            <p>Cilike első pillanatban elpirult, azután elsápadt.</p>
            <p>- Oh, anyuskám... anyuskám... - tördelte, mert nem tudott egyebet mondani. Igazán meg
               volt ijedve. Hogy az esküvője ideje oly közel lenne, az ellen nem volna semmi
               kifogása. Rögtön a fehér selyem menyasszonyi ruha jutott eszébe, a csillogó fehér
               fátyol, amelyről annyit ábrándozott, meg a koszorúsleányok s a nagyszerű lakoma, ahol
               ő meg Laci ülnek a főhelyen, s előttük gyönyörű, fehér rózsákból a menyasszonyi
               bokréta.</p>
            <p>Igen ám, de azután meg el kellene menni hazulról...</p>
            <p>És hova is mondta anyuska? Boszniába... Szent Isten, miért éppen Boszniába? Hol is
               van csak Bosznia? Kezdett gondolkozni: mit tanult az iskolában?</p>
            <p>Bosznia a Balkán-félsziget északnyugati részén fekszik; lakosai bosnyákok és részben
               törökök. Hegyei a Dinári-alpesek rendszeréhez tartoznak és Karsztszerűek. Növényzete
               gazdag. Szilva- és almafa a gyümölcstermelés főanyaga. A boszniai szilva kitűnő. A
               földművelés és baromfitenyésztés kezdetleges. Magas hegyein gyakori a zerge, őz,
               vaddisznó, farkas, medve. Háziipara: kés-, pipa-, szőnyegkészítés. Fővárosa:
               Szerajevo...</p>
            <p>Eddig van. Egyéb nem jut eszébe semmi. A földrajz mindig gyenge oldala volt.</p>
            <p>És most ide kell majd neki menni, a törökök közé. Szent Isten, vajjon majd neki is le
               kell fátyolozni az arcát és török papucsban járni és szorbetet inni, narghilét
               szívni...</p>
            <p>- Cilike - riasztotta fel édes anyja gondolataiból, - én ugyan nem egyeztem még bele
               a dologba, édes apa sem, de azért jöjj, nézzük át, mennyi holmid van már készen s
               mire van még esetleg szükséged?</p>
            <p>Erre már szívesen és örömmel vállalkozott Cilike.</p>
            <p>Anyuska szobájában volt egy nagy láda, abba gyüjtögetett, rakosgatott anyuska már
               évek óta mindenfélét, amire egy leánynak szüksége van, ha férjhez megy és saját
               háztartása lesz. Abroszok, asztalkendők, törülközők, lepedők, mind szépen sorjában
               összehajtogatva, kék szalaggal átkötve és egyik sarokban a sok szép csipkés holmi,
               amiket Cilike Budapesten vásárolt s maga is varrogatott, hímezgetett.</p>
            <p>- Ezeket mind ki kell újra mosni, - mondta anyuska - nagyon megsárgultak s a
               fehérneműnek nem jó, ha sokáig áll használatlanul. Holnapra hivatok két mosónőt s
               mindent kimosatunk.</p>
            <p>- Én is segíteni fogok, - buzgólkodott Cilike - ezt a sok szép, fínom horgolt csipkét
               nem engedem, hogy mosóné vegye a kezébe, attól félek tönkretenné.</p>
            <p>- Jól van, - mosolygott anyuska, - mindenesetre jó, ha felvigyázol.</p>
            <p>*</p>
            <p>Másnap csakugyan már korán reggel a mosókonyhában volt Cilike.</p>
            <p>Azt meg kell adni, hogy a munkától ő nem félt s olyan serényen és ügyesen dolgozott,
               mint egy igazi jó kis gazdasszony.</p>
            <p>A két mosóné kissé görbe szemmel nézett reá, mert most nem csempészhettek klórmeszet
               a mosóvízbe, amivel felényire megkönnyítik a maguk munkáját, ellenben a ruhát
               tönkreteszik. Azonban mikor látták, hogy Cilike sem sajnálja a két kezét s ugyancsak
               nekilát a szappanozásnak, dörzsölésnek, hát ők is jobb kedvvel dolgoztak.</p>
            <p>Délfelé lejött anyuska is a mosókonyhába.</p>
            <p>- Siess kérlek, - mondta Cilikének, - itt van Laci és az édes anyja. Szeretnének
               látni téged.</p>
            <p>- Mindjárt megyek, - mondta Cilike, - csak éppen még a kékítővizet készítem el. Mondd
               meg kérlek, anyuskám, hogy azonnal ott leszek.</p>
            <p>Anyuska elment s Cilike izgatottan kezdett sürögni-forogni.</p>
            <p>Kieresztette a vizet a teknőből, hogy tiszta öblítő vizet engedhessenek bele. De a
               víz nagyon lassan folyt le a levezetőcsatornán. Hogy gyorsabban lefolyjon, félretolta
               a levezetőcsatorna fedelét, aztán sürgött-forgott, izgett-mozgott, ide futott, oda
               futott, hogy mindennel hamar elkészüljön. Felkapta a kékítős-üveget, hogy öntsön
               belőle a vízbe, nehogy a mosóné igen sokat találjon beletenni, közben megfelejtkezett
               róla, hogy a levezetőcsatorna födelét félretolta s amint odaszaladt a teknőhöz, a
               nagy sürgés-forgásban belelépett a csatornába s majdnem derékig esett bele a
               szappanos vízbe.</p>
            <p>Ijedten kezdett sikoltozni és a kezével hadonászni, oly erőteljesen, hogy a
               kékítős-üvegnek kiesett a dugója s a kékítő végig folyt a kezén, karján, ruháján -
               bizony még az arcára is fröccsent néhány csöpp.</p>
            <p>A két mosóné rémülten rohant oda s egyesült erővel hamarosan kihúzták Cilikét a
               szappanos vízből, aztán kétfelől támogatva fölvitték a lépcsőn, végig a folyosón s az
               előszobában éppen szembetalálkoztak anyukával, Lacival és Kővárynéval.</p>
            <p>- Uram Istenem, hát veled mi történt? - kiáltott édes anya ijedten, amint meglátta a
               kék arcú, kék kezű Cilikét, akinek ruhájáról csak úgy csöpögött a szappanos lé.</p>
            <p>A két mosóné egyszerre kezdett beszélni, olyan hangos jajveszékeléssel, mintha
               egyenesen a Dunából húzták volna ki Cilikét. - Cilike pedig azt se tudta, sírjon-e
               vagy nevessen.</p>
            <p>- Nincs nekem semmi bajom, - mondta Lacinak, aki folyvást csak azt kérdezte: nem
               ütötte-e meg magát. - Csak a kékítővíztől kék az arcom meg a kezem, nem ütöttem meg
               magam.</p>
            <p>Anyuska kiküldte a két sápítozó mosómét, aztán gyorsan szobájába vitte Cilikét,
               levetkőztette, megmosdatta, de bizony a kékítő alig akart lejönni az arcáról, a
               térde pedig úgy fel volt ütve, hogy nem tudott lépni sem.</p>
            <p>Nem volt más hátra, le kellett feküdnie a dívánra és vizes borogatást tenni a lábára,
               az arcát, kezét pedig kőporral, citromlével súrolta valahogyan le.</p>
            <p>Az ebédhez sem jöhetett ki Cilike, olyan siralmas állapotban volt s bizony, mi
               tagadás, a könnyei potyogtak a leveses tányérba, amelyet Sári, a szobaleány hozott be
               neki.</p>
            <p>Odakünt pedig az ebédlőben, a családi asztalnál, anyuska így szólt igen
               határozottan:</p>
            <p>- Hát lássátok, ez Cilike! Még mindig éretlen, zöld kis leány! Hát lehet-e őt már
               férjhez adni?</p>
            <p>Kőváryné is csóválgatta a fejét, apuska pedig Lacihoz fordulva szólt:</p>
            <p>- Fiam, te napközben sokat nem leszel otthon, hátha azalatt Cilike belepottyan a
               Narentába vagy az Unába, hogy húzod majd ki onnan?</p>
            <p>Mindnyájan nevettek. Cilike ugyan nem hallotta ezt a nevetést, de magában érezte,
               tudta, hogy az ő mennyegzője ezúttal ismét elhalasztódott s a fehér menyasszonyi
               ruha, csipkefátyol, rózsabokréta valahova a messze távolba lebegett el.</p>
            <p>Az ő inasévei még nem értek véget, neki még tanulni, komolyodni kell. Ő még nem elég
               nagy leány ahhoz, hogy férjhez mehessen...</p>
           
           
         </div>
      </body>   
   </text>
</TEI>