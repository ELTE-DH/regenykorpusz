<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU00657" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Az én falum</title>
				<author ref="viaf:24643507">Gárdonyi Géza (1863-1922)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">64506</measure>
				<measure unit="pages">177</measure>
				<measure unit="vols">2</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Az én falum</title>
					<date>2002-05-25</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/00600/00657"/>
					<respStmt>
						<resp>Original Electronic Edition</resp>
						<name>Szever Pál</name>
						<name>Szabolcsi József</name>
						<name>Kiss András</name>
						<name>Ollé Krisztián</name>
						<name>Németh Ibolya</name>
					</respStmt>
					<bibl type="printSource">
						<title>Az én falum</title>
						<author>Gárdonyi Géza</author>
						<pubPlace>Budapest</pubPlace>
						<publisher>Unikornis</publisher>
						<date>1991</date>
						<idno>ISBN 963 7519 35 1</idno>
						<ref target="https://mek.oszk.hu/00600/00657"/>
					</bibl>
				</bibl>
				<bibl type="firstEdition">
					<title>Az én falum</title>
					<author>Gárdonyi Géza</author>
					<date>1898</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="high"/>
				<ns1:timeSlot key="T3"/>
			</textDesc>
		</profileDesc>
		<revisionDesc>
			<change when="2021-09-30"/>
		</revisionDesc>
	</teiHeader>
	<text>
		<body>
			<div type="group">
				<head>
                Első kötet
            </head>
				<head>MÁRCIUSTÓL DECEMBERIG</head>
				<div type="chapter">
					<head>MÁRCIUS</head>
					<p>Köszöntlek kedves szép március! Ibolyaszagú, langyos leheletedet érzem már a
                    levegőben. Zöld szőnyegeidet látom már kiterítve a halmokon. Itt-ott fehérlenek
                    az árnyékos mélyedésekben a tovavonult télkirálynak elhagyogatott rongyai, de
                    a napot már te emeled az égre, s a földön már a te lábad jár. És a te lábad
                    nyomán kizöldül a fű, és előkéklik az ibolya.</p>
					<p>Kedves hónapom vagy te nékem. Te vagy az egyetlen, akit hívunk és akit epedve vár
                    mindenki. Felőled álmodoztam én is a télen a kályha mellett, és a tűzbe mélázva
                    tűnődtem: hol vannak virágaid? hol vannak madaraid? mit csinál most a fecskénk?
                    és mit csinál most a gólyánk?</p>
					<p>A virágok akkor a föld mélyén aludtak, és álmodtak a tavaszi napsugárról. A
                    gólyánk a Nílus partján állott és hazagondolt. A fecskénk pedig ott ült az
                    arabus fákon és szintén hazagondolt.</p>
					<p>Mert a gólyának is, fecskének is ez a hazája. Csak itt rak fészket mind a kettő:
                    a gólya a Fodorék házán, a fecske meg szanaszét a jól megválasztott ereszek
                    alatt.</p>
					<p>Azóta már úton is vannak. Valahol a tenger fölött száll felénk egy nagy fehér
                    felhő. Azok a gólyáink. És száll egy nagy fekete felhő. Azok a fecskéink.</p>
					<p>A napnak már nemcsak világossága van, hanem melege is. A muzsikus cigányaink
                    délben már mind künn heverésznek az udvaron. Gyékényeken heverésznek.
                    Sütkéreznek. A nap felé az arcukat fordítják, mert azon lehet legjobban érezni,
                    hogy meleg van. És beszélgetnek:</p>
					<p>- Te Marci - mondja a ragyás bőgős a prímásnak -, ha egyszer a püspöknek eszébe
                    jutna, hogy cigányebédet főzetne...</p>
					<p>És elmondják, miket ebédelnének a püspöknél.</p>
					<p>A Keresztes gyerek tegnap délután már mezítláb jött az iskolába. Az ablakból
                    néztem. A nagy szürke vászontarisznya ide-oda lötyögött rajta, amint
                    végignyargalt a falun. Az arca piros volt. A szeme ragyogott. Az iskola előtt
                    sima, agyagos föld van. Itt felugrott kétszer a levegőbe és nyerített, mint a
                    kiscsikó.</p>
					<p>Ma délután valamennyi gyerek mind mezítláb jött az iskolába. Az arcukon valami
                    ünnepies derültség. Csak az uraság fia, a szöszkefejű Dezső, az volt egymaga
                    szomorú. Szelíd irigységgel nézte a meztelen lábakat. Szegény Dezső, neki nem
                    szabad mezítláb járnia sohasem.</p>
					<p>A szentek írása siralomvölgynek mondja a Földet. Nem ismerem azt a vidéket, ahol
                    az írószentek éltek, s nem tudom: van-e ott március? A mi földünkön is van
                    olykor siralom, de több az örömünk. Nincsen se pénzünk, se posztónk; náddal
                    födjük a házunkat és cseréptányér van az asztalunkon, de azért, amint
                    végigmegyek a falun, látom, hogy mindenki vidám.</p>
					<p>Nem az a vidámság pedig ez, amelynek nevetése van. Csak afféle csöndes, békés
                    vidámság, mint az erdő vidámsága, mikor a nap rásüt. Az embereink komolyak és
                    mélázók, mint az erdő fái. Az erdő fáinak egyik oldala árnyékos marad a fényben
                    is, de azért a másik érzi a napsugár gyönyörűségét.</p>
					<p>De mintha nemcsak az emberek volnának derültebbek. Vidám minden. A téli hótól
                    átnedvesedett háztetőknek és sövényeknek mintha öröm volna a napon való
                    szárítkozás. A kutyák játszanak. A récék, ludak, tyúkok a gyepen hangosabbak.
                    Még a plébánosnak nagy “kokén-kakasa” is vidámabban kukorikol amint látom. Az
                    udvaron heverő kerékre ugrik, kettőt csap a szárnyával, és kukorikolása közben
                    rákacsint egy kendermagos bóbitás jércére.</p>
					<p>Kisétálgatok a házsorból: a mezőre. A férfiemberek ott vannak most szanaszét a
                    dűlőkön. Minden táblán egy ember, két ember. Szántanak és vetnek.</p>
					<p>Szeretem nézni a szántóvető embert a munkájában. Az ősembert látom benne, aki még
                    anyjának érzi a földet.</p>
					<p>A táj csöndes. A földek fölött kék ég. A nap fényt és meleget áraszt alá. A
                    levegőben csönd és béke. Burucz András szánt amott a Pogány-dűlőn. Két fehér
                    ökre lassú ballagással vonja a barázda barna vonalát. András keze az ekeszarván.
                    És a barázdák egymást követik, mint az én írásom a papíroson. Az élet írása az.
                    A természet könyvének egy lapjára ír most Burucz András. Ezt írja:</p>
					<p>Add meg a mi kenyerünket...</p>
					<p>És az Úr olvassa az írást a magasból.</p>
					<p>Amott a másik földön Keviéket látom, amint vetnek. Kevi Pálnak lepedő van a
                    nyakába kötve; kötény az most. Mag van benne. Egyet-egyet lép, és a kezének
                    kerek, széles lejtéseivel veti a magot a friss fekete földbe.</p>
					<p>Ha városi ember volnék, a szobám falán ott volna a vető ember képe. Annak a
                    mozdulataiban van valami, ami a teremtést cselekvő Ősszellemet juttatja az
                    eszünkbe. Így vethette Ő a Végtelenség fekete mezején egyet-egyet lépve, a
                    csillagokat.</p>
					<p>Kevi Pál csak csekélyke kis árnyékképe persze a nagy Magvetőnek, de a
                    mozdulataiban van valami méltóság, fenség és erő. Minden marok búza, amit a
                    kötényéből szétdob, egy marok áldozat és egy kéve reménység a mai napon -, és
                    egy heti élet a jövendőben.</p>
					<p>Az öreg Kevi a zsákon ül és elmélázva nézi a fiait. Pipázik. Ő már hajlott
                    őszfehér ember. Ő már az ifjúságát is rég belevetette a földbe, s az idő békés
                    öregséget hozott neki. Az a szálas, barna ember, aki vet, az az öregebbik fia, a
                    Pál. Az a másik fiatal legény pedig, aki boronál, az az unokája: az Imre.</p>
					<p>A kettő munkában; az öreg csöndes szemlélődésben. A levegőt a földnek illata
                    hatja át. A kéklő magasságban pacsirta csicsereg.</p>
					<p>A barázda végén rászól Imre az ökrökre:</p>
					<p>- Csáli hó!</p>
					<p>Gyümölcsoltó ünnepén kotlósunk szokatlanul komoly arccal ült a fészkén. A nyakát
                    összehúzva tartotta. A szeme aranykarikában égett.</p>
					<p>A fészek csipogott. A tojásokból öt kis sárga csibe bújt elő, olyanok mint a
                    kanári madarak. Öt kis ostoba sárga csibe! Még tegnap fehér, mozdulatlan,
                    élettelen tojások: ma élő, mozgó madárkák, akik kíváncsian néznek rám fényes
                    kis fekete szemökkel; akik örülnek a világosságnak meg az életnek; akik másnak
                    semmiségek, nekem kedvességek.</p>
					<p>A tyúk ezért volt olyan komoly.</p>
					<p>Valami három hét óta ül már a tojásokon. Honnan tudja az az együgyű tyúk, hogy az
                    ő szívének melegségénél csirke lesz a tojásokból? Honnan tudja, hogy a
                    gazdasszonyban bízhatik, mikor az fészket készít neki és mikor elszedi abba a
                    gyékénykosárba a kikelt csirkéket? Miért tűri ezt békén? Miért nem tűri az
                    idegent, a kutyát, a macskát, a másik tyúkot?</p>
					<p>De ami a legnagyobb honnan tudja: hát honnan tudja az tyúk, hogy a tojásait a
                    kellő időben, a kellő órákban, a kellő vigyázatossággal meg kell forgatnia? Akik
                    az első géptyúkot szerkesztették - a csirkeköltő gépet -, nem tudták. Minden
                    tojásból nyomorék csirke bújt elő - ki sánta, ki vak, ki szárnyatlan, ki
                    csenevész, vagy éppen semmilyen se. Sokára eszüdtek rá, hogy a tojásokat meg
                    kell időnkint forgatni.</p>
					<p>Ma már ezt a gazdasági akadémiákon tanítják. A tyúk nem jár abba a tudós
                    iskolába, mégis tudja. Dehát honnan tudja?</p>
					<p>Érzem, hogy ez a kérdőjel kicsi itt a mondatom végén. A lelkem kérdőjele az égig
                    nyullad!</p>
					<p>Engem az állati ösztönről írott tudományok nem elégítenek meg. Az állati ösztön
                    szó csak takarója annak, hogy ezekről a tollas testben járó lelkekről nem tudunk
                    semmit se.</p>
					<p>Én azt gondolom néha, hogy a tyúkok is beszélgetnek. Amint kapirgálnak a kertek
                    alján, hallani vélem a beszélgetésüket:</p>
					<p>- Hogy vagy, tyúkanyó? Lesznek-e a tavaszon csirkéid?</p>
					<p>- Még nem tudom. Tavaly szerencsétlen voltam: egyet a héja vitt el, hármat a
                    macska; egyet elvesztettem; kettő a vízbe fulladt. Sok szomorúság ez az
                    anyának!</p>
					<p>- Sok.</p>
					<p>- Sok.</p>
					<p>- Hátha az idén megoltalmaz a jó Isten?</p>
					<p>- Lehet. Meggondolom. Hopp: egy giliszta...</p>
					<p>Egyszer csak a tyúk betotyog a konyhába, és elkezd tyúknyelven jelentkezni,
                    könyörögni, követelni:</p>
					<p>- Vaty-vaty, adjátok elő a tojásaimat! Ki akarom költeni!</p>
					<p>S beleül a kosárba, amelyikbe tojni szokott, és várja a tojásokat. Persze azokat
                    régen elsikkasztotta a teremtésnek szoknyában járó koronája, bajos lenne velük
                    beszámolni.</p>
					<p>Tyúkanyó jogos követelésére az a felelet, hogy kiröpítik az udvarra.</p>
					<p>- Tessék folytatni a hivatalos működést!</p>
					<p>Azonban mire kettőt fordulnak, tyúkanyó az anyai állhatatosság panaszos sírásával
                    tib-láb ismét a fészkén és hacsak meg nem pálinkáztatják, nem enged. Napokig
                    zsémbeskedik, erőszakoskodik, zaklatolódik; a taréja megsápad a búslakodástól.
                    Végre aztán ha megkönyörülnek rajta és tesznek alája 18-20 tojást, akkor
                    boldogan elhelyezkedik, és hozzáfog a költéshez.</p>
					<p>Milyen büszke aztán, mikor először sétálhat ki a csirkéivel a napsugártól meleg
                    udvarra. Amerre megy, szinte gurulnak utána a kis sárga, eleven gömbök. Tyúkmama
                    szerető gondossággal szólogat nekik: kott-kotty - ami bizonnyal azt teszi:</p>
					<p>- Erre, erre!</p>
					<p>A csibék pedig éretlen, vékony hangon felelgetnek: csip-csip - ami pedig
                    bizonnyal csak afféle értelmetlen gyerekbeszéd.</p>
					<p>Ma délután a babiloni rabságról magyaráztam az iskolámban. Nem tudom, mi szükség
                    van arra, hogy Baloghék, Szabóék, Pöhölyék, Gálék meg egyéb örökösen falusi
                    emberek ismerjék a régi zsidóknak hányódásait. A nagyméltóságú miniszter úr
                    akarja ezt, meg a nagyságos tanfelügyelő úr, meg a tisztelendő esperes úr.
                    Jobban szerettem volna a rodostói rabságról vagy március tizenötödikéről
                    beszélni, mert éppen évforduló nap van; de azt nem akarja a nagyméltóságú
                    miniszter úr, sem a nagyságos tanfelügyelő úr, sem a főtisztelendő esperes
                    úr.</p>
					<p>Így hát a babiloni rabságról beszéltem. A gyermekek keresztbefont karral ültek. A
                    padokról lelógott a sok kis mezítelen láb. A szemek nyitva és egynémelyik buzgó
                    hallgatónak a szája is.</p>
					<p>Egyszer csak beereszkedik az ablakon a napnak egy széles, fényes sugara, mint egy
                    kifeszített sárga selyemszőnyeg. A gyermekek arca felderül. Mind arra fordítja a
                    fejét. Kibámulnak a kéklő, fényes levegőbe.</p>
					<p>Az egyik Gál gyerek megrezzen:</p>
					<p>- Fecske!</p>
					<p>Csakugyan egy fecske röpdös az ablak előtt, aztán egy második.</p>
					<p>Az én fecskéim.</p>
					<p>- Pihenjünk - mondottam a gyerekeknek.</p>
					<p>(Ez más szóval annyit tesz: mozoghattok, beszélgethettek.)</p>
					<p>S kinyitottam az ablakot.</p>
					<p>A fecskék ide-oda kerengve kiáltozták:</p>
					<p>- Csivis! csivis!</p>
					<p>Ami fecskenyelven bizonyosan annyit jelent, hogy:</p>
					<p>- Jónapot kívánok!</p>
					<p>A sok gyerek keresztbe tette mellén a kezét és a fecskék felé hajlongva
                    énekelték:</p>
					<p>Fecskét látok,</p>
					<p> szeplőt hányok,</p>
					<p> selymet gombolyítok!</p>
					<p>És mind mosolygott. Egymásra tekintgettek, meg a fecskékre. A Daczó gyerek
                    fölállott négykézláb a pad tetejére és úgy nevetett ki az ablakon.</p>
					<p>A nap leszállóban. A fák és a házak hosszú árnyékokkal terítik be az utcát. Az
                    emberek már szállingóznak hazafelé. Úgy látszik, Keviék is elvégezték a vetést.
                    Pál az ökrök előtt ballag. Az apró unokák a cicamacafa barkáival összevissza
                    koszorúzottan ülnek a szekérben. Az öreg Kevi a szekér hátulján lógatja a lábát
                    és pipázik.</p>
					<p>Leghátul lépked az Imre. A járásán nem látszik fáradtság. A falu kútjánál
                    visszamarad. Szomjas? Nem: Fodor Lidi merít ott vizet.</p>
					<p>Lidi még tavaly bejárt a vasárnapi iskolába. Az írása szépecske, de a
                    katekizmusban gyönge. Kissé pöszén beszél. A szeme nyílt, szelíd, kék. Mikor
                    szólunk hozzá, féloldalt néz, mint a kacsa, de mint a szép kacsa.</p>
					<p>A kútvödröt könnyű lebocsátani, de nehéz felhúzni. Régi kút. Minek is lenne
                    változtatni rajta? Ha könnyen járna, akkor a gyerekeket küldenék vízért és azok
                    beleveszekednének.</p>
					<p>- Hagyjad, Lidi - mondja neki Imre -, gyönge vagy te arra!</p>
					<p>S kettőt ránt a kútostoron, és kiemeli a vödröt a kútból.</p>
					<p>Eddig azt hittem, hogy aki az erőmutatványt csinálja, annak fut a vér az arcába.
                    Nem úgy van. A Lidi arca jobban kipirosodott, mint az Imréé.</p>
				</div>
				<div type="chapter">
					<head>GÓLYÁK, MÉHEK, KISLIBÁK</head>
					<p>A rét a patak mentén tele van már sárga, fényes levelű virággal. A gólyavirág az.
                    Mikor a gólyavirág megjelenik, már akkor várjuk a gólyát. Az igazi tavaszt a
                    gólya hozza meg. Tavaly már József napkor virított a gólyavirág, és néhány nap
                    múlva rá megérkezett a gólya. Az idén csak gyümölcsoltókor láttam az első
                    gólyavirágot a Tuli gyerek kalapján. De késett is a gólya.</p>
					<p>- Valami bajba kerülhetett - vélekedett Fodor András.</p>
					<p>Mert csak egy gólyapár lakik nálunk, és az a Fodor Andrásék házán lakik.
                    Gólyameggondolás szerint Fodor András a legbecsületesebb ember a faluban, és a
                    vadász a leggonoszabb. Ha Fodorék járnak a réten, a gólya nem is repül föl a
                    vízből, csak éppen, hogy rájok tekint, de ha a vadász megy arra, bármilyen
                    messze is jár az őtőle, ijedten kanyarodik föl a magasba. Az nem is jó ember:
                    villámlani tud meg mennydörögni.</p>
					<p>Hát egy napon hallom ám a veres Gál gyerek hangját, amint kiabálja az ablakom
                    alatt:</p>
					<p>- A gólya! A gólya!</p>
					<p>Hát csakugyan itt a gólya. A nyakát meg a lábát hosszan elnyújtva, lassan és
                    méltósággal kereng a magasban. Egyre alább-alább ereszkedik, és leszáll
                    egyenesen a Fodorék házára. Megáll ott a fészke szélén, és elégedetten, vidáman
                    kelepel.</p>
					<p>A szomszédok összefutnak. A szép Szabó Magda is kiáll a konyhaajtóba. A tenyerét
                    a szeméhez tartja: nézi mosolyogva a gólyát. A gólya lengő ugrásokkal jár
                    ide-oda a fészke körül.</p>
					<p>- Hát a feleséged hol marad, hej! - kiáltja fel hozzá a bakter.</p>
					<p>- Az később jön - magyarázza Fodor András -, később jön az asszonyokkal.</p>
					<p>És míg a gólya a fészkének örülve ugrál a háztetőn, a gyerekek lenn az udvaron
                    féllábon táncolva éneklik:</p>
					<p>Gólya, gólya, gilice!</p>
					<p> Mitől véres a lábad?</p>
					<p> Török gyerek megvágta,</p>
					<p> Magyar gyerek gyógyítja.</p>
					<p>A napfény szelíden árad alá a felhők közül. A faluban mintha ünnep volna. Még az
                    öreg nagyszakállú, vak koldusunk is megáll a kocsiút közepén. Nyugodt és
                    méltóságos arcával a gólya felé fordul, és a kezét a füléhez emeli, hogy jobban
                    hallja a kelepelést.</p>
					<p>Április első napján egyszerre tíz gyerekem maradt el az iskolából. Elmaradt a kis
                    Tabi Jóska is. A Jóska egy pisze orrú, tüskés hajú, kedves kis vidám kölyök.
                    Azért sajnálom, mert csak most kezdte megérteni, hogy a betűk mire valók a
                    világon. Ha még három napig bejár, a jövő ősszel már olvasni fog, ha pedig most
                    lemarad, úgy elfelejti a betűket, mintha sohase látott volna egyet se.</p>
					<p>A többi kilenc gyerekért elküldtem, Tabi Jóskáért meg elmentem magam.</p>
					<p>- Jó napot, Tabiné - mondom az udvarra belépve -, már csak eljöttem magam, hogy
                    megnézzem micsoda baj esett maguknál?</p>
					<p>Tabiné éppen a vásznait rakta elő, hogy kiterítse a napra. Látszott az arcán meg
                    a szemén, hogy meglepte a látogatásom. Fekete szemű asszony, de jámbor és
                    félénk, mint akinek kék a szeme.</p>
					<p>- Nincs nálunk semmi baj - feleli fölkelve a vászon mellől -, tessék
                    besétálni.</p>
					<p>- Már hogyne volna baj - mondom az udvaron maradva -, a Jóska gyerek bizonyosan
                    beteg, ne is tagadja.</p>
					<p>- Dehogy beteg - mondja az asszony mosolyogva -, olyan az, mint a fürj.</p>
					<p>- No, csak ne tagadja, lelkem, beteg az, ha nem eresztették ma az iskolába. Maga
                    okos asszony, Tabiné, maga tudja, hogy jobb kincset nem hagyhat a fiának, mint a
                    sok szép tudást, meg az emberséget, amit az iskolában tanul. Hát csak hadd
                    lássam azt a gyereket, mi a baja?</p>
					<p>Tabiné erre még pirosabbá válik. A kezét dörzsöli, a fejét szégyenlősen oldalt
                    hajlítja:</p>
					<p>- Hát bizony, lelkem tanító uram, elküldtem ma Jóskát liba-legeltetni.</p>
					<p>S mentegetődzve tette hozzá:</p>
					<p>- Nincs több gyermekem, tanító úr, aztán a libáimnak most már legelő kell.</p>
					<p>- Hát tudom én azt, szegény Tabiné, hogy ahány liba, kétszerannyi forint ősszel,
                    és hogy maguknak kell az adóra, de látja, lelkem, most már csak egy hét, aztán
                    meglesz a vizsgálat. A Jóska gyerek esze meg éppen most indult kinyílásnak, mint
                    ahogy a rózsa kinyílik, angyalom; aztán ha most kifogja az iskolából,
                    visszahúzódik a gyerek esze, mint a csigabiga, lelkem, aztán elő se jön megint
                    egy esztendeig. Szívesen látom, galambom, a vizsgálaton.</p>
					<p>Délután már megint ott ült a kis pisze, elevenszemű gyerek is az iskolában. A
                    haja úgy állott, mint egy csomó zsindelyszeg, és meg volt mosdatva, mint valami
                    királyfi. Az arcáról komoly büszkeség sugárzott. Hogyisne: maga a tanító kívánta
                    őt vissza a libalegelőről.</p>
					<p>A kertemben két fa áll dús virágruhában: az őszibarackfám halvány rózsaszínben, a
                    kajszibarackfám meg pompás fehérben, mint valami hercegi menyasszony.</p>
					<p>A többi fa is mind rügyezik, bimbódzik. A földből erő és élet hajt fölfelé.
                    Gyönge kis sápadtzöld levelek bújnak ki a rög alól és szétterjesztik a napon
                    remegő vállukat. Élni és lélegzeni óhajt minden. Mert a fa is lélegzik és érzés
                    van benne. A virágzó szép barackfáim is lélegzenek, éreznek, sóhajtanak,
                    remegnek; mintha tudnák, hogy a pompájuk szép és hogy a nap őket nézi.</p>
					<p>Mily kedves a napfény!</p>
					<p>Mily gyönyörű az élet!</p>
					<p>A virágokat méhek döngicsélik körül. Ringatódznak a levegőben virág alatt, virág
                    felett. Bele-beleszállnak a virág mélyébe. Egy-két pillanatra elnémulva fürödnek
                    a finom, sárga virágporban, aztán édes zengéssel emelkednek újra ki, szállanak
                    új bokrétára.</p>
					<p>Ezek Varga Ádámnak a méhei.</p>
					<p>Varga Ádám tudós és jeles ember, mert csizmadia. A méheket is ő fogta, és
                    megbabonázta úgy, hogy tőle már máshoz nem mennek. Március első szerdáján
                    föltette a nagy kerek okuláréját, és kiment a méhesbe. Valami vörösposztót
                    terített a kas elé. S kinyitotta a kis kasajtót.</p>
					<p>- Atya, Fiú, Szentlélek nevében induljatok, rakodjatok, minden mézet
                    behordjatok!</p>
					<p>És a kis méhek Varga Ádámnak a szavára elő is bújtak a lyukon. Megdörzsölték
                    álmos kis szemüket. Tántorogtak. Jóízűen nyújtózkodtak. Aztán zim-zum,
                    fölrepültek a vörös posztóról, körülmuzsikálták egynehányszor a kast és
                    megindultak egyenkint, hármankint, tizenkint, szét a virágos világba, az ezüstös
                    fűzbárkák közé, patakpartra, rétországba, erdők végtelenségébe. Valahányszor
                    hazatértek, mindig megújságolták az őröknek meg a királynénak, hogy az ibolya
                    késik az idén, de a kökény meg a fűz több mézport ád, mint máskor. És bizonyára
                    megújságolták az én barackfáimat is.</p>
					<p>Szeretem a méhek muzsikáját. Óh a kis együgyű munkások milyen jó kedvvel és
                    mennyi buzgalommal szedik a mézet!</p>
					<p>Kinek szedik?</p>
					<p>Maguknak.</p>
					<p>Ki eszi meg?</p>
					<p>Varga Ádám csizmadia meg a teremtés többi koronája.</p>
					<p>Mennyi igyekvés van ezekben a kis szárnyas bogarakban! Mennyi gond az nekik, hogy
                    merre, hol keressék a frissen nyílt virágot? Milyen sietéssel ereszkednek
                    egy-egy most nyílott, mézzel telt virágcsoportra, és cipelik haza mély, lassú
                    repüléssel az édes kis terhüket, egy-egy századrésznyi picinyét egy csepp
                    méznek. Talán az egész napi munkája sem több egynek-egynek egy csöppenet méznél,
                    s napszállat után a kasnak minden népe elfáradtan hajlik pihenő alvásra.</p>
					<p>De szeretem a munkájukat nézni és a muzsikájukat hallgatni! Ahogy körüllengik az
                    én virágzó fáimat, azt gondolom, templomban vagyok: a két fa két menyasszony, s
                    a méhek Istennek apró muzsikusai. Fölülről lemosolyog a nap nyájas világa, és a
                    méla csöndben ezernyi fűszál hallgatja velem a méheknek hullámzó méla szent
                    zenéjét.</p>
					<p>A kertek alján zöld pázsit, és, a zöld pázsiton apró sárga libák. Éppen olyan a
                    színük, mint a láncvirágé. Mintha a láncvirág megnőne nagyra és gömbölyűre és
                    egyszercsak elkezdene két piros lábon járni. Még a pihéjük is olyan, csakhogy
                    finomabb.</p>
					<p>A libák előtt Tabi Jóska gyerek heverész, meg a kis Vas Rozi. No nagy feladat ez!
                    Királyság! A király Tabi Jóska. A királyné meg Vas Rozi. Koronájuk is van
                    pitypangból. A népség meg: a libák.</p>
					<p>Jóska gyerek a tanítás után kihajtotta a libákat. A libák a füvet csipkedik. Az
                    öreg lúd vezeti őket. Nem csekély gond ám lúdnak lenni, ezt meggondolhatja
                    akárki. Lám az öreg lúd minden pillanatban féloldalt fordítja a fejét és
                    fölkacsint az égre. Olyan, mintha valami bölcs mondáson gondolkodna ilyenkor.
                    Pedig nem azon gondolkodik, hanem a héját vizsgálja, hogy nem kóvályog-e a
                    magasban?</p>
					<p>A két gyerek meg is bízik benne. Összeülnek a fűben egy cserebogár mellett,
                    amelyik most bújt ki a puha földből. Annak segítenek: fűszálakat raknak eléje,
                    hogy kimászhasson. A kis ostoba mogyorószínű cserebogár bizalommal fogadja a
                    segítséget. Fölkapaszkodik és mászik-mászik a fűszálon fölfelé, aztán meg a
                    Jóska gyerek ujján még feljebb. Egyszercsak szétnyitja gyönge kis barna
                    szárnyait: fölül a két keményet, alul a két finom fátyolszárnyat és - brim-brum
                    - halk búgással tovarepül.</p>
					<p>A két gyerek bámulva és tetszéssel néz utána. Jóska legyűri a kalapja szélét,
                    hogy a nap a szemébe ne süssön. Aztán mikor már a cserebogár elkeringélt a
                    messzeségbe, a két gyerek vékony cérnahangon nótába fog:</p>
					<p>Zápoj esső, süjü esső, huj a mados edetbü,</p>
					<p> Bojdogtajan cat én vadot ededü.</p>
				</div>
				<div type="chapter">
					<head>VIRÁGOK ÉS BOGARAK</head>
					<p>Mikor az első cserebogár végigkeringél a füvek és virágok fölött, mindig azt
                    gondolom: íme a vőfély. Mert cserebogár a természet nagy menyegzőjének a
                    vőfélye. A zöld szín uralkodik már síkon és halmon mindenütt. Egyes fák tetőtől
                    talpig hófehér csipkében. Azok a menyasszonyok. Más fák halavány piros
                    selyemben. Azok a vőlegények. A lábuknál finom puha fűszőnyeg. És éjjelenkint
                    susognak, izengetnek egymásnak, egymás felé terjesztgetik a karjaikat; egymásnak
                    virágot küldenek; a levegőt telelehelik édes sóhajtásokkal. Óh, ha két ilyen
                    virágos fa megindulhatna és azzal az ezer fodros-bodros virágos karjával
                    átölelhetné egymást.</p>
					<p>Epedő szerelem sóhajtozása hallatszik erdőn és réteken, patakparton és
                    domboldalon. A virágok egymás felé hajladoznak. A fűszálak egymáshoz simulnak. A
                    pipacsok remegve hajlanak át egymás vállán. A folyókák átfonják a búzavirág
                    derekát százszorosan és a szívalakú kis zöld levelek bizonyára azt rebegik:</p>
					<p>- Én szép, kedves kék búzavirágom, én szerelmesem!</p>
					<p>És a gyöngyvirágok, a szemérmetes, üde gyöngyvirágok, az erdő virágnépének fehér
                    kis szűzleányai, félénken és alázatosan hajolnak meg a széles, zöld levélpalást
                    alatt: némán várják a vőlegényt, akit mi nem ismerünk.</p>
					<p>Valahányszor a gyöngyvirág illatát érzem, mindig valami csodálatos álomféle mámor
                    fog el. Az erdei tündérek meséit ilyen mámorban álmodta meg az emberi fantázia.
                    Tündérek nincsenek, mint ahogy mindenről azt mondjuk, hogy nincsenek, amiket nem
                    látunk, de hát elhinné-e valaki, hogy van ez a csodás finomságú, szűzies, édes
                    illat, ha soha nem érezte? Ha olyanok az angyalok, mint aminőknek a keresztény
                    képzelet festi őket, a lelkük nem lehet más, csak a gyöngyvirág illata.
                    Behunyom a szememet, és boldogan szívom ezt a tiszta, édes, mennyvilági illatot.
                    Elmémből eltűnik a föld képe és minden földi gondolat; új lélek költözik belém,
                    testem sincs többé, a gyöngyvirág lelke más világba lengeti egy pillanatra az én
                    lelkemet, másik világba, amely csupa titok, csupa finomság, csupa boldogság.</p>
					<p>Micsoda okos és boldog teremtés a pillangó, hogy a virágok között tölti az
                    életét. Ő maga is virág, csakhogy repülő virág. Amint itt lebeg előttem, hol a
                    napsugárban, hol az árnyékban, hol a virágok vállain, úgy érzem, mintha őt
                    jobban megilletné az emberi név, mint bennünket, nehéz testű, redős homlokú,
                    morzsahordó óriáshangyákat, akik csak eltaposni és letépni tudjuk a virágot, s a
                    tiszta ég helyett a földön jár a tekintetünk. Ő a boldog, a tökéletes, ő meg a
                    szitakötő, aki a vizeknek a tündére!</p>
					<p>Mert ha a pillangó repülő virág, a szitakötő meg repülő drágakő. Repülő zafírok,
                    topázok, gránátok, meg türkizek! A Teremtő a pillangót meg a szitakötőt
                    bizonyára nem komponálva teremtette, hanem álmában, mikor a világ teremtésében
                    megfáradtan alvásra dőlt a végtelenség csillagvilágos mélyében.</p>
					<p>S vajon melyik ér többet neki is: az ember-e, vagy a pillangó, vagy a szitakötő,
                    vagy a gyöngyvirág?</p>
					<p>Mióta megszűnt a tanítás, árva vagyok. Az iskolám néma. Ahogy ma beléptem,
                    kongott a lépéseimtől. A falakat megszáradt koszorúk és falombok borítják, és
                    azoknak a szaga illatozza be a levegőt.</p>
					<p>Milyen furcsa, mikor az iskola csendes!</p>
					<p>Csak egy pók költözött ide a nyitott ablak vasrácsára.</p>
					<p>- Mit akarsz itt, pók barátom, talán bizony tanulni akarsz?</p>
					<p>Dehogy is akar tanulni őkigyelme; vadászterületet csinált az iskolából. Úgy ül
                    ott a hálója közepén, mint a lesipuskás az erdőben. Sokszor elnézem, hogyan
                    vadássza a szúnyogokat meg a legyeket. Egyszer egy kis aranyzöld légy akad a
                    hálójába. Úgy sírt ott, mint az ember.</p>
					<p>Kiszabadítottam.</p>
					<p>A zsebembe tettem egy ábécés könyvet és elindultam ki a mezőre.</p>
					<p>Az én tanítványaim mind odakünn vannak most a szabad ég alatt. Az aprók libát
                    legeltetnek. A nagyok a lovakat őrzik. A Balog gyerek úri pályára lépett:
                    csizmadiainasnak adta az apja a városba. Az Ábris gyerek meg a nagyapját
                    vezetgeti, aki vak szegény és koldul. Tíz-tizenöt falu a kerületük. Hol
                    imádkoznak, hol énekelnek:</p>
					<p>A mennyei szent városnak</p>
					<p> Gyöngykapui mind megnyílnak.</p>
					<p> Üdvözlégy, óh Mária!</p>
					<p> Üdvözlégy, óh Mária!</p>
					<p>Ábris persze csak gyerekhangon fújja és a nyakát nyújtogatja hozzá, az öreg meg
                    brúgózik mellette. Erre aztán, ha a gyöngykapuk nem is nyílnak meg előttük, de a
                    fakilincses ajtók megnyílanak. Itt egy marék liszt, amott egy marék só -
                    összekerül télire a kenyér.</p>
					<p>Az Ábris gyereket ma egy fűzfa alatt találtam az öregapjával. Az öreg csak
                    üldögélt, a gyerek meg fürdött.</p>
					<p>Érdekes kis eleven gyerek ez az Ábris. Valami cigánytatár ivadék lehet, mert a
                    szeme olyan, mint a kőszén, fekete, fényes és vidám. Mind a kettőnek a feje
                    hasonlít valamennyire a buldogéhoz. Csakhogy az öreg már megfehéredett. A fején
                    hosszú ősz hajszálak, mint a sziklai árvaleányhaj. Még a szakálla is olyan. Egy
                    nagy tűziveszedelem nyomorította az öreget koldussá. Csak ketten maradtak: ő meg
                    az unoka. És senkijök, senkijök a nagy világon; mindig kívül minden küszöbön, s
                    mindig csak ketten a maguk kis nyomorult tűzhelyénél. Hacsak vad, zimankós idő
                    nincsen, az öreg mindig eljön a gyerekkel az iskolába, s megvárja vagy az
                    udvaron, vagy a pitvarban. Ott felül az ajtón áthangzó hangokra.</p>
					<p>A gyerek már messziről meglátott. Sietve felöltözködött. Az öreg leült az
                    árnyékba az út mellé, a gyerek pedig elém szaladt födetlen fővel, azon
                    hajavizesen, és örömmel szorította meg kezemet. (Én nem engedem, hogy nekem
                    kezet csókoljanak.)</p>
					<p>Leültem melléjök az árnyékba, és elővettem az ábécés könyvet. Ábris gyerek már a
                    k-nál van. No lássuk, felejtett-e valamit, mióta nem találkoztunk?</p>
					<p>- Olvass, Ábris fiam.</p>
					<p>És a gyerek a betűket egy fűszállal kísérve olvassa:</p>
					<p>k, ok, sok, mák, pék, köz, köd, eke, kár.</p>
					<p>Az öreg világtalan hallgatva ül mellettünk. A hátát a fának támasztotta; a térdét
                    felhúzta és átfogta két sovány, eres, öreg kezével. És mintha a felhőkre nézne
                    (mert a vak arca mindig az égbe néz), látom, hogyan mozognak az ajkai és hallom,
                    amint halkan és áhítattal motyogja az unokája után:</p>
					<p>mák, pék, köd, eke, kár.</p>
				</div>
				<div type="chapter">
					<head>
                     A BARBONCÁS</head>
					<p>A zivatar hirtelen kerekedett. Csak épp egy hűs fuvallat előzte meg.</p>
					<p>Alig egy percre rá általcikázott az égen az istennyila, s rettenetes ropogással,
                    dörgéssel kitört az égi háború.</p>
					<p>A malomba menekültem.</p>
					<p>Oda futottak a szénagyűjtő munkások is, és a tornác alatt meghúzódva várták, amíg
                    elvonul a zivatar.</p>
					<p>- Látjátok - mondotta az öreg Bordács a pipájával az égre mutatva -, abba mögyön
                    a sárkány!</p>
					<p>Bordács béresgazdája az uraságnak. Az apja és nagyapja is béres volt, és ha az
                    ősei Ázsiából jöttek, bizonyos, hogy a Bordácsok őse hajtotta a vereckei
                    szoroson által a barmaikat.</p>
					<p>A parasztok az égre bámultak.</p>
					<p>Magam is felnéztem, hogy melyik felhőben látja az öreg a sárkányt?</p>
					<p>Egy rozsdás fekete felhőgomolyag csakugyan úgy vonult át az égen, mintha valami
                    benne ülő erő hajtotta volna, s onnan röpdöstek széjjel a cikcakkos
                    istennyilák.</p>
					<p>- Öreg - mondom neki -, látott kend valaha sárkányt?</p>
					<p>- Hogyne láttam volna!</p>
					<p>- Mikor?</p>
					<p>- Mindig, mikor ilyen égiháború van.</p>
					<p>- Hát mondja el, hogy milyen?</p>
					<p>- Milyen? Hát olyan, mint minden sárkány. Bele van takaródzva a föjhőbe, mint
                    mink a subába, oszt arra száll, amőre hajtják.</p>
					<p>- Kik hajtják?</p>
					<p>- A diák hajtja, aki rajta ül, a barboncás diák.</p>
					<p>S pipákolva ráintett nyomatékul a fejével.</p>
					<p>- Micsoda diák?</p>
					<p>- Hát aki előolvassa a zivatart.</p>
					<p>Az öreg ezt olyan meggyőződéssel mondta, mintha arról volna szó, hogy a kocsit a
                    ló húzza, kocsis hajtja és hát mindez igen érthető, másképpen nem is lehet. Azt
                    hiszem, nem volt ott senki, aki a komoly öreg szavában kételkedett volna.</p>
					<p>- No, Döme ugyancsak fürdik - mondja egy másik béres, aki most toppanik be az
                    esőről a tornác alá és kisuhintja a vizet a kalapjából.</p>
					<p>- Hol a Döme?</p>
					<p>- Beküldtem a faluba - mondja a molnár - dohányért.</p>
					<p>S rákiáltott a kutyájára:</p>
					<p>- Mars!</p>
					<p>A kutya ijedten ugrott ázott bundájával vissza az esőbe, vagyis hogy a zuhogó
                    esőn át elfutott a félszer alá.</p>
					<p>Az a kérdés fordult meg az elmémben, hogy meghagyjam-e az öreg Bordácsnak a
                    sárkányos diákját, vagy elmagyarázzam tőle, hogy a nép is tudja: micsoda más erő
                    keveri ránk a zivatart? Mert némely pogánykori hitünk maradékával kár ezt
                    cselekedni. Kedvesebb az ilyen nekünk és többet ér, mint amennyit a tudomány ád
                    érte. De gondoltam, jobb, ha a nép is abban ismeri meg a szépet, ami igaz. A
                    természetnek ereje a maga fenséges valóságában többet ér a legendáknál.</p>
					<p>- Hát, Bordács bátyám - mondottam neki -, látott-e már kend valaha garabonciás
                    diákot?</p>
					<p>- Én nem igen láttam - felelt tartózkodó hangon az öreg -, ámbátor egyszer láttam
                    affélét, amint az országúton járt erre, hanem az apám az beszélt is eggyel.</p>
					<p>A tuskón ült az öreg, az egyik lábát áttéve a másikon.</p>
					<p>Amikor az apját említette, meglógázta a lábát és körülpillantott, mintha azt
                    mondta volna: mi kell több ennél?</p>
					<p>De persze nekem az öreg szava nem volt szentírás, mint a többinek.</p>
					<p>Tovább firtattam:</p>
					<p>- Bizonyos az, hogy akit a kend apja látott, garabonciás volt?</p>
					<p>- Hát hogyne volna bizonyos. Akárhányszor hallottam tőle magától.</p>
					<p>- Ez még nem bizonyosság, Bordács bátyám!</p>
					<p>- Tejet kért nálunk.</p>
					<p>- Kend is kért már tejet idegen helyen, mégse garabonciás.</p>
					<p>- Igaz, hogy egyszer kértem. Kértem ám csakugyan katonakoromban. Csakhogy annál
                    könyv is volt.</p>
					<p>- Nálam is van mindig.</p>
					<p>- Az más könyv - mondja az öreg, jelentősen rándítva borzas, szürke szemöldökén
                    -, az, uram, olyan könyv, hogy abból mindent ki lehet olvasni.</p>
					<p>- Mi mindent?</p>
					<p>- Hát a pénzt vagy a kocsit. A sárkányt is avval olvassa elő a diák.</p>
					<p>- Hát aztán?</p>
					<p>- Hát aztán megnyergeli az ebadtát.</p>
					<p>- Jó-jó - szóltam csillapító hangon, mert az öreg kényelmetlenül kezdett
                    pislogni, hogy így apróra kitapogatom a tudományát -, de hát azt mondja még meg,
                    hogy ha a garabonciás mindent elő tud olvasni abból a könyvből, miért kér akkor
                    tejet, miért nem olvassa azt is elő, vagy hogy a pénzt, amelyen tejet vehet.</p>
					<p>Az öreg a földre nézett és egyet vakart a tarkóján.</p>
					<p>- A Krisztus tudja - felelte a kezével legyintve -, nem tudom én azt.</p>
					<p>- Már tanító uram - szólalt meg erre Somodi béres -, az én hazámban Patakon most
                    is őriznek pedig olyan könyvet.</p>
					<p>Az a béres idegen volt köztünk, fekete szakállú, hosszú orrú ember - azt mondják,
                    valami ló miatt bujdosott erre a vidékre.</p>
					<p>- Kik őrzik? - kérdeztem feléje fordulva.</p>
					<p>- A kollégyiumba őrzik lakat alatt.</p>
					<p>- Bizonyos igaz ez?</p>
					<p>- Hogyne volna igaz, tanító uram. Azt az embert is ösmertem, akinek a könyvvel
                    baja esett. Úgy ismertem, mint magát.</p>
					<p>- No hát most hallunk valamit. Csak mondja el mind, amit tud arról az
                    emberről.</p>
					<p>- Valami sokat nem tudok róla, csak azt tudom, hogy Lakosnak hítták, oszt valami
                    igazgató vagy mi vót ott a kollégyiumba; ű söpörte a tanulószobákat.</p>
					<p>- Akkor igazgató volt. De csak mondja tovább.</p>
					<p>- Hát egyszer, úgy mondom ahogy beszélik, abba a szobába söpört, ahun a
                    különösségeket tartják. Mert van ott minden. Van ott olyan fa is, amelyik tiszta
                    kűé vállott, meg aztán tengöri bihal mög mindenféle. Hát ahogy ott söpör,
                    tisztogat, mögakad a szöme egy vasas ládán. Mi löhet abba? Vasfüvet szörzött
                    valahol, oszt lepattantotta vele mind a tizönkét lakatot. Mert hogy szavamba ne
                    hibázzak: tizönkét lakat vót a vasas ládán.</p>
					<p>- Annyi szokott lenni.</p>
					<p>- Hát egy kis fekete könyv volt a ládába, sömmi ögyéb. Kivöszi a könyvet; nézi,
                    hogy mi az? Hát ahogy kinyiti, ott teröm hét ördög. Oszt mögszólal mind a hét,
                    hogy aszondi: - mit parancsósz? Arra a Lakos bözzög mögrözzen, oszt ijettibe
                    összecsapi a könyvet. Hát abba a szömpillantásba eltűnt mind a hét ördög.</p>
					<p>Az eső elállott. Csak a malom fedeléről csoronkált még a víz. A nap áttörte egy
                    helyen a felhőt.</p>
					<p>Ahogy odapillantunk a napfény felé, látjuk ám, hogy Döme juhász ugyancsak
                    noszogatja a csacsiját a falu felé.</p>
					<p>- Valami hírt hoz a Döme!</p>
					<p>Magam is gondoltam, hogy a molnár dohányával nem indult volna el a
                    zivatarban.</p>
					<p>A beszélgetés emiatt maradt a hét ördögnél.</p>
					<p>A juhász néhány perc múlva odaérkezik. Csuroncsöpögő víz ő is, a szamara is.</p>
					<p>- Nem látták? - kiáltja lehegve, ahogy lefordul a szamaráról.</p>
					<p>- Mit, te?</p>
					<p>- A barboncást!</p>
					<p>- Nem.</p>
					<p>- No, én láttam. Az egész falu látta.</p>
					<p>A malom tornácán mindenkinek a szeme elnyílott. Magam is kíváncsi voltam, hogy
                    mit látott Döme juhász?</p>
					<p>- Hát - azt mondja -, ahogy a faluba érek, egyszer csak elillog-villog mellettem
                    a diák. Majd leestem a szamárrul, úgy megijedtem tűle. Mert nem tudtam, hogy
                    mögöttem jön, csak amikor elibém-előttem elnyilamodik a két kis ezüst kerékkel.
                    Tyű, az árgyélusát - mondok -, még jó, hogy nem állott velem szóba! Nézöm-nézöm,
                    hogy hogyan nyargal előttem. Hát úgy nyargalt, hogy a levegőbe járt a lába, oszt
                    előtte is egy kis ezüstkerék, mög utána is. De úgy mönt az, hogy a nyúl se
                    jobban. Benn vót a faluba egy szömpillantás alatt. Mit akarhat vajon? Hát a
                    paphon nyitott be, oszt hogy a pap nem volt otthon, hát az asszonytól kért
                    tejet. Az asszony adott is neki, de vagy nem jót adott, vagy nem eleget, mögen
                    csak kigyütt csakhamar. Mán akkor ott vót az egész falu a plébánia körű. Én is
                    ott vótam. Mondok, mögnézöm, milyen a barboncás? Mert sokat hallottam mán az
                    effélirű. De csak annyit láttam, hogy szép úri formájú legény, oszt sárga ruhába
                    jár. Jobban nem nézhettem mög, mert ahogy az asszonynép széjjelröbbent, hát ű se
                    beszélt senkivel, hanem csak fölpillantott az égre, aztán közibe a két keréknek,
                    úgy elnyilamodott onnan, mint a veszött fene.</p>
					<p>A szénagyűjtő nép diadalmasan nézett rám.</p>
					<p>Az öreg Bordács hozzám fordult, és nagy diadalmasan nézett:</p>
					<p>- No, tanító uram, hát mibül kereködött a zivatar?</p>
				</div>
				<div type="chapter">
					<head>
                    KÉK PILLE</head>
					<p>Van a méhesemben egy szalmadívány. Mikor a napóra igen fekete vonással mutatja a
                    délutáni időt, oda szoktam leheverni és olvasgatni, vagy szenderegni. Mert
                    olvasni is jó, meg aludni is jó. Mikor olvasok, úgy érzem, mintha egy másik
                    embernek a lelke volna bennem, és ez gyönyörűség; mikor pedig alszom, úgy
                    érzem, mintha az én lelkem volna egy másik emberben; és ez is gyönyörűség.</p>
					<p>Most a néhai jó Szalárdi János Siralmas Magyar Krónikája van a kezemben. De se
                    nem olvasom, se nem alhatnám. Csak üldögélek a szalmadívány sarkán, és a fejemet
                    a kezemre támasztva, elmélázva nézem az ajtó felé ereszkedő diófa lombjain át a
                    kertemet.</p>
					<p>Micsoda sokadalma ez itt az életnek!</p>
					<p>Nincs a földön egy tenyérnyi térség, amelyen valami növény meg ne vetette volna a
                    lábát. Ezernyi ezer rejtelmes élet emeli itt az ég felé a leveleit meg a
                    virágait. Táplálkoznak a földből. Isszák a harmatot. Várják a napot reggel, az
                    éjjeli árnyékot este. Az ágak meg a levelek érintik, takarják, nézik egymást. A
                    virágok ide-oda fordítják a fejüket; hajladoznak, mint a susogó leányok. Egy
                    lilaszínű bájos mákvirág mintha valamit keresne a földön. Egy liliom mintha a
                    szilvafára nézne. És a borsóvirágok erre-arra hunyorgató mosolygó szemek.
                    Mindezek között pedig ezernyi más élet rejtőzik: csigabigák, akik
                    föl-fölágaskodnak egy-egy levélre: végigsétálnak a cukorborsó karóján és
                    jobbra-balra gukkerozzák a kert világát. A rózsabokrokon gyönge kis aranyszemű
                    levelészek halványzöld tüllruhákban. A ribizlibokrokon gömbölyű kis
                    katicabogarak. Szanaszét meg ide-oda vitorlázó pillangók, akik életének úri
                    mivolta abból is kitetszik, hogy soha egyenes irányban nem szállnak, hanem csak
                    ötlet szerint ki meg be, egyik virágcsárdából a másikba, és mindennap
                    lerészegednek.</p>
					<p>Mennyi élet!</p>
					<p>És mindnek van gondolata, vágya, akarata, vidámsága, vagy szomorúsága. Mind
                    családos életet él, szeretkezik, haragoskodik, dolgozik és alszik, épp úgy, mint
                    az ember.</p>
					<p>A méhes deszkáján egy kis nefelejcsszín-kék pillangó jelent meg. Ismerem ezt a
                    pillangófélét: a lycaenák bájos családjából való. Mikor a nap már lehajlóban
                    van, ott rajzanak az erdő tisztásain meg a kaszálatlan réteken, a láncvirág
                    fehér pehelygolyói fölött. Néha egy-egy csoport összegomolyodik a virágok
                    fölött és mint valami kék labda forog föl- és alászállva a levegőben.</p>
					<p>Mi ezeknek az életük?</p>
					<p>Csupa gondtalanság, játék és vidámság.</p>
					<p>A kis pillangóról Bozóki Ilonka jutott az eszembe, az én kis kék szemű, kék
                    ruhájú tanítványom. Ilonka is a mezőn él, a pitypangok, temondádfüvek,
                    harangvirágok és kikericsek között, mert libapásztor. Kedves kis fehér arcú
                    gyermek. Napestig dalol meg röpköd a mezőn. A minap, hogy a kőhídon megállottam,
                    ott láttam őt a fű között. A fűzbokor árnyékában ült és egy bodzafadarabra
                    öltögetett rongyokat. A fadarabból baba lesz, a rongyokból selyemviganó. Aztán a
                    fadarabot odaszorítja ahhoz az együgyű kis szívéhez. Szereti. Mert a szívnek
                    szeretni kell, ha rongy, ha fadarab!</p>
					<p>Csöndesen álltam ott, mégis megérzett. Az ember megérzi hátulról is, ha nézik.
                    Fölugrott és hozzámfutott. Átölelte a két lábamat, én pedig megsimogattam.</p>
					<p>- Tudok még mindent - szólt a kezemet megfogva -, kérdezzen.</p>
					<p>- Hát mondd meg, hogy miért teremtett téged a jóisten?</p>
					<p>És a kis leány az iskolai éneklő hangon felelte:</p>
					<p>- Azért, hogy őt megismerjem, szeressem, neki szolgáljak és üdvözüljek.</p>
					<p>A szeme szinte könnybe lábadt a boldogságtól, hogy nekem felelni tudott.</p>
					<p>Aztán megmutatta a babáját.</p>
					<p>A babához adtam egy piros selyempántlikát, ami a könyvemben hevert, meg
                    kifaragtam a baba fejét.</p>
					<p>Mondom, így eszembe jutott a kis Bozóki Ilonka, mikor a kék pillangó felém
                    lebegett és leszállott egy rézszögre, éppen a macskám feje elé. A macskám ott
                    aludt a napon. Szinte szétfolyva feküdt ott féloldalt, elnyújtva mind a négy
                    lábát. Most azonban, hogy a pillangó odaröppent, megmozdult és az egyik lábával
                    rákapott. Azután lomha mozdulattal visszavonta a lábát; a szemeivel hunyorgott,
                    megszagolta és tovább aludt.</p>
					<p>A pillangó pedig ott maradt szétesett szárnyakkal, mint a két kék virágszirom.
                    Soha többé nem látja ez a virágok országát, nem kereng a napon az ő kis
                    testvéreivel.</p>
					<p>Volt.</p>
					<p>Nincs.</p>
					<p>Mi célja lehetett vele a teremtésnek, hogy életet adott neki, átdajkálta éveken
                    keresztül a hernyó meg a bábalakon, aztán pompás kék bársonyszárnyakkal
                    csinosította föl és a virágok illatos világába tette lakónak, s végül egy
                    nagyobb állat egyetlen vad mozdulatának engedte áldozatul.</p>
					<p>Arra gondoltam, hogy megütöm a macskát.</p>
					<p>De minek?</p>
					<p>A természet gyilkossá nevelte, s csupán bennem kiáltott föl az igazság hangja
                    megtorlásért.</p>
					<p>Szerencséje volt mégis a macskának, hogy a kertajtó megzördülése elfordította
                    tőle a figyelmemet.</p>
					<p>Ki jön?</p>
					<p>Egy ünnepi ruhába öltözött, sovány kis parasztasszony.</p>
					<p>Egyenesen a méhes felé tart. Félrehárítja az útba hajló almaágakat.</p>
					<p>Most megismerem: Bozókiné, az Ilonka anyja. Sír. Temetést jelent?</p>
					<p>- Ki halt meg, lelkem?</p>
					<p>- A kislányom.</p>
					<p>- Ilonka?</p>
					<p>- Az.</p>
					<p>- Mi baja volt? Mi érte?</p>
					<p>- Torokgyík.</p>
					<p>Leült a deszkára és nagy fehér zsebkendőjébe takarta el az arcát.</p>
					<p>A macskám már eltűnt onnan. Nekem mégis úgy rémlett, mintha a fák árnyékában egy
                    másik hunyorgó szemű óriási fekete szellemmacska lebegne el, ahogy a ragadozók
                    szoktak: lomhán és nesztelenül.</p>
				</div>
				<div type="chapter">
					<head>TÜZEK MEG ÁRNYÉKOK</head>
					<p>A zsebembe tettem egy tiszta kis üveget, amelyben valamikor orvosság lehetett -
                    és napszállat után elindultam a szőlők felé. Az volt a szándékom, hogy
                    teleszedem az üveget szentjánosbogárral. Így júniusban sok találkozik a szőlők
                    mentén. Vajon hogyan világít együtt száz vagy kétszáz, éjjel a szobában?</p>
					<p>A kaszálókból akkor kezdett fölemelkedni a homály. Mert az éj mindig így jön: a
                    földből, és fölszáll az égig, az égen túl is. Mérhetetlen óceánja a kékes
                    sötétségnek! A jegenyefák óriás fekete fölkiáltójelek, s egy gémeskút a távolban
                    vékony T betű. A lilaszürke égen sárgán fénylő félkarikája a holdnak. Alig egy
                    arasznyira tőle gyémánttűzben égő vacsoracsillag. Egy arasznyira - persze Isten
                    kezével mérve. Körülöttem a prücskök egyhangú pri-pri éneke zeng már a fűszálak
                    között. Egy-egy denevér nesztelenül, feketén lebbenik el előttem. A homály egyre
                    sűrűbb. Az akácfák mintha gyászfátyollal volnának bevonva. A rétről a
                    bakszakállfű illata útra kél vélem. Aztán, hogy elértem a szőlőket a csöndes
                    sötétségben, a bokrok között előfénylik két kis kékesfehér pont.</p>
					<p>Itt vagyok a szentjánosbogarak birodalmában.</p>
					<p>Leülök egy félig földbe süllyedt határkőre, és nézem, nézem a sötétségben
                    világító parányi csillagokat, azt a két csillaglámpát, amellyel a vőlegényének
                    világít a kis bogármenyasszony.</p>
					<p>Mennyi epedés, mennyi izgalom a fűszálak és bokrok országában.</p>
					<p>De íme, a vőlegények nem váratnak sokáig magukra. Fehérlő szikra kél útra a
                    levegőben és fényes vonalat rajzol maga után a sötétségben. Azután a másik, a
                    harmadik. Mindenki megtalálja a maga párját.</p>
					<p>És bizonyára beszélnek is.</p>
					<p>Mit beszélnek?</p>
					<p>Bizonyára azt beszélik, amit az ember:</p>
					<p>- Szeretsz-e, bogárkám?</p>
					<p>- Szeretlek, bogárkám!</p>
					<p>Eszembe se jutott, hogy megzavarjam a találkáikat. Csak néztem, néztem
                    elgondolkozva. A boldogság csillagai azok. S a boldog állat azonos valahogyan a
                    boldog emberrel, mint ahogy a szenvedő állat azonos a szenvedő emberrel, mert a
                    szenvedő állatnak emberarca van.</p>
					<p>Amint ott üldögélek, egy fekete árnyék jelenik meg az úton. Mezítláb jön. Halk
                    pufogás a járása a porban.</p>
					<p>- Bündn Ilek... rebbenti meghökkenve, amint hozzám ér.</p>
					<p>Azt akarta mondani a jámbor, hogy minden lélek dicséri az Urat.</p>
					<p>De nem volt ereje reá.</p>
					<p>Csak megmeredt, aztán megfordult, s neki a szaladásnak! Úgy eliramodott tőlem,
                    hogy agárkutyával se lehetett volna utolérni.</p>
					<p>- Miska te! Állj meg! - kiáltom utána.</p>
					<p>Mert megismertem a hangjáról, hogy a Miska bojtár.</p>
					<p>Azonban a Miska gyerek nem állott meg. Bizonyára azt gondolta, hogy boszorkány
                    vagyok. Nem hisz most a hangomnak. Azt gondolja, hogy a boszorkány az én
                    hangomat utánozza. Azt is tudja Miska, mit akar a boszorkány: ha maga közelébe
                    csalhatja, a fejéhez vág egy kötőféket. Attól pedig Miska tüstént lóvá
                    változik. Aztán a boszorkány rajta nyargalna el a Szent Gellért hegyére.</p>
					<p>Fölkeltem és elindultam az erdőszélnek, ahol a juhászok tanyáztak esténkint.</p>
					<p>Mikorra odaérkeztem, Miskát már pálinkával dörzsölték a tábortűz mellett, és az
                    öreg Borza János sűrű keresztvetések kíséretében komoly áhítattal mormogta
                    fölötte:</p>
					<p>Jámbor embör, gonosz asszony, gyékényágy, kűpárna, Jézus mondása jusson az
                    eszödbe!</p>
					<p>Miska bojtárnak bizony nem jutott a Jézus mondása az eszébe. Hiába biztatta az
                    öreg Kossuth-szakáll. Csak feküdt mozdulatlanul.</p>
					<p>- Mi a baj? - kérdem aggodalommal.</p>
					<p>- Jaj, mester uram - mondja az öregjuhász -, a gyereken egész idáig nyargalt egy
                    rusnya boszorkány.</p>
					<p>Felelet helyett fölvettem a vizes korsót, és öntöttem abból a gyerek arcára.
                    Azután, hogy fölnyitotta a szemét, megitattam a pálinkás butykosból.</p>
					<p>- Micsoda huszár lesz tebelőled - mondottam, s felültettem a fiút -, hát arra
                    tanítottalak én téged, hogy engem boszorkánynak nézz!</p>
					<p>- Bizonyisten boszorkány volt - hebegte a gyerek.</p>
					<p>- Nem az volt. Én ültem ott a határkövön. A bogarakat néztem. Kiáltottam is rád.
                    Volt okod arra valamikor, hogy el ne hidd, amit én mondok?</p>
					<p>- Nem - felelte a fiú.</p>
					<p>S fejét lecsüggesztve, bágyadtan nézett az öreg juhász csizmájára.</p>
					<p>- Hát most eredj, fiam és feküdj le és aludjál. Aztán, ha még egyszer megijedsz,
                    jusson eszedbe, amire tanítottalak, hogy boszorkányok nincsenek.</p>
					<p>A fiú bement a hodályba és lefeküdt. Én pedig leheveredtem egy subára a tűz
                    mellé.</p>
					<p>- De hogy megijedt - csóválta a fejét az öreg Borza.</p>
					<p>S leheveredett mellém a másik subára. Elővonta a kalapja mellől a pipáját.</p>
					<p>- Mondottam pedig neki, hogy ne járjon soha ökörfarkkóró nélkül.</p>
					<p>Rátette a parazsat a pipájára és mindannyiszor lehunyta a szemét, valahányszor
                    megszítta.</p>
					<p>Csak nézem.</p>
					<p>- Mit beszél kend az ökörfarkkóróról?</p>
					<p>- Azt, hogy mért nem vitt magával.</p>
					<p>- Minek vitt volna magával?</p>
					<p>- Annak, hogy mikor boszorkány röpül a feje közelében, hát suhintson rá vele.</p>
					<p>- Hát még kend is hisz a boszorkányban?</p>
					<p>- Hisz a fene - felelte szelíden -, csak úgy eszembe jutott.</p>
					<p>S mind a ketten elhallgattunk. Néztük a tüzet. A tűz mindig kedves és fenséges
                    néznivaló. Megérthetetlen titok az. Mi a láng? Honnan jön? Hová megy? Honnan van
                    a színe? a fénye? a faevő mohósága? az égető ereje? Ni, hogyan ugrálnak,
                    lengedeznek, hajlonganak, el-eltűnnek, megjelennek a lángok. Egyik vörös, a
                    másik kék, sárga meg fehér. A gallyak néha sírva, sziszeregve hajlonganak a
                    parázsban mint a hernyók. Aztán újra csend. A tűz halkan pattog és minden
                    pillanatban más meg más a képe. Fény meg ragyogás, erő meg rejtelem...</p>
					<p>Az öreg hasonfekszik a subán. Félkönyökön pipázgat csöndesen. Már régen nem
                    láttam őt. A múlt nyáron sokszor meglátogattam. Kedvem volt volna rá, hogy
                    megtanítsam olvasni. Azonban ő csak a fejét rázta rá.</p>
					<p>- Nem akarok pap lenni - mondotta -, elég nekem a magam két könyve.</p>
					<p>- Micsoda két könyv?</p>
					<p>- A nappali meg az éjjeli.</p>
					<p>- Micsoda nappali meg éjjeli?</p>
					<p>- Nappali könyvem a mező. Az éjjeli csillagos ég.</p>
					<p>Aztán ő tanított olvasni engem a maga két könyvéből.</p>
					<p>Megismertette velem a vérfüvet, amelytől kinyílnak a bilincsek. A Mária könyvét,
                    amely örökké remeg a fűszálak között. A temondádfüvet, amelynek a gyökerét
                    mindenkinek a nyakában kellene hordoznia. A föld füstit, amely a kopaszságról
                    használ. A szerelem almáját, amelynek piros a virága. Szent Antal virágát, amely
                    esőt jósol. A Boldogasszony haját, a Salamon pecsétjét és tömérdek más titkait a
                    földnek, úgyszintén az égnek is, ahol minden csillagnak neve van; s a csillagok
                    között táltosok meg garabonciás diákok kóborolnak. Beszélt az öreg az
                    éghasadásról is, mikor az ég megnyílik és az ember bepillanthat a
                    mennyországba.</p>
					<p>A lángok eltűntek már. Csak a parázs vöröslött. A csöndes sötétségbe
                    belesóhajtott az erdő. Egy-egy birka olykor panaszos bé-hangot hallatott.</p>
					<p>- No - szólalt meg az öreg Borza félálmosan -, mégis csak jó volt a nyírfaág. Jó
                    volt - ismételte komolyan, inkább magának beszélve, mint nekem.</p>
					<p>- Micsoda nyírfaág? - kérdeztem a fejemet fölemelve.</p>
					<p>- Az, amit a házüstökbe dugtam Szent György-napkor.</p>
					<p>- Hát aztán mire volt az jó?</p>
					<p>- Mire? Hát arra, hogy itt már nem volt ereje annak a rusnya boszorkánynak.</p>
					<p>Újra csöndesség. Csak a falevelek susognak.</p>
					<p>Az éj tele van titkos susogással és hajlongó árnyékokkal. A hold a fekete erdőből
                    följebb és följebb emeli az égre aranyló szarvait. Titok és rejtelem az egész
                    világ.</p>
				</div>
				<div type="chapter">
					<head>
                    HARAGOSOK</head>
					<p>A mi falunkban is vannak olyan történetek, aminőket regénynek szoktak nevezni.
                    Csakhogy a mi regényeink nem olyan karikásak, nem olyan formásan megszabottak,
                    mint a könyvregények. A mi regényeinknek többnyire csak eleje van meg közepe.
                    A vége mindnek egyforma: csak egy fakereszt, amit letűznek a földbe a
                    regényhősök feje fölé.</p>
					<p>I.</p>
					<p>Ezelőtt valami ötven esztendővel Paizs János rossz számot húzott a községházán:
                    elvitték katonának. Azt mondják, szép sugár legény volt. A határig elkísérte az
                    édesanyja meg egy leány - persze sírva kísérték. Ma is látunk efféléket
                    tavaszonkint: egy öregasszonyt meg egy fiatal leányt, amint sírva kísérik a
                    sorozóbizottság utcáján a csoportosan daloló meg hujángató, nemzeti pántlikával
                    körülkötött kalapú legényeket.</p>
					<p>Paizs János a határon megölelte, megcsókolta mind a kettőt. Az öregasszonynak azt
                    mondta:</p>
					<p>- Hej édös anyám; édös szülő anyám!</p>
					<p>A leánynak meg azt mondta:</p>
					<p>- Hej Lidi, Lidi, édös kis galambom!</p>
					<p>Jambusokban és körmondatokban csak a színpadon búcsúzó katonák beszélnek.</p>
					<p>Hét esztendő múlva hazatoppan János. Bizony alig lehet a nagy vitorlás bajusz
                    miatt megismerni. Az igaz, hogy a háromcsillagos őrmesteri ruha is sokat másít
                    rajta. A kocsin egy fekete szemű asszony is van meg egy kis fekete szemű
                    gyerkőce.</p>
					<p>- Hát ez a fehérnép? - kérdi az anyja.</p>
					<p>- Ez a feleségem meg a gyerekem.</p>
					<p>Az öregasszony leölelgeti azokat is a kocsiról.</p>
					<p>- Isten hozta, kedves menyem... unokám... ej, nem is álmodtam...</p>
					<p>- Beszélhet nekik - mondja nevetve a János -, nem értenek egy kukkot sem
                    magyarul.</p>
					<p>S a feleségéhez fordult: taljánul mondott neki valamit, amire az megcsókolta a
                    kezét a napának. Furcsa beszéd az a talján, egy szavát sem lehet megérteni.</p>
					<p>- Hát Lidi? - kérdi elmeredő szemmel az öregasszony.</p>
					<p>- Lidi?</p>
					<p>- Lidi.</p>
					<p>Paizs János rábámult az anyjára.</p>
					<p>- Leány még?</p>
					<p>Az öregasszony a földre pillogott.</p>
					<p>- Téged várt.</p>
					<p>Paizs János megrázta a fejét, mint aki álomból ébred. De vállat vont. Azután
                    átölelte az olasz menyecske derekát az egyik kezével, a másik kezével pedig
                    megfogta a fia kezét, és bevezette őket a szobába.</p>
					<p>II.</p>
					<p>Mi lett az olasz menyecskéből?</p>
					<p>Azt is tudom.</p>
					<p>Megtanult magyarul.</p>
					<p>Hanem a hazai ruháját nem változtatta meg. Halála órájáig úgy járt. Nem csúfolták
                    érte, mert hiszen a Paizs János felesége volt. Senkit se csúfolnak, akinek az
                    ura hét csatában harcolt.</p>
					<p>És mi lett Lidiből?</p>
					<p>János az első vasárnapon szokatlanul kikeményítette bajuszát. A három ragyogó
                    érdempénzen, ami a mellén volt, káprázott a falu szeme. Olyan méltósággal vonult
                    föl a nagymisére, hogy azt fel lehetett volna vélni: még a fák is köszöntést
                    bólintanak.</p>
					<p>A nép szokás szerint a templom körül állt, várta a harangszót, no meg ezúttal
                    Jánost is.</p>
					<p>- Jön már - kiáltották előre a gyerekek.</p>
					<p>És jött.</p>
					<p>De miért egyedül jött?</p>
					<p>El kellett volna hoznia a feleségét is.</p>
					<p>Talán majd délután hozza el, a litániára. Meglehet, hogy külsőországban ez a
                    szokás.</p>
					<p>Paizs János méltóságos leereszkedéssel köszönt jobbra, balra. Egyenesen a leányok
                    felé tartott. Ott a lépése bizonytalanná vált. Az arca elhalványult. A Gedő Lidi
                    arca is olyan halvány volt, mint a fal.</p>
					<p>- Lidi - szólott Paizs -, megismersz engem?</p>
					<p>És kezét nyújtotta a leánynak.</p>
					<p>A leány nem fogadta el. Végigmérte a szemével tetőtől talpig.</p>
					<p>- Eredj tőlem, te hitvány!</p>
					<p>Ezek után János meg a felesége soha nem látták meg a Lidit; se Lidi őket. Ha el
                    is mentek egymás mellett az utakon, úgy mentek el, mintha nem is látnák egymást.
                    Csak a János anyjával maradt Lidi némi barátságban. De ők se beszélgettek soha
                    sokáig, mert az öregasszony nem tudott másról beszélni csak a fiáról.</p>
					<p>III.</p>
					<p>Így nyáron minden reggel hat órakor van a mise. Csak afféle rövid susogó mise
                    persze. A pap az oltárnál. Én a kóruson. Orgonálgatok, énekelgetek. A hívek künn
                    vannak most szanaszét, mindenfelé a határban. Aratnak.</p>
					<p>A templomba csak két öreg jár: egy meggörnyedt anyóka meg egy remegő fejű apóka.
                    Az egyik az alvégről indult el, a második harangszókor, a másik meg a felvégről
                    ugyanakkor. Mikor az anyóka betotyog a templomba, az öreg apókának már ott remeg
                    a feje a padok között. A subájába behúzódva szemelgeti az olvasót. Mert nyáron
                    is subába jár templomba. Ha valaha a másvilágon találkoznánk, el nem tudnám
                    másképpen képzelni a szentek között az öreget, csak ahogy a subájában ül egy
                    fehér felhőbuckán; a bajusza lelóg hosszan a melléig és az egypár fürt ősz haja
                    körüllengi a nyakát.</p>
					<p>Az öregasszony meg mindig rojtos, fekete kendőben jár. Elöl keresztbe hajtott,
                    hátul csomóba kötött kendőben; hátul lelóg a rojtja. A fején meg fekete
                    selyemkendő. Csak az arca fehér, mint a pergamen. Nyugodt, ráncos arc. Soha nem
                    haragvó, de nem is mosolygó. Nem minden öregasszony ilyen, csak ez az egy.
                    Mert ez nem is asszony szegény, hanem leány. Hetvenesztendős leány. Egy legény
                    miatt! Az a legény azelőtt ötven esztendővel Paizs János volt, az az öreg remegő
                    fejű bácsi, aki az üres padokban közepett ül; a bajusza lelóg a melléig, és az
                    egypár fürt ősz haja körüllengi a nyakát.</p>
					<p>Az öreg leány előretotyog három paddal. Ott megáll. A fejét lehajtja és a kezét a
                    mellére emeli. Aztán beül a padba, az asszonyok helyére, balfelé. Előveszi a
                    hóna alól a nagy kopott imádságoskönyvet, amelynek Rózsakert a neve.</p>
					<p>Több ember nem jön. Én csak az orgona lágy hangú fasípjait szólaltatom meg, és
                    csak úgy dúdolgatva énekelem azt az ősrégi szenténeket, amely ezzel a nagy
                    sóhajtással kezdődik:</p>
					<p>Menny, föld, tűz, víz, levegő ég</p>
					<p> Gyöngy, arany és minden kincs</p>
					<p> Mit háborgatjátok elmém?</p>
					<p>Mondom, más nincs a templomban: csak mi négyen-öten a ministráns gyerekkel, no
                    meg a sánta Gál gyerek, aki az orgonaszíjat húzza egy krajcár napidíjért.</p>
					<p>De mintha a falon levő szentek is hallgatnák a misét: a csillagkoszorús Nepomuki,
                    fehér gyóntatóingben, egy kis fakeresztet a szívére szorítva és az ég felé
                    tekintve; Szent Pál a pallosra támaszkodva; Szent István, amint a koronáját szép
                    piros bársonyvánkoson fölnyújtja Máriának; a négy zord tekintetű evangélista meg
                    a kegyes szemű Szent Anna, amint a kisleányát olvasni tanítja.</p>
					<p>Milyen különös így nyári reggeleken a templom! Az oltár fölött csillogó
                    aranyozott háromszögből mintha csudálkozva nézne le az óriási fakó szem. A
                    viaszgyertyák lángja mintha belefolyna a napsugárba, amely a magas
                    templomablakból aláereszkedik. Mikor az orgona elhallgat, a siket csendben
                    hallom a pap suttogását, amint átváltoztatja az ostyát Krisztus testévé. A
                    ministráns gyerek háromszor zördít a repedt acélcsengőkkel. Aztán az újra beálló
                    percnyi csöndbe beleköhint az öreg Paizs. A templom visszhangzik a köhintéstől.
                    Egy dongó a hátam mögött zurmol az ablak üvegein, és visszahulltában
                    belekeveredik a száraz falevelekbe; amelyek még az úrnapi ünnepről maradtak itt
                    a templomban a jó szénaillattal együtt.</p>
					<p>A két öreg csöndesen ül a helyén. Az öreg Paizs néha elmélázva nézi az öreg nőt.
                    A feje olyankor fölváltva igeneket és nemeket remeg, de az olvasó szemei nem
                    mozdulnak a kezében. Amaz persze nem látja őt. Mikor vége van a misének,
                    megcsókolja a könyve lapját és összekapcsolja. Elmennek egymás mellett idegenül,
                    köszönés nélkül. Egyik eltotyog a felvég felé; a másik elcsoszog az alvég
                    felé.</p>
				</div>
				<div type="chapter">
					<head>EBÉD A KÖRTEFA ALATT</head>
					<p>Az aratógazda körültekintett és megszólalt:</p>
					<p>- Dél van.</p>
					<p>Csak a körülötte állók hallották meg. De azért megállott az egész munkástábor.
                    Mert nem is kell oda kiabálás. Ahogy a gazda megáll és fölemeli a mutatóujját,
                    meglátják azt az egész földön. A kaszák és a sarlók leereszkednek. Mindenki a
                    nagy vadkörtefához igyekszik. Annak az árnyéka kerek szőnyeg az út mellett az
                    aszott gyér gyepen. A nyári tüzes délnek egyetlen enyhe sátora. De nincs is
                    olyan hűvöse semmiféle fának!</p>
					<p>Megnéztem az órámat. Éppen tizenkettőt mutatott.</p>
					<p>- Illés bácsi - mondom a gazdának -, honnan tudta meg, hogy dél van?</p>
					<p>A nagy, erős ember mosolyogva vont vállat:</p>
					<p>- Tudj’ az Isten. Megérzem én azt, uram, mint Paizs a szelet.</p>
					<p>- Sohase hibáz öt percet se - jegyezte meg az ispán, aki a határkövön ült és
                    hírlapot olvasott. - Beállhatna akármelyik városba toronyórának.</p>
					<p>A körtefa alatt már akkor ott ült a szép Szabó Magda is az ura mellett. Ők a
                    szomszéd földről jöttek ide által. Csak négyen aratnak ott, de a magukét
                    aratják. A szép Szabó Magda kihozta az urának az ebédet. Láttam, mikor jött.
                    Egyik karján a gyerek, másik kezében a fazekat lógatta. Tizenhat éves gyönge kis
                    teremtés és már asszony és már anya.</p>
					<p>Csik Imre először is a fiáért nyúl. A fia csak kis inges, ölbeli gyermek. Még
                    nincs egy esztendős. Aki megnézi, semmi különöset nem lát rajta: se járni nem
                    tud, se beszélni, és még csak szépnek sem mondható, mert a feje hosszú. De azért
                    Csikék nagyra vannak azzal a kis poronttyal. Ha valaki egy tarisznya gyémántot
                    kínálna a kis tudatlan féregért, bizonyára komolyan és határozottan
                    visszautasítanák. Mert Csikék azt tartják, hogy olyan gyerek, mint Fercsi, nincs
                    több sem a faluban, sem az egész világon.</p>
					<p>Lám, hogy leemeli Csik Imre az anyja karjáról, olyanokat csókol a kis pufitos
                    pofácskáján, hogy szinte csattan; és nevetve nézdegéli, mintha most találta
                    volna a bokorban.</p>
					<p>- Nézd csak, milyen fekete a szeme! - mondja selypítve.</p>
					<p>És a szép Magda mosolyogva nézi, hogy milyen fekete a szeme a fiának.</p>
					<p>- Mondjad, fiam: apa!</p>
					<p>A kis féreg együgyű képpel nézi az apját. A szájacskája megmozdul:</p>
					<p>- Hapapap.</p>
					<p>Ez tetszik Csikéknek.</p>
					<p>- Mondjad, fiam: apa!</p>
					<p>- Hapapap.</p>
					<p>Elmondatják tízszer-hússzor. A Fercsi gyerek mindig csak azt feleli:</p>
					<p>- Hapapap.</p>
					<p>De ez mindig új és mindig meglepő. Pál úgy véli, hogy a szó kimondása
                    kifogástalan, sőt kellemesen is hangzik. Olyan büszkén néz a fiára, mintha
                    merőben annak az érdeme volna, hogy ő apa.</p>
					<p>Az anya nem olyannak látja. A szép Szabó Magda azt mondja neki:</p>
					<p>- Jaj, te kis angyal!</p>
					<p>Eközben odatelepedtek az uraság aratói is. Hej, ti királyok, királykisasszonyok
                    és királylegények, ti pápák, bárók és grófok és aranykanalú nagy urak, ha a ti
                    magatok drága tálaiban ilyen jó falatokat találhatnátok! Ha a ti jégbe hűtött
                    cifra üvegeitekből olyan jóleső italt tudnátok húzni, mint ezek húznak itt a
                    csöcsös korsóból, vagy a csobolyóból! Ha a ti szmirnai és lyoni művészettel
                    puhított dívánjaitokon és hentergőiteken olyan édes nyugalmat tudnátok találni,
                    mint ezek itt a vadkörtefa két ujjnyi kis gyepén, mikor ebéd után egy rövid
                    félórácskát szenderegnek!</p>
					<p>Csik Imre is a felesége ölébe hajtotta a fejét. A gyerek mellettük betakarva
                    aludt. A szép Magda egy fűszálat húzott olykor el az ura bajuszán. Imre be
                    akarta kapni mindig a fűszálat. Játszottak, mint a gyerekek.</p>
					<p>- Nini - mondja az ispán -, a Matyi.</p>
					<p>Csakugyan az jött az úton, a Tóth Antal szamara.</p>
					<p>Honnan jöhetett egymagában?</p>
					<p>A jó Isten tudja.</p>
					<p>Mert Tóth Antal el szokta adni a szamarát és a szamár mindig visszatér hozzá.</p>
					<p>A Matyi sétálva ment hazafelé. Nyomán felporzott a kocsiút. Olykor megállott és
                    letépett valami zöldet az árokpartról és útközben eddegélte. Egyszer csak
                    lefeküdt a porba és meghempergődzött.</p>
					<p>- Eső lesz - mondta Gönczöl Illés.</p>
					<p>- Az lesz - felelt rá az egyik arató -, hangyákat láttam, ahogy visszafelé vitték
                    a tojásukat.</p>
					<p>Az égen csak egy kis fehér felhő látszott. De meleg volt. Egy légy csípése olyan
                    volt a kezemen, mint a tűszúrás.</p>
					<p>A szamár eltűnt már a kocsiútról. Helyette könnyű forgószél jelent meg az úton és
                    a port magasra sodorta.</p>
					<p>Amint a forgószél hozzánk ér, egyszer csak látom, hogy az egyik arató leány
                    beleröpíti a sarlóját.</p>
					<p>Egyik se szólt rá semmit. Magam is tudtam, hogy a forgószél most rútul járt. Mert
                    a forgószél nem egyéb, mint az ördög meg egy boszorkány. Összeölelkezve
                    táncolnak. De mi is volna egyéb? A levegőben valamelyik ördög tartja a
                    lakodalmát. Egy-egy táncoló pár olykor leér a földre és látnivaló, hogyan
                    sodorja a port magával.</p>
					<p>A sarló bizonnyal megvágta a táncolók lábát. A leány kifut az útra, nézni, hogy
                    van-e ott vércsepp? Vércsepp nincsen, de majd holnap meg lehet látni, melyik
                    öregasszony jár sántítva.</p>
					<p>Az égben csakugyan valami nagy sor történik. Sötét palaszín szürke felhők
                    tolonganak odafenn. Néha egy lomha szörnyeteg alakú elő-előválik. Az a sárkány,
                    amelyen fölszállott valamelyik tóból a garabonciás. Honnan jöttek ezek a felhők
                    és hova mennek? Mi a szél, amely nyomni tud meg csavarni, rázni, szórni, emelni,
                    morogni, sziszegni és sírni? Hát mi az? Levegő? Puszta levegő? Föl tud kapni a
                    levegő egy marok port a földről, hogy szétszórja a tarlón? Ki tudja ragadni a
                    levegő az újságpapirost az ispán kezéből? A semmi nem olvas. A szél pedig
                    magasra emeli az újságot és forgatja, olvassa.</p>
					<p>Az iskolában persze nem tanul erről senki, de hát arra való a két szeme, hogy
                    lássa. Amit a tanító mond, hogy a szél nem egyéb, csak levegő, a levegő pedig
                    nem egyéb hydrogéniumnál meg oxigéniumnál, azt is el lehet hinni. Az andocsi
                    szűzről soha nem tanította senki, hogy az csak olajfesték. - Csuda az! Hát mért
                    ne higgyünk abban, hogy a föld színe felett lelkek kavarognak!?</p>
					<p>Íme, a fecske is, mintha már fönt nem volna elég helye, csaknem a földet érinti
                    gyors kanyargásaiban. A magasság és a mélység megtelik várakozással. Az ég
                    színe fekete. És íme, alácikázik a nyomott csendben egy cikcakkos hegyes villám.
                    Dehogy villám: istennyila. Az Isten meglátott valahol egy gonosz ördögöt és
                    lesújtotta.</p>
					<p>A hatalmas lövéstől megrendült a föld a sarkában. Hol vagytok festők, hogy
                    vászonra vetnétek azt a képet, amint az ördög a mezőn élettelenül elterülve
                    fekszik, s mellében áll az Istennek izzó piros nyila.</p>
					<p>A zápor zuhogva ömlött alá. Az aratók elmélázva, hallgatva nézték az esőt. Csik
                    Imre kibontotta a szűrét, és rátakarta a feleségére.</p>
				</div>
				<div type="chapter">
					<head>ANDRÁS MEG A KUTYÁJA</head>
					<p>Szűcs András öreglegény volt, és nem is gondolt rá, hogy valaha megházasodik. És
                    mindez csak azért, mert siheder korában szállta meg a himlő és igen
                    megragyásodott. A falubeli legények azzal figurázták a lányok előtt; hogy a
                    kutyája viseli a bajuszát.</p>
					<p>Mert juhász volt Szűcs András. Juhász kutya nélkül, a szolgabíró hajdú nélkül,
                    huszár ló nélkül nem ember. A juhászkutya pedig bőven el van látva bajusszal,
                    szemöldökkel, sőt némi szakállal is.</p>
					<p>- Kutyája viseli a bajuszát.</p>
					<p>Persze aztán, ha valamelyik leány mosolygott is reá, Szűcs András balul
                    értette.</p>
					<p>- Hogy a moly essen beléd! - bosszankodott olykor a kutyájára.</p>
					<p>De azért meg nem vált volna tőle semmi kincsért.</p>
					<p>- Pipám, kutyám, furulyám - szokta mondani -, egyebem sincs a világon.</p>
					<p>Hát jó kutya is volt az a Maros. Értette a gazdájának még a szeme pillantását is.
                    Ha igen előrebocsátkoztak a juhok, vagy oldalt széledezett a nyáj, Szűcs András
                    csak a kutyájára tekintett és csakúgy halkan leszólt neki félvállról:</p>
					<p>- Nézd mán: amarra a...</p>
					<p>S intett a szemével: merre.</p>
					<p>A kutya azonnal felpattant, s mint valami ágyúból kilőtt szőrgolyó iramlott a
                    hibásolt irányba: dühös ugatással terelte rendbe a nyájat.</p>
					<p>- Embör vagy, Maros! - dicsérte meg olykor Szűcs András.</p>
					<p>Maros olyankor boldogan lihegett és fénylő szemmel nézett a gazdájára.</p>
					<p>No, értették egymást.</p>
					<p>Ha Szűcs András szomorú volt, a kutyája is lógatta a fejét. Ha Szűcs András vígan
                    rikkantott, a kutyája is vígan ugrott egyet-kettőt. Ha Szűcs András éhes volt, a
                    kutyája is a tarisznyára nézett, s ennélfogva ha Szűcs András szalonnázott,
                    Maros is kapogatta a bőrkét.</p>
					<p>Esténként meg hogy Szűcs András tüzet rakott a hodály mellett és a vacsoráját
                    főzte, vacsora után mind a ketten fennmaradtak még kis ideig a tűz mellett.
                    Szűcs András furulyázott, a kutyája meg hallgatta.</p>
					<p>Szűcs András nem igen furulyázott másnak, csak magának meg a kutyájának. S ha
                    egy-egy nóta jól kijött a furulyán, Szűcs András kérdőn pillantott a
                    kutyájára.</p>
					<p>A kutya helyeslőn és vidáman nézett reá.</p>
					<p>Mindig meg voltak ők egymással elégedve. Marosnak minden tetszett, amit a gazdája
                    művelt, Szűcs András meg nem egyszer mondogatta:</p>
					<p>- Ilyen kutya nincs több a világon.</p>
					<p>Különösen olyankor mondta, ha valaki némi utálattal nézett a lompos kis csupaszőr
                    kutyára. A faluban nem volt több olyan csúnya fakófekete bundás kutya. Különösen
                    a feje volt csúnya, hogy a szemét szinte teljesen takarták a rálógó fürtök, s
                    nagy bajusza is feketén, rendetlenül lógott alá.</p>
					<p>- Ilyen kutya nincs több a világon - dicsérte Szűcs András -, nem is kutya ez,
                    hanem ember.</p>
					<p>S a juhok is ilyenformán vélekedtek Maros felől, sőt még tán feljebb is. Mert ha
                    ember ment a legelőn át, akárha a nagyságos úr is, alig egypár lépést vonultak
                    félre, de ha a Maros lódult feléjök nagy kanyarodással és széttéplek!-haragos
                    csaholással, egymás hegyén-hátán futottak előle.</p>
					<p>Egyszer majdnem bajba is keveredett Szűcs András a kutyája miatt:
                    Szekeres-Szabónak a fia a legelő szélén szedte a szegfűgombát, s hogy a juhok is
                    arra haladtak, a kutya nekiszaladt a gyereknek: úgy lármázott rá, mintha
                    mingyártos-mingyárt felfalná. A gyerek persze követ kapott és oldalba sújtotta a
                    kutyát. A kutya visított. Szűcs Andrásnak a fejébe futott a harag.</p>
					<p>- Ejnye, az apád láncos üstökit!</p>
					<p>A gyerek futott.</p>
					<p>Szűcs András nem érte volna utol, de a botja utolérte: éppen fejen találta.</p>
					<p>A gyerek vérben bömbölt haza.</p>
					<p>Szekeres-Szabó fogta a gyereket azon csorgó véresen, vitte a község bírája
                    elé.</p>
					<p>A bíró küldte a kisbírót Szűcs Andrásért.</p>
					<p>- Hát baj van, Szűcs András: börtön lesz ennek a következése. Mer a gyerek fülét
                    letépte a bot: az ilyenért börtön jár.</p>
					<p>Szűcs András izzadt, mentegetődzött:</p>
					<p>- Én a kutyámat soha meg nem ütöttem, bíró uram. Mer az én kutyám olyan kutya,
                    hogy... Meg nem ütöttem. Egyszer megrúgtam, az igaz, de ütni meg nem ütöttem én
                    soha, még egy szalmaszállal se. Ez a kölyök meg... Hát aztán, ha megdöglik a
                    kutyám?</p>
					<p>- Lesz másik - szigorkodott a bíró -, de ha a gyerek meghal...</p>
					<p>- Lesz másik - felelte Szűcs András -, gyerek lehet. De ilyen kutya nem
                    találkozik még egy.</p>
					<p>A tárgyalás aztán azzal végződött, hogy a bíró öt korona szigorú bírságot vetett
                    Andrásra.</p>
					<p>- Ennyi a fájdalomdíj - mondta -, fizesd Szekeres-Szabónak. Elfogadja-e,
                    Szekeres-Szabó?</p>
					<p>- Kevés - mondta Szekeres-Szabó.</p>
					<p>- Sok - mondta Szűcs András.</p>
					<p>Végre is megegyeztek három koronában. Szekeres mingyárt meg is hívta a bírót a
                    fájdalomdíj elköltésére, és hát illett, hogy Andrást is. Hát megitták a három
                    koronát közösen mingyárt az ítélet után a kocsmában. A gyerek is meggyógyult, a
                    kutya is. Semmi egyéb következménye nem lett az ügynek, csak hogy a gyereknek
                    azóta ferdén áll a füle, és hogy másfelé szedi a gombát.</p>
					<p>Történt azonban, hogy elérkezett a szent búcsú napja és Szűcs András azon az egy
                    napon ki szokta venni a részét a keresztényi ájtatosságokból.</p>
					<p>Már hetekkel előbb megegyezett az öreg Mucza cigánnyal - fél liter borba meg egy
                    pakli dohányba -, hogy aznap délután első harangszótól kezdve helyettesíti.</p>
					<p>- Csak ballagj, öreg, a juhok után. Aztán ha igen szélednek, mondd a kutyának: -
                    Nézd mán, Maros, arra a! A kutya mán érti. Ha olyan hosszú vóna az ő lába is,
                    mint a miénk, nem kellene neki mondanod semmit. Dehát mán a jó Isten így szabta.
                    Este idetereled őket a vályúhoz, aztán bemennek ők a hodályba maguk is. A
                    hodályt bezárod, az ajtó elé fekszel. Egyéb dolgod semmi.</p>
					<p>Az öreg Mucza gutaütéstől félig béna cigány. Az uraság konyháján mindeneskedik.
                    Hozd be, vidd ki - ennyi a dolga. Azelőtt vályogot hányt, és telenkint
                    lakodalmat muzsikált - soha börtönben nem ült.</p>
					<p>Szűcs András telihúzta hát a vályút vízzel, aztán megmosdott, felöltözködött.
                    Szűre ujjába beletette a Lelki mannát, csizmája szárába a disznószúró kést, a
                    kalapján elsimította az árvalányhajat, és beballagott szép katonás lépésekkel a
                    faluba.</p>
					<p>A nap szépen sütött. A legelő csendes volt. A falu zajos. Mucza cigány a
                    csendességben, Szűcs András bent a zajgásban valahol - a nap elmúlt.</p>
					<p>Este besötétedett. A holdvilág felkelt. Éjjel tizenegykor hazatért Szűcs András a
                    holdvilágos úton. Már messziről hallatszott a danolása:</p>
					<p>Leesett az pirosalma a fárúl:</p>
					<p> El köll válni a kedves galambomtúl.</p>
					<p> Hej de: minek varrtál neköm rúzsám bő gatyát?</p>
					<p> Ha jaz nevem katonának beírták.</p>
					<p>A lába kissé keresztbe járt. Az árvalányhaj össze volt torzolva a kalapján. A
                    kalapja csak a fél fején lógott, mert zsemlyényi daganatot is hozott a fején, de
                    az arcán látszott, hogy az ünnep lefolyásával meg van elégedve.</p>
					<p>A kutyája már messziről eléje iramodott, és nagy nyolcasokat kanyargott ugráló
                    örömében.</p>
					<p>A cigány is fölkelt.</p>
					<p>- No, Mucza, nincs baj?</p>
					<p>- Nincs, András.</p>
					<p>András fogta a lámpást: meggyújtotta benne a gyertyát. Bement a hodályba.</p>
					<p>A birkák fölemelték a fejöket és bégtek, de megvolt az, mind a százharmincegy
                    hiánytalanul.</p>
					<p>- Ihol a dohány, Mucza - mondta András -, most mán hazaballaghatsz, öreg. A jövő
                    esztendőre megint nézz errefelé búcsú napjának szent reggelén.</p>
					<p>Bereteszelte ismét a hodályt, s lefeküdt eléje a dikóra. A kutya az ajtó elé.</p>
					<p>El is aludt nyomban.</p>
					<p>De még a közepére se érkezett az éjjeli nyugodalomnak, a kutyája felugatta.</p>
					<p>A kutya mindig ugat éjjel, különösen, ha holdas az ég, hát Szűcs András aludna
                    attól nyugodtan, de hát az már mégiscsak cudarság, hogy éppen ott lármáz a
                    fülébe, mikor úgyis rövidre van szabva ez az egy éjszaka.</p>
					<p>- Csiba! - morogja -, hallgass mán, a moly essen beléd!</p>
					<p>A kutya el is távozik. A hodály hátulján csahol harapós mérgesen.</p>
					<p>- Sündisznót ugat - vélekedik altában Szűcs András.</p>
					<p>Bosszankodott a sündisznóra. Ha nem volt volna olyan nehéz a feje, föl is kelt
                    volna, hogy agyonüsse azt a cudar sündisznót, s alhasson hajnalig legalább három
                    órácskát.</p>
					<p>Maros csak ugat földet szaggatón, nyikogva is dühében. Érzik, hogy ugrálva ugat.
                    S vissza-vissza szökell a dikóhoz: ugat a gazdája fülébe.</p>
					<p>- Csiba! - rúg feléje Szűcs András.</p>
					<p>A kutya azonban csak lármáz.</p>
					<p>Szűcs András arra gondol, hogy talán nem is sündisznót ugat a kutya?</p>
					<p>Fölkel. A szemehéját felnyomja az öklével. Megnézi a reteszt.</p>
					<p>Semmi hiba.</p>
					<p>Fogja a botját és ballag, amerre a kutyája futott. A kutya azonban messze lefut a
                    legelőn, a falu felé.</p>
					<p>- A nyavalya törje ki azt a sündisznót - káromkodik Szűcs András.</p>
					<p>Mégis hát körüljárja a hodályt, hogy nem ásta-e meg valaki?</p>
					<p>Nem lát semmi lyukat.</p>
					<p>Visszatér.</p>
					<p>Lefeküszik.</p>
					<p>- Mingyán virrad, a teremtésit neki.</p>
					<p>Alig bocsátkozik azonban vissza az álmok örvényébe, a kutya megint ott
                    rángatolódzik a dikó előtt. Ugat, hogy szinte szaggatja a levegőt.</p>
					<p>- A láncos üstökit ennek a cudar dögnek! - mérged rá Szűcs András.</p>
					<p>S kapja a galymós botot, úgy eltángálja a kutyát, hogy a kutya visítozva farkal
                    el a hodály mellé.</p>
					<p>No, akkor aztán alhatott Szűcs András.</p>
					<p>Világos is volt már szélesen, mikorra fölkelt. A juhok türelmetlenül bégtek.</p>
					<p>Siető kézzel tolta félre mingyárt a reteszt. A juhok egymáson tolongva igyekeztek
                    a vályúra.</p>
					<p>Szűcs András zákányos fejjel húzta nekik a vizet. Aztán maga is ivott, meg is
                    mosdott, s különösen jól meglocsolta a fején a daganatot. Nézte a tenyerét:
                    véres-e? Nem látszott semmi pirosság.</p>
					<p>- Oda se neki! - mondta elégedetten.</p>
					<p>Aztán elővette a bugyellárisát a lajbizsebből, és megolvasta: mennyi pénze
                    maradt?</p>
					<p>No, nem sok: negyvenhét fillér mindöszvesen.</p>
					<p>- Oda se neki!</p>
					<p>Csak azután akasztotta a tarisznyát a nyakába, szalonnát, kenyeret belé. S indult
                    álmos fejjel a juhok után.</p>
					<p>A harmat már felszállt. A juhok mohó sietséggel harapdosták az augusztusi rövid
                    fűsarjat. A legelőn csak a szokott birkaszag terjengett.</p>
					<p>Olyankor a legéhesebb juhok igen előzik a többit. Maros már küldetlenül is elöl
                    szokott futkosni és haragosan szokta visszacsaholni a rendetleneket. A nyáj
                    azonban elnyúlik lefelé és Maros nem ugat.</p>
					<p>Szűcs András elnyitja zavaros két szemét és körülnéz.</p>
					<p>Nem látja a kutyát.</p>
					<p>Füttyent.</p>
					<p>Tekint jobbra-balra.</p>
					<p>Nem látja a kutyát.</p>
					<p>Megint füttyent, még erősebben. Vár. Nézgelődik. A hodály felé néz már csak.</p>
					<p>A kutya nincs.</p>
					<p>- Ejnye - morogja -, csak nem üttem tán agyon? Ejnye, ejnye...</p>
					<p>Megint füttyent. Néz a hodály felé.</p>
					<p>A kutya nem jelentkezik.</p>
					<p>- Ejnye, ejnye...</p>
					<p>Eléje fut a nyájnak, s a botját haragosan veti a rendetlenek elé. A juhok
                    visszasürűdnek. Szűcs András siető lépésekkel megyen a hodályhoz.</p>
					<p>Néz a dikó alá.</p>
					<p>Nincs ott a kutya.</p>
					<p>Körüljárja a hodályt, s közben engesztelőn szólogat.</p>
					<p>- Maros! Maros! Hun vagy, jó kutyám?</p>
					<p>Se nyöszörgés, se kutya.</p>
					<p>- Ejnye, ejnye...</p>
					<p>No, keserves, kedvetlen nap. Szűcs Andrásnak magának kell futkosnia hol előre,
                    hol oldalt, hogy megkanyarítsa a birkákat. Mert akármennyire társas állat is a
                    birka, elszéled a legelésben. Ki is téved a legelőről, bemegy a lucernásra, még
                    a kukoricába is. Kóbor cigányok mingyárt elcsípik. De még falubeliek közt is
                    találkozik olyas.</p>
					<p>Aki csak jön a falu felől, Andris mindenkinek odakiált:</p>
					<p>- Nem látták valamerre a kutyámat?</p>
					<p>Senki se látta.</p>
					<p>No, ez mégis különös. Kutyát, macskát nem szokás lopni. Terem bőven. Enni nem
                    eszi még a cigány se.</p>
					<p>Hova a csudába veszhetett az a kutya?</p>
					<p>Végre a falu felé is halad valaki: a rongyszedő. Baktat lógó fejjel. Hosszú boton
                    a batyuja.</p>
					<p>- Mózsi! Megájjék csak.</p>
					<p>Nem bizonyos ugyan, hogy Mózsi a neve, de nem is bizonytalan. Mert íme a zsidó
                    fölemeli a fejét. Megáll.</p>
					<p>- Hallja, Mózsi, vagy minek híjják, egy kis szívességre kérném: nem kívánom
                    ingyen.</p>
					<p>- Szívesen, csak mondja.</p>
					<p>- Hát hogy szólna be a béresgazdának: a kutyám elveszett az éjjel, küggyön ki
                    valami gyereket. Nem győzöm mán. Aztán hát ha visszafelé jön majd, szedek addig
                    egy marokra való gyapjút.</p>
					<p>- A verébfészkekben van a legtöbb - mondja a zsidó a hodályra intve.</p>
					<p>Szűcs András megint szalad egyet. Mérgesen dobálja botját. Még nem is
                    reggelizhetett.</p>
					<p>S ahányszor megáll, mindig csak a kutyán az esze.</p>
					<p>- Hova mehetett? Hova veszhetett? Elment tán a patakra: megáztatta az irháját,
                    csontját. Kutya nem ful a vízbe. Ámbátor megvertem, igen megvertem...</p>
					<p>S csak nézegetett a távolba mindenfelé: hátha egyszer csak előfeketedik
                    valahonnan.</p>
					<p>Csak nem aludt tán el valahol a patak mellett. Ménkű azokba a sündisznókba!
                    Valahányszor odavetődik egy, Marosnak nincsen nyugovása: elugatja a sündisznót
                    hajnalig. A sündisznó nem mozdul. Ha mozdul, a kutya egyszerre ráugrik. Ha
                    ráugrik, a sündisznó legott összerándul. Reggelre a kutyának mindig véres az
                    orra. A szeme is zavaros.</p>
					<p>S eszébe jutott, hogy az előbbi éjjel is sündisznóval bajlódott a kutya.
                    Álmoskodott is a búcsú napján.</p>
					<p>No, hosszú volt az a délelőtt. Délben bizony nagy kedve lett volna Szűcs
                    Andrásnak is, hogy szunnyadjon kissé a fűzfa hűvösében, de nem merte lebocsátani
                    a fejét: a birkák világgá mennének, ha elaludna. A kutya sora is fájdalmasan
                    nyugtalanítja.</p>
					<p>Harangozzák a delet.</p>
					<p>Szűcs András illendőképpen imádkozik. Aztán előveszi a tarisznyáját. Leteszi a
                    kalapját. Metsz a kenyérből, szalonnából is. De nincs a kenyérnek íze, se a
                    szalonnának.</p>
					<p>Hova lehetett az a kutya?</p>
					<p>Néz széjjel.</p>
					<p>Néz a hodályra.</p>
					<p>Visszadugja az élelmet a tarisznyába, a pipa mellé. S otthagyja a birkáit, ballag
                    ismét a hodályhoz. Megint körüljárja. Megnézi az almot is kívül, a rőzsenyalábok
                    zugait is.</p>
					<p>A kutya nincs.</p>
					<p>Megint körüljárja a hodályt.</p>
					<p>Ha akkora volna az a kutya, mint a vakondok, akkor is rátalált volna már annyi
                    keresésre.</p>
					<p>A hodály hátulján az egyik palánkdeszka kijjebb áll kissé a többinél. Előbb is
                    megállt már rajta kissé a szeme, de most el se hagyja. Nézi összevonult
                    szemöldökkel. Oda is lép; megvonja kifelé. A deszka könnyen enged. Két arasz a
                    rés.</p>
					<p>- Haj, a keserűjét!</p>
					<p>Visszaüti a deszkát, a végén lógó két rozsdás szeget is benyomintja a helyére és
                    szinte futva siet vissza a birkákhoz. Csorog róla a verejték.</p>
					<p>Olvassa: egy, kettő, három, négy.</p>
					<p>De a birkákra is ráragadt már az ő nyugtalansága: fölkeltek és kavarognak,
                    legelésbe is fognak.</p>
					<p>Szűcs András betereli őket az akolba. A vezérbirkát elkapja a botjával, és
                    szétveti a lábát az ajtóban: kilódítja a lába között. A többi birka egyenkint
                    utána. Szűcs András szorongó szívvel olvassa:</p>
					<p>- Egy, kettő, három, négy...</p>
					<p>A vége, ahogy sejtette:</p>
					<p>- Százharminc.</p>
					<p>Azt is tudta csakhamar, hogy melyik a hiányzó: a gyulladásos szemű kosbárány a
                    hiányzó, a zsidó szemű vénnek a fia. Harmadik báránya volt az a kis veres
                    szemű.</p>
					<p>- A guta üsse meg, még csak nem is keresi a fiát!</p>
					<p>No, annál keservesebb napja se volt Szűcs Andrásnak, mióta gyepen jár!</p>
					<p>Mármost a cigány vitte-e el? vagy más?</p>
					<p>A cigány!</p>
					<p>De hát mégse a cigány. Az öreg ilyen lyukon bemászni nem tudhatott. Nem is olyan
                    fajta cigány az öreg. Rá se szorult: hízik az uraság konyháján, mint a légy.
                    Valamelyik legény lophatta el, míg ő a kocsmában vigadott.</p>
					<p>- Hej, azt a!...</p>
					<p>Hát azt ugatta úgy a kutya...</p>
					<p>Jön másnap délután egy ökrös szekér és mellette ballag Dani béres. A szekér meg
                    van rakva búzás zsákokkal. Az állatok lassan vonszolják.</p>
					<p>Szűcs András a legelő szélén áll. A nyája elejét meg egy tizenkét éves gyerek
                    őrzi. No lám, a kis tücsök: ma kezdte és már is juhászosan könyököl a
                    botján.</p>
					<p>Dani béres köszön.</p>
					<p>Megáll.</p>
					<p>- Hát mögveszött? - kérdi.</p>
					<p>S elővonja a derekáról a dohányzacskót, lajbizsebből kurtaszárú pipát.</p>
					<p>- Csak elveszött - feleli vállról Szűcs András.</p>
					<p>- De bizony mögveszött a.</p>
					<p>- Mögveszött?</p>
					<p>- Hát nem tudja?</p>
					<p>- Az én kutyám?</p>
					<p>- Az a: Maros.</p>
					<p>- Hát mán hogy veszött vóna mög?</p>
					<p>- Mondják.</p>
					<p>- Mondják? Ki mondja?</p>
					<p>- Mindönki.</p>
					<p>- Mindönki? Kicsoda?</p>
					<p>- Akik kergették.</p>
					<p>- Kergették?</p>
					<p>- Kergették ám.</p>
					<p>- Hát aztán mé kergették?</p>
					<p>- Mer mögveszött.</p>
					<p>- Mögveszött!</p>
					<p>- Hát persze, hogy mögveszött.</p>
					<p>- Ki mondja hogy mögveszött?</p>
					<p>- Mindönki.</p>
					<p>- Mindönki?</p>
					<p>- Mindönki. Kergették. Bele is esött a bürün a vízbe. El is vitte a víz.</p>
					<p>A béres eközben megtömte már a pipáját. Rá is gyújtott. Le is nyomta a parazsat.
                    S utánalódult a szekerének.</p>
					<p>- Mék a malomba - mondta.</p>
					<p>Szűcs András csak állt ott, mintha belegyökeredzett volna a lába a földbe.</p>
					<p>Este aztán ballagott a faluba. Tudakozódott, hogy ki látta a kutyáját?</p>
					<p>Sokan látták. Vizes fazekakkal hajszolta egynehány legény. Azt is látták, hogy a
                    bürün igyekezett által a kutya, de beleesett a vízbe.</p>
					<p>Szűcs András még egynéhányszor elhallgatta a történetet. A fejét rázogatta.
                    Elment a bürüig.</p>
					<p>Megállt ott nagybúsan, s nézett a vízre.</p>
					<p>Sóhajtott.</p>
					<p>Vakargatta a füle tövét.</p>
					<p>Mert csak ő tudta azt; hogy nem volt veszett a szegény jó Maros kutya. Hej,
                    dehogy volt veszett: a bárányt kereste az, a veres szemű bárányt. Mármost vagy
                    azért ölte magát a vízbe, hogy nem találta meg, vagy azérton, hogy olyan
                    becsületes-ártatlanul megverődött.</p>
				</div>
				<div type="chapter">
					<head>
                    FESTŐ A FALUN</head>
					<p>Ma, ahogy kilépek az utcára, látom, hogy a gyerekek mind az alvég felé futnak.
                    Megállítom a Burucz gyereket, hogy mi történt?</p>
					<p>- Egy úr van a faluvégén - lihegi kipirosodottan -, képet csinál.</p>
					<p>Egy úr, aki képet csinál - nem lehet egyéb, csak festő. Magam is arrafelé néztem.
                    Csakhamar rá is akadtam.</p>
					<p>Ott ült a libalegelőn, a fűzfák között. Előtte egy kis háromlábú festőállvány.
                    Mögötte Könczöl Pista hadonászott a botjával, hogy távol tartsa a gyerekeket.
                    Azok persze fölmásztak a fára; onnan lesték, hogyan készül a csuda? Ki hitte
                    volna, hogy olyan apró pálcikákkal izélik a képet. Egy hét múlva minden gyerek
                    fest a faluban.</p>
					<p>A festő fiatal szőke ember volt, afféle hosszúhajú szúnyoglegény, aminőket
                    mindenfelé lehet látni nyáron az országban. A fején széles karimájú puha kalap,
                    a kabátja meg bársonyból való, olaszos.</p>
					<p>De magyar fiú volt. Amint figyelmeztették, hogy a tanító jön, letette az ecsetjét
                    és fölkelt.</p>
					<p>- Réz István vagyok - mondotta -, Münchenből jöttem haza az őszre, egynéhány
                    studiumot csinálok itthon.</p>
					<p>- Hogy vetődött ide a mi kis elrejtett falunkba?</p>
					<p>- Magam se tudom. Járok jobbra-balra, amerre a szél hord. Tanulgatok. Még egy
                    heti időm van, aztán visszamegyek.</p>
					<p>- Tessék folytatni; talán azért beszélgethetünk.</p>
					<p>A rétnek egy darabját festette: a hidat, a nyárfát, meg egynéhány fűzfát, a víz
                    mellett. Fölvette az ecsetjét és föl-fölpillantva festett tovább.</p>
					<p>- Látszik - mondotta -, hogy itt még sohase járt magamféle ember. A falu tele van
                    szebbnél szebb tanulmányfejjel, de akárkinek szóltam eddig, hogy legyen
                    modellem, ijedten tiltakozott.</p>
					<p>- Isten tudja, mit értenek a modell szón. A maguk nyelvén kell azokkal beszélni,
                    jó festő uram.</p>
					<p>- Beszéltem én az ő nyelvükön is. Egy barna képű fiúcska végre leküzdötte egy
                    hatosért a félelmét, de azt is elvitték tőlem. Azt mondták neki: ne engedd a
                    képedet megrontani, te ostoba. Így hát nem maradt egyéb, csak az unalmas
                    fűzfák.</p>
					<p>- Majd segítek én a bajon, csak tessék megmutatni, amelyiket festeni kívánja.</p>
					<p>- No - azt mondja erre az ecsetjét letéve - egy öreg bácsit láttam, ha azt
                    lefesthetném, nem adnám egy országért. A nevét is tudom. Valami Kévési vagy
                    Képési, no ni: elfelejtettem. Szép hajlott agg ember. A haja csupa fehérség. Az
                    arca meg csupa pirosság. Csupa szín az az ember! Brilliáns színek: cinóber!
                    karmin! kremzerveisz! gebrannte terra sienna! és umbra bőven!</p>
					<p>- Kevi?</p>
					<p>- Az az, Kevi. A templom mellett lakik. A kármint az orra körül kékesbe
                    játszatom.</p>
					<p>- Hát csak tessék befejezni a képet. Az öreg ülni fog.</p>
					<p>- Dehogy is festek itt többet, Örök hálára kötelez uram, ha az öreget a pemzlimre
                    juttatja.</p>
					<p>Elrakta a holmiját, s mentünk egyenesen Keviékhez.</p>
					<p>Az öreg az udvaron ült, egy fatönkön, az őszi napnak sugárverésében, és pipázott.
                    Ahogy a kis ajtón beléptünk, föl akart támaszkodni, hogy elénk jöjjön, de én már
                    messziről szóltam neki, hogy maradjon, különben visszafordulunk. Ez a fenyegetés
                    jólesett neki. Jókedvvel nyújtotta ráncos öreg kezét, és meg is szorította a
                    miénket fiatalosan.</p>
					<p>- Ez az úr - mondom a festőre mutatva - olyan ember, aki képeket tud csinálni. De
                    nem imilyen-amolyan papiros képeket ám, hanem drága szép finom képeket
                    olajjal.</p>
					<p>- Olajjal?</p>
					<p>- Igen, mint a templomban láthatta kend a szenteket.</p>
					<p>- No, derék.</p>
					<p>- Hát nem egyébért jöttünk, Kevi bácsi, hanem hogy kendről is képet szeretne ez
                    az úr festeni.</p>
					<p>- Nem vagyok én szent.</p>
					<p>- Nem is azért, mintha szent volna kigyelmed, hanem mert egy olyan nagy képet
                    akar festeni, amin sok magyar ember lesz, hát kend lenne az egyik.</p>
					<p>Kevi bizalmatlanul nézett reánk.</p>
					<p>- Ej - mondotta -, öreg vagyok én már arra, itt vannak a fiaim, azokat
                    fessék.</p>
					<p>- Éppen azért, mert öreg kend - szólalt meg most a festő -, azért tetszik nekem.
                    Egy pirospozsgás Homért csinálnék kigyelmedből. Új felfogás! Csak a félszemire
                    vak, és serlegek között ülve tűzzel zengi a hősök dicséretét.</p>
					<p>- Micsoda? - duzzant fel az öreg. - Hóhért akarnak belőlem csinálni?</p>
					<p>- Dehogy hóhért - csillapítom az öreget.</p>
					<p>- Egy Homér nevű görögöt - mondja a festő.</p>
					<p>- Görögöt - szörnyedzik megint Kevi.</p>
					<p>- Ne értsen félre kigyelmed, csak a kép lesz az - békítettem megint az
                    öreget.</p>
					<p>És arra gondoltam, hogy bár csak elnémulna ez a festő egy negyedórára. Azonban az
                    én festőm mindenképpen segíteni akart a rábeszélés munkájában.</p>
					<p>- Annyi az egész - mondotta -, hogy a kigyelmed fejéhez megfelelő szakállt
                    csinálok.</p>
					<p>- No, már azt pedig nem csinál az úr - felelte az öreg haragosan -, tisztölöm az
                    urat, de nem engedöm.</p>
					<p>- Hallgasson, uram - mondom a festőnek -, csak én hadd beszéljek.</p>
					<p>A festő erre leült nagybúsan a kútkávára, és előszedte az ecsetjét: a rozzant
                    pajtát kezdte festeni.</p>
					<p>A házból már ekkor előjöttek az asszonyok is. Azokhoz fordultam.</p>
					<p>- No nézze, asszonynéném - mondom Kevinének -, milyen csatában vagyunk itten. Ez
                    a festő úr eljött messze földről, hogy a mi falunkban egy pár képet fessen. A
                    legszebb gyereket, a legszebb asszonyt meg a legszebb öregembert akarja
                    lefesteni. Én nem tehetek róla, hogy Kevi bácsit ítélte a legszebbnek az öregek
                    között. Nem akar vele egyebet, csakhogy üljön előtte egy kisfertály óráig, de
                    Kevi bácsi nem akar. Pedig milyen dicsőség lenne ott a külső országban, ha
                    kifüggesztené a képet, aztán azt mondaná: Nézzétek, császárok meg királyok,
                    ilyen szép piros öregemberek élnek a magyar földön! No, sok dicséret meg áldás
                    szállana a Kevi bácsi fejére. Még az újságba is kitennék.</p>
					<p>- Hát miért nem engedi magát? - szólt kedves kérleléssel az öregasszony.</p>
					<p>- Ott a fiatalja - felelt valamivel enyhébben az öreg -, vén lóból nem való
                    poroszkát csinálni.</p>
					<p>- De bátyámuram, ahova öreg kell, ott nem állhat meg a fiatal. Mit szólna kend
                    arra, ha Szent Péter apostolt huszonöt esztendős legénynek festenék?</p>
					<p>- Nini, a pajtánk! - kiáltott az Imre legény a festő mögött. A pajta csakugyan
                    ott sárgállott már a festő vásznán. Még a lombos nagy diófa is ott állt.</p>
					<p>A kép az öregnek is tetszett.</p>
					<p>- No, jól van - mondotta -, csináljanak belőlem akármi bolondot. A tanító úr
                    kedvéért megteszem.</p>
					<p>Fölállott és a szoba felé indult.</p>
					<p>- Add elő az ünneplő ruhámat - mondta a feleségének.</p>
					<p>- Nem kell felöltöznie - szólt a festő -, hiszen csak a fejét festem le.</p>
					<p>- Fejemet? Hát aztán milyen leszek én kéz meg láb nélkül?</p>
					<p>Intettem a festőnek, hogy hallgasson.</p>
					<p>- Úgy lesz, bátyám - mondottam -, mintha az ablakból nézne kifelé. Aki az utcáról
                    látja kigyelmedet, nem láthatja se kezét, se lábát, igaz-e?</p>
					<p>Ezt megértette az öreg, de azért mégis bement és felöltözött az ünnepi ruhájába.
                    Az ő lelke úgy diktálta ezt: ha lefestik a ruháját, ha nem, mégiscsak ünnep az
                    az óra, amelyben megörökítik.</p>
					<p>Leült a karosszékbe és mozdulatlan maradt. Átengedte magát a festésnek.</p>
					<p>Az udvaron áhítatos csend. A festő biztos és gyors kézzel kerekíti meg a vászonon
                    a fej határvonalait; az orrot, szemet és bajuszt fölárnyékolja, a fejet
                    vadgesztenyeszínű sötéttel mázolja körül.</p>
					<p>- Mán kezdődik - jegyzi meg a csizmadia a kerítésen áthajolva -, de még nem
                    formája.</p>
					<p>A festő csakhamar megpirosítja az arcot, és megfehéríti a hajat. A ráncok még nem
                    látszanak: színfolt az egész; - de azért már az öreg Keviné összecsapja a
                    kezét.</p>
					<p>- Jaj nekem, ilyen volt ezelőtt húsz esztendővel.</p>
					<p>Az öreg Kevi nem bánja, akármilyen volt ezelőtt húsz esztendővel; nyugodtan
                    pipázik a karosszékben.</p>
					<p>A néző egyre több és több az udvaron.</p>
					<p>Bozókiné is betér. Szomorú kis sovány asszony. Nem tudom, miért van ma a fekete
                    ünnepi ruhában, de abban van. A többi asszonyféle ha be is pillant, csakhamar a
                    dolgára siet. Az az egy ott marad: nézi a képet figyelemmel.</p>
					<p>- Mit fizetnek érte? - tudakozza suttogva -, mennyit fizetnek?</p>
					<p>- Nini, talán csak nem akarja magát lepingáltatni?</p>
					<p>- Oh, Isten mentsen, dehogy is, csak éppen kérdem.</p>
					<p>- Semmit - feleli Keviné -, semmit se fizetünk, csak úgy a maga mulattából festi
                    az uramat. De ugye máris formádzik?</p>
					<p>- Meg ne billentse kend a fülit - szól a kerítésen könyöklő csizmadia -, most azt
                    kenik.</p>
					<p>Tartja az öreg a fülit nyugalmasan.</p>
					<p>A csodálkozás nőttön nő. Alig egy negyedóra múlva csupa bámulás és nevetés az
                    udvar.</p>
					<p>- Ilyen, éppen ilyen!</p>
					<p>- No, kend kétszer van a világon, Kevi bácsi - mondja a csizmadia.</p>
					<p>- Ha kész lesz, felakasztják kendet - jegyzi meg a bakter.</p>
					<p>Erre már az öreget is elhagyja a nyugodalom. Fölkél és odatotyog a képhez. A
                    fejét csóválja.</p>
					<p>- Ilyen volnék? - motyogja jókedvűen -, no, ilyen vagyok.</p>
					<p>- Még nem egészen - feleli a festő -, holnap megint eljövök. Holnapra megszárad
                    és aztán jön csak a bitüm.</p>
					<p>- Mi jön?</p>
					<p>- Nohát a szurok. Bekenem itt-ott szurokkal.</p>
					<p>- Engem?</p>
					<p>- Nem kendet, no, csak az árnyékát, hogy mélyebb legyen a szeme, bátyámuram.</p>
					<p>Az utcán Bozókiné jött mindenütt a sarkunkban.</p>
					<p>- Lelkem, jó uram - szólalt meg a hídnál.</p>
					<p>Aztán, hogy megálltunk, összetette a két kezét:</p>
					<p>- Szépen megkérném, édes képcsináló uram, hogy az én kis leányomat, az
                    Ilonkát.</p>
					<p>- Nem tudom, lesz-e rá időm - felelt a festő -, melyik a kisleánya?</p>
					<p>- Meghalt, lelkem, meghalt - mondja az asszony könnyekben fürdő szemekkel.</p>
					<p>- Egyetlen leánya volt - magyarázom, hogy annak elfulladott a szava -, szép kis
                    kék szemű teremtés.</p>
					<p>- Olyan, olyan - mondja az asszony.</p>
					<p>- Bajos dolog - mondta vállat vonva a festő -, van valami fotográfiája?</p>
					<p>- Dehogy van, lelkem tekintetes uram, hisz éppen azért szeretném, mert
                    nincsen.</p>
					<p>Hogy aztán együtt mentünk hazafelé, elmondtam a festőnek, hogy a kislány nemcsak
                    az anyjának volt kedves, igazán a legkedvesebb kis kék szemű szőke leány volt a
                    faluban. Torokgyík ragadta el szegénykét.</p>
					<p>Aztán másra fordult a beszéd. A vadászatról beszéltünk. Nálunk az idén sok a
                    vadkacsa. Estefelé ki is vittem a festőt; csónakra ültünk és lestünk a nádasban
                    vadkacsára.</p>
					<p>A festő nem akart vadászni. A nádasnak az esti képét figyelte. Meg a napnyugvást
                    a náderdőn.</p>
					<p>Egyszer, ahogy elhallgattunk, azt mondja a festő:</p>
					<p>- Hasonlított az a kisleány az anyjára?</p>
					<p>- Éppen olyan lett volna, ha megnő.</p>
					<p>- Próbálok valamit - szólt jókedvűen -, megfestem azt az asszonyt
                    hétesztendősnek.</p>
					<p>- Lehetséges volna?</p>
					<p>- Hogyne: a haj szőkébb lesz, a szemei nagyobbak és kékebbek; a szemöldökét
                    vékonyabbra festem és emeltebbre, az arcot meggömbölyítem; vagy sovány volt?</p>
					<p>- Bizony olyan vékony kis madárkaféle volt.</p>
					<p>- Mindegy: az arca bizonyára teltebb volt, az állacska fejletlenebb, az arcbőr
                    átlátszó fehér és a nyakacska vékony.</p>
					<p>És nekiállott másnap, hogy a holt gyermek arcképét megfesse.</p>
					<p>Az anyja ült buzgón, s nem is igen tudta, hogy miért. Csak azt tudta, hogyha ül,
                    megkapja a leánya arcképét.</p>
					<p>Hát hogyne ült volna!</p>
					<p>Mikor aztán a kép elkészült, a festő egy nagy zöld kendőből rámát rögtönzött
                    köréje s odaszólítottuk az asszonyt.</p>
					<p>Az asszony ránézett a képre, s egyszerre kiömlöttek könnyei.</p>
					<p>- Hát ráösmer? - kérdeztem meghatottan.</p>
					<p>- Hogyne ismernék rá tanító uram - felelte -, pedig szegényke nagyon elváltozott
                    ott a másvilágon.</p>
				</div>
				<div type="chapter">
					<head>ESTE</head>
					<p>Este minden más. Más az egész világ. Magam se vagyok az, aki reggel voltam.
                    Mintha a földdel megfordulna a szívünk is: másképpen érzek és másképpen
                    gondolkodok.</p>
					<p>Amint így este végigmegyek a falun, látom, hogy a házak meg a kertek is
                    megváltoztak. Éppen akkorák és csakazok, mint reggel, de mondom, megváltoztak.
                    Némelyik szembetűnően előfehérlik, a homályból, a másik meg visszahúzódik,
                    elrejtőzik, csak az egy-két vörös ablakszemével bámul kifelé. Olyanok, mintha
                    meg is tudnának mozdulni, ha akarnának.</p>
					<p>Az emberek is mások. Az esti homályban szinte lebegnek, mikor járnak. Mikor meg
                    állanak, olyanok mint a fák meg a bokrok, aminthogy a bokor is olyan némelyik,
                    mint az ember.</p>
					<p>De a fák is úgy állnak ilyenkor, mintha értelem és akarat szállotta volna meg
                    őket. Rejtelmesek és titkolódzók. Néha mozdulatlanul állanak, mintha várnának
                    valakit. A lombjukat kiterjesztik. Hallani, hogy susognak.</p>
					<p>Mit susognak?</p>
					<p>Nem érti senki.</p>
					<p>Az égen feltünedeznek a csillagok.</p>
					<p>Csend van.</p>
					<p>A jegenyefák sovány óriásokként emelkednek a magasba. Néha olyanok, mintha az
                    égbe méláznának, máskor olyanok, mintha a környéket figyelnék. A Vargáék
                    kútágasán is a gémfa, mint egy nagy teleszkóp mered a vastag végével az ég felé.
                    Nappal ez nem különös: valaki megmerítette a vödröt és bennhagyta a kútban. De
                    este más: mintha a kút egy kihúzott égnézőn át a magasságot vizsgálná. Íme, a
                    szomszéd almafája is áthajlik hozzá a kerítésen, és susog, talán egész éjjel
                    susog:</p>
					<p>- Mit látsz? Látsz valamit?</p>
					<p>A Csikék háza előtt megyek el. A pitvarajtón narancsszín világosság árad ki az
                    udvarra. Szőnyegként vonul át a földön, s ráterül a szomszéd ház falára is. A
                    falon egy női árnyék mozog ide-oda. A kis Szabó Magda árnyéka az, a tizenhat
                    esztendős anyáé. A szép kis halovány teremtés bizonyára vacsorát készít az
                    urának. Milyen fürge árnyék, milyen hajlékony! Hova lesz ez az árnyék, ha Magda
                    meghal? Eltemetik-e vele együtt? Vagy az ő fölszálló lelkéhez csatlakozik?</p>
					<p>A Buruczék háza előtt valaki ül a padon. Nem látom se szemét, se kezét, se lábát,
                    csak egy fehéres hajlott valamit látok, ami feketében végződik lent is, fönt is.
                    Az arc előtt egy tűzpont. Mintha nem is ember volna, hanem valami szörnyeteg. De
                    azért tudom, hogy nem szörnyeteg az, nem is formátlan, hanem a szelíd és szomorú
                    Burucz András.</p>
					<p>- Hogy van az asszony?</p>
					<p>- Köszönöm a kérdést, mester uram. Bezony már a pipámat se állhatja odabe.</p>
					<p>- Miért nem viszi el az orvoshoz?</p>
					<p>- Voltam én már ott is, mester uram. De csak magam. Mert azt gondoltam, hogy ha
                    ketten megyünk, hát a doktor kettőről vesz pénzt. Mondok, baj van. Aszongya:
                    öltse ki kend a nyelvét. Kiöltöm a nyelvemet. Megnézi. Aztán leül és sebtibe
                    firkálja a recefet. Doktor úr, mondok, még el se mondtam a bajt, mivelhogy a
                    feleségem küldött. Hát csak rám ripakodik, hogy azt mondja: fogja be kend a
                    száját, jobban tudom én mi a baja, mint a felesége -, fizet egy forintot. Hát
                    csak leszúrtam a keserves forintomat, aztán elmentem a patikába, hogy ha már egy
                    forintba kerül a recef, meg is csináltatom. Ott megint fizettem egy forintot és
                    ötvenegy krajcárt, pedig csak akkora kis üveggel, mint a kisujjom. Hát aztán
                    lássa mester uram, ez csak elég drága volt, mégse használt.</p>
					<p>Az utcán megjelenik még olykor egy-egy alak. Ha asszony, siető. Ha férfi,
                    ballagó. Vagy a boltba mennek, vagy a kocsmába.</p>
					<p>Tóth Antal például bizonyos, hogy a kocsmába megyen. Nem is csoda, hogy ilyenkor
                    megkíván egy korty pályinkát: annyit vesződött a szamarával egész naphosszat,
                    hogy teste-lelke megfáradt belé.</p>
					<p>A Miska bojtár azonban a boltba igyekszik. Tíz kilométernyi utat jár meg egy tok
                    gyufáért, vagy egy kurta drótszögért, amivel a Borz János botján meglazult
                    vaskankalékot fogják a pásztortűz mellett fölszögezni. Miska ilyenkor valami
                    édességet is vesz egy krajcáron. Vélni lehet, hogy torkoskodik, pedig hát meg se
                    szagolja azt Miska. Az erdőn túl, a báró birtokán van egy juhászleány: Szanyi
                    Örzse. Annak adja oda. Miska tizenhét esztendős; Örzse tizenöt. Ha Örzse ötven
                    esztendős volna, Miska nem vinne neki cukrot.</p>
					<p>Azonban csakhamar becsukják a boltot is.</p>
					<p>Az utolsó hazamenő Tóth Antal. Ma valahonnan áldás csöppent neki, mert látom,
                    hogy a két árok között nem igen tud hazairányozódni. Nem hiszem, hogy van még a
                    kerek földön egy másik, akinek az árkok annyi bajt okoznának, mint neki. Nappal
                    a szamár hordja bele a taligával együtt, de lám, este belebotlik ő a szamár
                    nélkül is.</p>
					<p>Most éppen szerencséje is, hogy az árokba huppant, mert íme, a bárónak négylovas
                    hintója robog át a falun. A báró maga hajtja a holdvilágos úton a négy
                    pejlovat.</p>
					<p>Micsoda nagy úr!</p>
					<p>Csupa méltóság és csupa pompa! Pesten járt iskolába. Azt mondják, a lovai is
                    jártak ott iskolába, szóval sok mindenfélét beszélnek. A báró különben is
                    érdekes ember. Valahányszor eljön a templomba, mindenki csak őt nézi: hogyan vet
                    keresztet, hogyan pödri a bajuszát, hogyan ásít, hogyan pattogtatja az ujjait.
                    Felér olyankor a mise akármiféle színi előadással. Hát még mikor elővonja fehér
                    mellényéből a monokliját. Senki se ügyel a papra, minden szem a báróra
                    szegeződik. A báró felvonja a szemöldökét; a száját meg a bál arcába fordítja. A
                    kis kerek üveg ott villog a balszemén. A báró megszegi a nyakát és a leányok
                    felé fordul. Az egész templom belemosolyog az imádságos könyvekbe, sőt egy
                    gyerek a kóruson el is röhhen.</p>
					<p>Most, hogy elrobog a négylovas hintóval, szétszáll a csöndesség. Az utcán semmi
                    se mozdul többé, csak olykor hallatszik még egy hang a távolban, egy
                    kutyacsahintás, egy kapunyikorintás. A túlsó oldalon valaki azt mondja:</p>
					<p>- Ne böcce ne!</p>
					<p>Az a kisbornyúnak szól.</p>
					<p>Aztán újra csönd és csönd.</p>
					<p>Most már a bakteré az egész falu. Az ő messze bőgő hangja figyelmeztet, hogy:
                    tűzre és vízre vigyázzunk. Ha netán akadna olyan együgyű ember, aki azt
                    kérdezné, hogy minek vigyázzunk a mondott elemekre, annak nem kell sokáig
                    töprenkednie, mert Vida Imre hozzáteszi: Hogy károkat ne valljatok!</p>
					<p>Voltaképpen nincs is más kötelessége, csak az, hogy az órákat megkiáltsa.
                    Lopástól nem kell tartanunk. Egyetlenegy tolvaj volt csak a faluban: ő. Egy-két
                    éven át becsukogatták, aztán megtették bakternak. A bakter mindenért felelős,
                    ami éjjel elvész. Nem vész el semmi.</p>
					<p>Mikor elkiáltja a kilencedik órára írott rigmusokat, megáll a kerítésem előtt, és
                    megnézi ébren vagyok-e még?</p>
					<p>Csillagos estéken nem fekszek le korán. Egy hosszú fenyőfalóca van az ajtóm
                    mellett. Arra dőlök le és nézem a csillagokat.</p>
					<p>A csillagos ég mindig érdekes látvány. Isten erejének kitárt világa. Tudós
                    emberek abroszt rajzoltak róla, és azt mondták, ennek a csillagnak ez meg ez a
                    neve. Bánja is az a csillag, akár Jupiternek, akár Plutónak hívják idelenn.
                    Hallgat és ragyog és titok marad. Az ég milliárd meg milliárd fényes titokkal
                    van tele. Kinek az országa az a sok világ? Minek van? Vajon, ha meghalunk,
                    melyikben folytatjuk az életet? melyikben?</p>
					<p>A bakterom rákönyököl a kerítésemre, és elmagyarázza nekem, hogy melyik
                    csillagkép micsoda ott a magasság országában.</p>
					<p>- Az a hét csillagos, az a Göncöl táltos szekere. Azon mennek a lelkek a
                    mennyországba. Az a fehér hosszú, az a Tündérek útja. Azon járnak le meg föl a
                    tündérek. Az a pislogó mécs a Tévelygő juhász, aki nem találja a nyáját. Amott a
                    sok fényes apró csillag a Paradicsomkert. Fölvitte a Jóisten, hogy az emberek be
                    ne lopódzzanak. Az az erős fényű, mozdulatlan csillag, az az Istenszeme. Éjjel
                    is néz. Meglátja a tolvajt. Az Aranyszemű csillag megint más valami. Azzal egy
                    angyal néz, vagy Szűz Mária, ki tudná ezt jobban?</p>
					<p>Azt azonban tisztára meg lehet mondani, hogy hol van a Mennyország határa meg a
                    Mennyország kapuja. Vak, aki azokat nem látja. Ha meghalunk, ott kell bemenni,
                    azon a kapun, és ott lehet lenézni, azon az ablakon. De hát tenger csillag
                    vagyon, hat pap se tudná annak mindnek a nevét. A többi titok marad, csak annyi
                    bizonyos, hogy akkor látjuk meg közelről, amikor befogják a szemünket.</p>
					<p>Az óramutató vagy innen van a tízen, vagy túl vagyon rajta. Mindegy az Vida
                    Imrének. Fölballag nyugalmasan a falu dombjára, és ott elbőgi szép
                    értelmesen:</p>
					<p>Tizet ütött mán az óra.</p>
					<p> Elmégy az nyugodalomra.</p>
					<p> Nincs fölírva homlokodra:</p>
					<p> Mire vérradsz föl holnapra.</p>
					<p>Azzal ő maga is hazabandukol lefeküdni. Minek is maradna fenn! Lopni más úgyse
                    lop. Aki alszik, úgyse hallja a kiáltást. Aki meg nem alszik és kíváncsi, hogy
                    hány is az óra, hát keljen fel és nézze meg.</p>
				</div>
				<div type="chapter">
					<head>BESZÉD A KÍGYÓRÓL MEG MÁS SZÖRNYŰSÉGEK</head>
					<p>Ültünk este a pásztortűz mellett, a hodály közelében. A báró tanyájáról ideát
                    volt Szanyi Antal. Az is számadó juhász. Koros ember már, noha nem tudja, hány
                    esztendős. Nálunk bizony nem igen számolgatjuk, hogy hány esztendősek vagyunk.
                    Mindegy az, akárhány esztendős az ember, csak éljen.</p>
					<p>A tűz mellé odabátorodott a Sárközi cigány is. Vályogot vet így nyáron az
                    erdőszélen. Odakünn hál. Hát annak is jólesik az emberi társaság - (ámbátor a
                    paraszttársaság nem igen érdekli, csak épp hogy ember, ember, ha paraszt
                    is.)</p>
					<p>Az este enyhe volt és csillagos. A mezőn a bogarak hullámos zenéje. A tűzre Miska
                    bojtár vet olykor egy nyaláb száraz ágat.</p>
					<p>- No - azt mondja a cigány -, kicsibe múlt a minap, hogy meg nem gazdagodtam.
                    Ahogy megyek éjjel hazafelé, hát látom, hogy egy nagy fene tarajos kígyó tekereg
                    az úton. Jön velem szemtül szembe. No, verjen meg a devla, mondom, a jó
                    szerencsém hajt téged erre! Avval ráhurítok: Honnan gyüsz? Hová mégy? Kinek az
                    iskolájába tanultál? Mert ezt a három kérdést kell megkiáltani a kígyónak,
                    akkor megáll. No, meg is állott. Agyonütöttem.</p>
					<p>A cigány körülpillantott, mintha valami megjegyzéstől tartana. Azonban senki se
                    szólt. A cigány egyet szítt a makraján és folytatta.</p>
					<p>- Vakuljak meg, ha nem igaz. Igen megküzdöttem vele, mert úgy táncolt, mint az
                    ördög. De végtére is éppen akkor, mikor a fejemre akart szökni, derékon vágtam
                    és agyonvertem. Uccu mindjárt előkapom a bicskámat: fölmetszem a fejét. Hát
                    csakugyan meg is találom benne a három kis követ. Az egyik piros volt, a másik
                    fehér, a harmadik zöld. Süllyedjek el, ha nem igaz! No, mondok, nem cserélek
                    most a császárral. Mert tudják-e kendtek, mire jó ez a három kő? Nem tudják? Hát
                    a piros kőtől kinyílik minden lakat. A fehér kőtől meg lehull minden bilincs. A
                    zöld kőtől meg láthatatlanná válik az ember. Gondoltam, mindgyárt meg is
                    próbálom a zöldet: elmegyek a baromfiudvar felé. Ha meglátnak, nem jó a kő. Ha
                    nem látnak meg, akkor jó a kő. A holdvilág még javában sütött: én az árnyékon
                    mentem. Csak jönne már valaki, mondok, de nem jött senki. Ott aztán nagy
                    magamuntában megfogtam egy libát. Gondoltam, ha már nem élhetek libapecsenyével,
                    legalább megtapogatom a combját. Hát nem akkor hozzá éppen az ördög a mindenest!
                    Nekem esik a bottal és azt mondja, mit csinálsz? Ne bántson, István bácsi,
                    mondok, csak a köveket próbáltam. Azt mondja, micsoda köveket? Elmondom neki,
                    hát nem hitte. Mutatni akarom a köveket, hát nincsenek. Ott tűnődünk, tünekedünk
                    aztán, hogy mi lehet a hiba? Hát az volt a hiba, hogy nem olvastam rá a kövekre
                    a miatyánkot. Olyan igaz, mint ahogy itt ülök.</p>
					<p>- No, én is jártam így egyszer - veszi át a szót Szanyi Antal -, csakhogy engem
                    még nagyobb szerencse kerülgetett. Fölkelt egy éjjel a bojtárom, hogy azt
                    mondja, valami fekete ló van a Cseresben. Mondok, hát hajtsd be. Azt mondja,
                    próbáltam, de ahogy rávetettem a kötelet, akkor láttam, hogy nincsen álla. Tyhű,
                    mondok, az ördög ez maga! Egyszerre az eszembe villant, amit az öregapám
                    beszélt, hogy a Cseresben van egy barlang, az tele van kinccsel. Az öregapám
                    idejében minden nagypénteken megnyílott a barlang és előjött belőle egy asszony.
                    Mindenkit megszólított, aki csak eléje akadt, hogy menjenek be a barlangba,
                    vigyék el a kincset. De senki se mert bemenni. Egyszer aztán három juhász
                    nekitüremkedett, hogy ők kihozzák a kincset. Az asszony igen megörült. Azt
                    mondta nekik, hogy egy tüzes kos fog a fejük felett átugrani, de ne féljenek
                    tőle, aztán meg egy obsitos katonát találnak, aki igen vagdalódzik a kardjával,
                    de attól se ijedjenek meg. Végül pedig három ordító oroszlánt találnak. Attól se
                    féljenek, mert kőből van mind a három. Ha azokon átalmennek, annyi kincset
                    hozhatnak ki, amennyit akarnak.</p>
					<p>Mindezt a pipának meg-megszívása között, lassan és komolyan adta elő Szanyi
                    Antal, úgyhogy magamnak is viszolygott bele a hátam.</p>
					<p>- Hát - azt mondja -, a juhászok el is mentek a katonáig, de attól úgy
                    megijedtek, hogy visszaszaladtak. Ott, ahogy mindez eszembe jutott, nem tudtam
                    többé aludni. Duli Péterre gondoltam, akiről azt mondják, hogy táltos.</p>
					<p>- Az a.</p>
					<p>- Hát el is indultam hozzá, mihelyest megvirradott. Beszélem neki az ügyet.
                    Meghallgat szó nélkül. Aztán azt mondja: hát minek beszéli ezt kend nekem?
                    Azért, felelem, mert azt mondják, hogy te táltos vagy. Hát azt mondja, igaz,
                    hogy táltos vagyok, mert foggal jöttem a világra. De én bizony semmi kincsről
                    nem tudok. Neked adnám felit - mondom -, ha hozzájuttatnál. Kis üdeig csak
                    nézett maga elé a földre, aztán azt mondja: hát próbálja meg kend: csináljon
                    fehér szurokból meg fekete szurokból meg fehér viaszkból gyertyát. Tegyen bele
                    tömjént is. Aztán ássa el a keresztútra. Legyen az ott hét nap, hét éjjel.
                    Akkor vegye kend elő. Menjen vele az erdőbe. Vágjon ott egy tőről, egy ágról
                    való idei mogyoróvesszőt egy metszéssel. Szólítsa magához a kutyáját. Aztán
                    menjen oda, ahol a kincset gondolja. Imádkozzék ott hét miatyánkot, hét
                    üdvözletet. Aztán mondja a vesszőknek ezt: megátkozlak titeket vesszők, hogy
                    arra forduljatok, amerre a kincs vagyon! Megátkozlak titeket tisztátalan lelkek,
                    hogy az elrejtett kincstől eltávozzatok, hogy azt se feljebb, se lejjebb ne
                    vigyétek, hanem nékem fölvenni engedjétek, hogy a mi urunk Istenünk dicsőségére,
                    árváknak, szegényeknek gyámolítására élhessek vele! - Mikor aztán a vesszők arra
                    fordulnak, amerre a kincs van, csak induljon el az égő gyertyával. Ahol a kincs
                    van, ott elalszik a gyertya. Ott újra átkozza meg a vesszőket. Aztán, ha a
                    szikla meg nem nyílik, akkor ásson lefelé. Hanem arra vigyázzon, hogy bele ne
                    nézzen a gödörbe. Arra való a kutya, hogy az nézzen bele elébb. Mert ha
                    kigyelmed néz bele elébb, akkor a gonoszon nem lesz hatalma. No, így is
                    cselekedtem. Megvettem a gyertyának valókat alku nélkül. Mert igaz ni: azt is
                    mondta a táltos, hogy azon az áron vegyek meg mindent, amint elsőbben tartják.
                    Aztán megcsináltam a gyertyát. Újhold után való pénteken kimentem az erdőre, a
                    kősziklához. Levágtam a vesszőket. Rájuk olvastam. Hát kisvártatva meg is
                    mozdultak. Csak az volt a baj, hogy a kutyám nem akart belenézni a gödörbe. Nem,
                    a fene ette volna meg, akármit csináltam vele! Rajtam meg már csurgott a hideg
                    verejték is attól féltemben, hogy bele találok a gödörbe pillantani - hát inkább
                    abbahagytam az ásást.</p>
					<p>A parázsra mélázott. Nem szólt többet.</p>
					<p>Mi is hallgattunk.</p>
					<p>Az akolból egy-egy csöndes bé hang hallatszott. Úgy egy negyedóra múlva
                    megcsóválja a fejét a cigány:</p>
					<p>- Hogy a Devla verje meg azt a kutyát!</p>
				</div>
				<div type="chapter">
					<head>A TÁLTOSEMBER</head>
					<p>A mi táltosunk magas, hajlott, fekete ember. Az egész Duli-had olyan szálas, mint
                    ő volna, ha kifeszítené a mellét. De ő már ezt nem teszi többé. Olyan, mint a
                    szomorúfűzfa. Különben ahány táltost ismertem, az mind olyan sötét magánakvaló
                    volt. Nem is csodálom: aki véletlenül foggal születik, annak az élete mindig
                    felhős. Már az anyja is szomorúan rejtegeti, takargatja: meg ne tudják, hogy
                    foggal született. Ha megtudnák, akkor a hetedik esztendejében eljönnének érte a
                    rosszak, és elragadnák.</p>
					<p>Később már tudhatja mindenki.</p>
					<p>De micsoda elkeserítő valami az, hogy mindig a föld alatt rejlő kincsekért
                    zaklatják:</p>
					<p>- Mondjál, Péter, kincset! Neked tudnod kell, mi hol rejtőzik? Mondd meg:
                    bizonyisten nem adom tovább.</p>
					<p>A gyerektársai is egyre a lidérceket, ördögöket kérdezik, meg hogy kik a
                    boszorkányok a faluban? Majd meg azt, hogy mikor küzd meg a tüzes bikával? Meg
                    aztán, hogy kitanulja-e a garabonciásságot, vagy pedig látó lesz?</p>
					<p>A táltosgyerek lelke lassankint megmagánosodik, mint a sziget a tengeren.</p>
					<p>Nem érti a világot.</p>
					<p>A világ sem érti őt.</p>
					<p>Csősz vagy pásztor lesz belőle. Az örökös magánvalóság elmélkedésre szoktatja. A
                    szemében valami sötét mélység keletkezik, a szemöldökei összeereszkednek.
                    Mikorra pedig megöregszik, a puszták komor filozófusává válik, aki elől a palánk
                    mellé húzódnak a gyerekek, s akit csak éjnek idején keresnek meg olykor a
                    lakatnyitó fű iránt érdeklődő pásztorok, vagy a vidéken lakó javasasszonyok,
                    akik igézetekről való imádságok felől tudakozódnak.</p>
					<p>De hát a mi Duli Péterünk nem öreg még, és sajnálkozással gondolom, hogy nem is
                    öregszik meg soha. Ma is ím, hogy nehéz ballagással láttam őt előválni az
                    országút akácfái közül, arra gondoltam, hogy nem lát ez több gólyát a
                    jámbor.</p>
					<p>Lassan jött, szinte vánszorogva, mintha az a fakó megsárgult szűr ólomból volna
                    rajta. A csizmáját az országút pora csaknem térdig belepte. A botja is poros. Az
                    arca beszáradt. A szeme még mélyebben sötétlik, mint máskor. A hídon megállott
                    és köhécselt. A nehéz köhögést nézni is szenvedés. Az olyan pergamen színű arc
                    az őszi levélre emlékeztet, amely a szélnek már az első leheletétől elválik és
                    aláhull.</p>
					<p>A kocsma körül íme búcsús sereg rajzik. A kopott fakeresztet meg a három fakó
                    lobogót hozzátámasztották a kocsma falához. Úgy látszik, már visszaúton járnak,
                    mert némelyiknek virágos bot van a kezében; az asszonyoknak meg újdonatúj
                    olvasók és füzéres mézeskalácsok piroslanak a nyakukon. Három ernyős kocsi is
                    van velök. Azok most az udvaron állanak. A lovak éhesen szénáznak a rúd mellett.
                    Az egyik kocsiból vánkosok csücske kéklik kifelé. Abban egy beteg ember járta
                    meg a fekete Szűz Mária útját. Ím, ott van ő maga is: a tavaszi nap verőfényében
                    üldögél a subán, a fal mellett. Szürke fejű, sápadt, kedvetlen ember. A szakálla
                    az álla alatt mint a seprő. Hasonlítana a tigrishez szegény, de persze csak az
                    elaggott, erejefogyott tigrishez lehetne őt hasonlítani, ha ugyan valaki az
                    efféle hasonlításokban kedvét lelné. A nyakán barna faolvasó, amelyen fényes a
                    réz-Krisztus és vörösek a miatyánkok. Szóval, rendes búcsújáró ember most a
                    beteg, és bizonyára meg is érdemli a búcsúból eredő lelki és testi
                    jutalmakat.</p>
					<p>A többi búcsús vidáman sürög-forog az ivóban meg az udvaron. Az előénekes asszony
                    - egy élemedett korú, indigókék szoknyás, görhes teremtés - egyszer csak
                    előkanyarodik az ivóból, és elhagyja az egyik tutyiját. Persze csak akkor veszi
                    észre, mikor már félmezítláb egynéhányat lépett az öreg tigris felé. A kocsi
                    árnyékában egy legény diskurál az egyik búcsús lánnyal. Látja az asszonyt és
                    látja a tutyit, de nem veszi föl.</p>
					<p>- Óh, hogy a fene... - fakadt ki az asszony.</p>
					<p>A beteg tigris mindezzel nem törődik. A napsugár ráhull. Jólesik neki. Egyszer
                    fölemeli a kezét, és átnéz rajta. Azután bágyadtan lebocsátja és köhécsel.</p>
					<p>Duli Péter látta a búcsúsokat. Talán a ruhájok meg a kocsijok után ítélve, meg is
                    mondta volna, hová valók. De ismerni nem ismerte egyiket se.</p>
					<p>Megállott és nézte őket.</p>
					<p>Talán nem is azért állott meg, ki tudná bizonyosan?</p>
					<p>De hát megállott.</p>
					<p>Figyelmét a napon melegedő ember vonta magára: egy öreg búcsús, aki tikácsol, és
                    sovány, sárga és erejefogyott, mint ő!</p>
					<p>Odalépett hozzá és ő is köhécselt. Aztán az ujját a kalapjához emelintette.</p>
					<p>- Aggyisten - mondotta azon a száraz, elfásult hangon, amelyen ő szokott
                    beszélni, és amely alig több a suttogásnál.</p>
					<p>- Aggyisten - felelt az ülő hasonló suttintással.</p>
					<p>Duli Péter előre támasztotta a botját, és rányugaszkodott.</p>
					<p>- Hová valók? - kérdezte.</p>
					<p>- Fürjesre - felelt amaz.</p>
					<p>És nyitva hagyta a száját, hogy könnyebben levegőzzön.</p>
					<p>- Búcsún voltak?</p>
					<p>- Ott.</p>
					<p>- Kend is beteg, látom.</p>
					<p>Szárazbaj fogyaszt - felelt amaz a fejét lehajtva.</p>
					<p>- Engem is.</p>
					<p>Az ülő öreg fölemelte a fejét:</p>
					<p>- Gyógyítod?</p>
					<p>- Most jövök a doktortul.</p>
					<p>- Mit mondott?</p>
					<p>- Gőzöljek.</p>
					<p>- Mivel?</p>
					<p>- Törpetyinnel.</p>
					<p>Elhallgattak.</p>
					<p>Mind a kettő úgy megfáradt ebben a beszédben, mint aki a hegy meredekén haladva
                    megáll, hogy levegőzzön.</p>
					<p>Az előénekes asszony eközben megtalálta a tutyiját, és háttal a kocsikerékhez
                    támaszkodik: fölhúzza.</p>
					<p>Hogy ez megtörtént, elégedetten pillantott széjjel, s részeg mozdulatokkal
                    odavitte a csupanyak pálinkásüveget a betegnek.</p>
					<p>- Igyék kend - mondotta jószívűem -, melegítse föl vele a mejjit.</p>
					<p>A beteg elvette az üveget. De nem ivott mingyárt, csak tartotta; mintha azon
                    gondolkozna, hogy igyon-e, vagy ne igyon.</p>
					<p>Az asszony visszafordult, és nekitolakodott előbb az egyik ajtófélfának, aztán
                    meg a másiknak, míg végre sikerült beirányozódni újra a kocsmába.</p>
					<p>Az öreg fölemelte akkor az pálinkásüveget. Nyelt egy kortyot. Aztán fölnyújtotta
                    Duli Péternek.</p>
					<p>- Nem iszok - seppegte az, a fejét rázva -, soha nem ittam.</p>
					<p>- Hát mivel élsz? - kérdezte a beteg, fölemelve az arcát.</p>
					<p>- Tejjel - felelte röviden Duli Péter.</p>
					<p>Megint elhallgattak.</p>
					<p>A kocsmában az egyik búcsús az üveggel erősen kopogva sürgette a kocsmárost. Az
                    udvarban a hamvas-ló fölnyiharászott, mintha zabot látna. A beteg fölemelte a
                    csupanyak üveget, és inkább csorgatva, mint ivogatva, fenékig kiüresítette.</p>
					<p>Duli Péter nem nézett oda. Maga elé merengett a semmibe, és talán nem is az
                    öregnek, hanem csak úgy magának mondta:</p>
					<p>- Nincs gyógyulás, csak a főd...</p>
					<p>A másik nem felelt. Félig behunyt szemmel nézett maga elé, mint aki valami
                    dallamra gondolt, amit elfelejtett, de neki kedves az mégis. Ő azonban bizonyára
                    nem dallamra gondolt, hanem azt a jóérzést élvezte, ami a tutyis asszony szerint
                    az ember mejjit fölmelegíti.</p>
				</div>
				<div type="chapter">
					<head>MEGTÉRÉS</head>
					<p>A juhok a szőlőhegy alatt legelnek. Az öreg Kömpe a domb tetején hever a napon.
                    Pedig erősen tűz a nap, olyan erősen, hogy a gólyaorrú fű megkunkorodik, mint a
                    dugóhúzó, s a fűkalászok zizegnek a forróságban, mintha égnének.</p>
					<p>A juhok lomhán legelnek. A szamár a farkát himbálva méláz. A kutya arasznyira
                    kinyújtott nyelvvel ül a gazdája mellett, és egy magasan kóválygó héját kísér a
                    szemével.</p>
					<p>De íme, oldalt fordul a Burkus kutya, és csahint. Kömpe megérti ebből, hogy
                    valaki jön. Felkönyököl és arra néz, amerre a kutya.</p>
					<p>Hát Duli Péter az, aki jön.</p>
					<p>Más talán meg sem ismerné ilyen messziről, de Kömpe megismeri. No, nem kíváncsi
                    rá. Ha éppen nézi is, az csak azért van, mert más egyéb látnivaló nem akad. A
                    mozgó ember mindig érdekes látnivaló annak, akinek semmi dolga nincsen. Ki jár
                    erre? Hova megy? Mit visz?</p>
					<p>De nini, egyenesen arra tart Duli Péter.</p>
					<p>Vajon mit akar?</p>
					<p>Kömpe átkulcsolta a kezét a két térdén, úgy várta.</p>
					<p>Mert összeharagudtak ők ezelőtt három esztendővel. Kömpe akkoriban kincsről
                    álmodott. Egy öreg cigányasszonyt látott álmában, ahogy az egy kakason lovagolt,
                    és azt mondta Kömpének:</p>
					<p>- Ne aludjál, kelj fel: fogd az ásót, áss itt meg itt.</p>
					<p>Kömpe azonban tovább aludt, gondolta, vár az a kincs reggelig.</p>
					<p>Reggelre elfelejtette, hol ásson.</p>
					<p>- Sebaj - gondolta -, majd rásegít Duli.</p>
					<p>El is ment a szőlőbe Dulihoz -, mert Duli Péter ott lakik: csősz. Hát lám,
                    tagadta Duli, hogy ő nem tudja a kincset.</p>
					<p>Tagadta.</p>
					<p>Ezt nem gondolta volna Kömpe. Minek az ilyet tagadni!? Összeveszhetett volna
                    vele, de mit kezdjen egy nyavalyás emberrel!? Hát csak egy pár istennyilát
                    csapott hozzá, meg a kutyáját rúgta fel kimenet. Attól az órától azonban nem
                    látták egymást, ha nézték is.</p>
					<p>Duli Péter megállt a juhász előtt, és kezét a kalapja széléhez értette:</p>
					<p>- Aggyisten - susogta azon a hangon, amelyen a mellbajosok szoktak beszélni.</p>
					<p>Kömpe nem nézett rá: egy kóródarabbal tisztogatta a pipáját. Olyan gondosan
                    tisztogatta, mintha annál fontosabb dolga nem volna az életében. Mindamellett ő
                    is fölemelintette a kezét a kalapjához. Lehetett azt a mozdulatot köszöntésnek
                    is tekinteni, kalapigazításnak is. Köszöntésnek volt annyi, Duli nem
                    fordulhatott vissza; amennyiben meg kalapigazítás volt, Duli megértette belőle,
                    hogy ha valamit akar, előbb a tisztességesen kell igazítania.</p>
					<p>Azonban Duli a várt nyilatkozatok helyett lehajlott és - a Kömpe vállát
                    megérintette:</p>
					<p>- Kömpe bácsi, küldjön kend be az anyámért!</p>
					<p>Kömpe erre nagylassan fölemelte az arcát. Hogy ez a rideg ember az anyjáért küld!
                    Nem látta ez az anyját, ki tudja mióta!</p>
					<p>Amaz tovább susogott:</p>
					<p>- Küldje be kend a bojtárt a faluba. Gyüjjön ki, mert én még ma meghalok.</p>
					<p>Hogy ezt elsusogta, ott állt még egy percet. Talán arra várt, hogy Kömpe
                    feleljen. Aztán, hogy Kömpe nem felelt, csöndesen megfordult, és elindult lassú,
                    fáradt ballagással vissza, a szőlők és gyümölcsfák között.</p>
					<p>Kömpe utánabámult.</p>
					<p>Ejnye, de furcsa beszéd volt ez.</p>
					<p>- No, csakugyan táltos!</p>
					<p>Elöl is, hátul is vakart egyet a fején. Ránézett a subájára, úgy nézett rá,
                    mintha most látná először. Fölvette a gyepről. Odavitte a szamarához és
                    rávetette. Azután a lábát tette át a szamáron és nagyot indított rajta a
                    kankalékos bottal hátulról.</p>
					<p>A szamár egy rövid ugrással megindult. A Burkus utána.</p>
					<p>A kankalékos bot most a Burkusra puffant.</p>
					<p>Burkus megértette. Visszakullogott a dombra. Lekutyorodott. Még egyet pillantott
                    a gazdája után, aztán vigyázott, fölemelt fővel vigyázott, mint valami
                    generális.</p>
					<p>Nem tellett belé fél óra, Kömpe újra megjelent. Valami nyolcvan juhot terelt maga
                    előtt. A Burkus kutya eléje futott és összeugatta az oldalt megszéledett
                    bürgéket.</p>
					<p>Kömpe újra letelepedett a dombra, és átkulcsolta a térdét. Az út felé fordultan
                    ült. Egy darabig mozdulatlanul ült, mint ahogy a faragott kövek ülnek a báró
                    udvarán, aztán elővonta a pipáját. Megtömte és kicsiholt. S mintha a pipájával
                    is nézne, merőn arra tartotta, amerről várt.</p>
					<p>Úgy egy óra múlva csakugyan meg is jelent egy gomolygó sárga porfelleg a távolba
                    mélyedő mezei úton, s a fellegből elővált egy kocsi. Sebesen közeledett. Zörgött
                    és zötyögött a göröngyös úton. Elöl két férfi: hátul két asszony; a saroglyában
                    a Csicsa bojtár.</p>
					<p>Hogy ím az egyik asszony az ég felé terjegette a két kezét, és a jajgatása
                    átszállott a mezőn, Kömpe nem nézhette azt: közibe dobta a botját a birkáknak -
                    minek dugják össze a fejüket: legeljenek, az ebadtát!</p>
					<p>Aztán a botjára támaszkodva nézte, hogyan szállanak le a kocsiról, és sietnek föl
                    a szőlők közé.</p>
					<p>Tíz perc se tellett belé: az egyik férfi újra megjelent. Csicsa bojtár is vele
                    jött. A kocsi egy perc múlva újra zötyögött visszafelé.</p>
					<p>- A papér mönnek - mormogta Kömpe Ádám.</p>
					<p>- Ha addig meghalna - folytatta tűnődve -, de nem hal meg. Addig nem halhat meg -
                    szólt mély meggyőződéssel -, míg rá nem adják az utolsó kenyőcsöt, vagy mi az
                    Isten csudája, uram bocsá!</p>
					<p>Egydarabig gondolkozott, hogy kenyőcs-e az csakugyan, amit a pap hoz, aztán
                    rábólintott:</p>
					<p>- Kenyőcs az mégis, mert kenyik vele az embört, valami szent kenyőcs.</p>
					<p>A papot sokára tudták előkeríteni, legalább Kömpének úgy tetszett, hogy soká jön
                    a tisztölendő. De végre előrobogott az is. Fehér ing volt rajta meg kék
                    általvető. A Csicsa meg a másik Duli hajadonfővel ült az előülésen.</p>
					<p>Kömpe levette a kalapját.</p>
					<p>- No, most le köll térbetyűni - mormogta.</p>
					<p>És letérdepelt.</p>
					<p>Imádkozni is akart, de nem tudta, mit kell. Csak sóhajtozott, fohászkodott,
                    motyogott összevissza:</p>
					<p>- Óh, uram, Jézus, Boldogságos Szűz anyám...</p>
					<p>A csengettyű végigcsilingelt a szőlőbokrok között. Egyre halkabban szólt.
                    Utoljára nem lehetett megkülönböztetni: szúnyogdöngés-e vagy csöngettyűszó.</p>
					<p>A nap eközben alászállott. A fakó vén szamár rá-ránézett a gazdájára, mintha
                    kérdezné, hogy itt lepje-e a harmat a juhokat? De Kömpe mély eltűnődéssel bámult
                    a hegykapu felé: nem látta sem a napot, sem a szamarat.</p>
					<p>Valami nagy süket csend ült a mezőn meg a hegyeken. Kömpe nézett és
                    hallgatódzott. De a csőszkunyhó messze volt és ott is bent a hegyvápában.</p>
					<p>Mikor aztán a nap lesüllyedt a hegyek közé, Kömpe látta, hogy az egyik lovat
                    kifogják a kocsiból, és valamelyik Duli elnyargal rajta a falu felé.</p>
					<p>Kömpe összeterelte a juhokat és megindította. A völgyben sötét füstként szállt
                    fel és terjedt szét az esti homály. A juhok bégve tolakodtak előre. A kaszálóról
                    átszálló görögfű illata összekeveredett a bárányok gyapjúillatával. De Kömpe
                    nem érezte sem az egyiket, sem a másikat: levett kalappal, lehajtott fővel
                    ballagott a juhok után.</p>
				</div>
				<div type="chapter">
					<head>ISTEN VELED, GÓLYAMADÁR</head>
					<p>Valami különös szomorúság borzong át a lelkemen. Nemcsak a lelkemen: minden fán,
                    minden fűszálon, az egész tájon, még a felhőkön is.</p>
					<p>Ez a szomorúság az ősznek a megérzése.</p>
					<p>Kertemben már az őszirózsák fehér és lila virágai melengetik az arcukat a nap
                    sugaraiban. A gesztenyefám napról napra halványabb. A gyümölcsfáim is olyanok,
                    mint az öregemberek: egyik, mint a sárga öregember; a másik, mint a piros
                    öregember.</p>
					<p>A két gólyánk is elment. Szent István király napján láttam őket utoljára a mezőn.
                    Nem halásztak, csak álltak-álldogáltak elgondolkozva a fűben; ott álltak mind a
                    ketten. A fecskék vidáman csapongtak fölöttük a levegőben. Azok még nem
                    gondoltak akkor az elutazásra.</p>
					<p>Furcsa két madárfaj a gólya meg a fecske, hogy tavasszal mindig idejön a másik
                    világrészről; ősszel meg mindig visszatér a másik világrészbe. De ott nem
                    házasodnak, nem raknak fészket és nem költenek, csak itt minálunk.</p>
					<p>Melyik hát az igazi hazájok?</p>
					<p>A mi magyar hazánk.</p>
					<p>Még furcsább, hogy az a két gólya, meg az a pár száz fecske az egész országból
                    csak éppen a mi falunkat szereti. A messze Afrikából ide térnek mindig vissza,
                    ide ám, a mi szegény nádas házaink közé, a mi szegény mezőinkre. Mi van a mi
                    falunkon olyan szeretni való, hogy érdemes érte átrepülni egy egész nagy
                    tengert, meg egy egész nagy országot?</p>
					<p>Ahogy ott láttam a mozdulatlanul merengő két gólyát a vörösre aszott mezőn, a
                    húszéves Balla gyerek jutott az eszembe. Azt is így láttam ma állani a kertben.
                    Az ásónyélre támaszkodva állt, és szomorúan nézett maga elé. Mert ő is
                    elköltözik innen.</p>
					<p>Szent Mihálykor elviszik. Maga se tudja, hova. Kell a Balla gyerek a
                    császárnak.</p>
					<p>No, a mi két gólyánk nem kell a császárnak. De lám, hogy így egybevetem őket,
                    arra gondolok, hogy a válás érzése nem azonos fájdalom-e bennök?</p>
					<p>Ahogy a két gólya ott áll egymás mellett, bizonyára így beszélgetnek:</p>
					<p>- Öregem - mondja az asszony -, a vízi liliomnak fogytán a virága.</p>
					<p>Az ura bólint erre a fejével csöndesen.</p>
					<p>Ismét az asszony szól:</p>
					<p>- Mikor indulunk?</p>
					<p>- Mikor az utolsó liliom is eltűnik.</p>
					<p>- A gyerekek eléggé erősek.</p>
					<p>- Megbírják.</p>
					<p>Mind a kettő újra bús elmerengésbe mélyed.</p>
					<p>Milyen szomorú tud lenni a madár! Egész testével szomorú.</p>
					<p>A minap aztán sok gólyát láttam a magasban. Odafenn kanyarogtak a falu fölött,
                    aztán egyszercsak: egyenes az út Délnek!</p>
					<p>A fecskék csak tegnap mentek el. Úgy beszélték meg, hogy a templom tetejéről
                    indulnak, mert ott gyűltek össze.</p>
					<p>Töméntelen nagy fekete madárraj volt az ott együtt. A falu csendjében nem
                    hallatszott egyéb, csak az ő csivikelésük-csiripolásuk.</p>
					<p>Tanácskoztak, disputáltak.</p>
					<p>Vajon min forgott a beszéd? Vezért választottak-e, vagy az út irányát
                    hányták-vetették meg? Rossz hírt kaptak-e Afrikából? Vagy valamelyik más
                    falubeli fecskenépről szavaztak, hogy megvárják-e őket, vagy nélkülök menjenek!
                    - Ki tudná megmondani, ha nem madár?</p>
					<p>Fölkerekedtek, egypárszor körülkanyarodtak fenn, mint a búcsúsok. Bizonnyal a
                    falura néztek alá a magasból meg a vidékre, aztán elszálltak a messzeségbe.</p>
					<p>De hát miért megy el a gólya, miért megy el a fecske, ha a falunkat érzi
                    otthonának?</p>
					<p>Óh, bizony, könnyű azt kitalálni: az Úr, aki a gólyának és fecskének is ura, nem
                    itt terít télen asztalt nekik. Elközelget az ősz. Az október hideg leheletétől
                    dermedten hullanak el a bogarak milliói. A december szele kemény kérget fagyaszt
                    a vizekre, s a téli ég felhői hóval borítják be a mezőket.</p>
					<p>Miből éljen akkor a szegény gólya meg a szegény fecske? Éhen halna meg itt az
                    istenadta valamennyi.</p>
					<p>Ma már nincs se fecske, se gólya. Talán éppen most repülnek fenn a szédítő
                    magasságban a tenger fölött és a tenger felhői fölött. Talán éppen most kiáltja
                    egyik gólyafiú:</p>
					<p>- Anyácskám, elfáradtam!</p>
					<p>- Terjeszd ki a szárnyadat - feleli bizonnyal az anyja.</p>
					<p>S megszűnik a szárnyak levegőverése. Az egész gólyacsoport kiterjesztett
                    szárnnyal leng a levegőben.</p>
				</div>
				<div type="chapter">
					<head>A MEZSGYEKŐ</head>
					<p>Valami vándorlegény leült az út mellett a kőre. A mezsgyekő az, amely elválasztja
                    Fodorék földjét a Keviék földjétől. Ezt a vándor nem tudja. Ha tudná is, nem
                    bánná. A kő alatt vélhetőleg a vakondok ásott, mert ahogy a kódorgó ráül, a kő
                    meghanyatlik. No, ezzel magára is vonja a vándorlegény figyelmét. Nem lehetlen,
                    hogy kincs van alatta.</p>
					<p>Fölkel.</p>
					<p>Egyet fordít a kövön. A helyét megpiszkálja-szurkálja a botjával.</p>
					<p>Nincs ott egyéb, csak egy pár lapuló bogár.</p>
					<p>Tovább ballag.</p>
					<p>A kő ottmarad, ahová elmozdította: másfél arasznyira az előbbi helyétől. Jön az
                    őszi eső: ágyat ázalít a kőnek a földbe. Jön a tél: megsüllyeszti.</p>
					<p>Az első szép tavaszi napon megjelenik Kevi Imre. Beleereszti az ekéjét a kőnél a
                    földbe, és szánt. Kijön Fodor András is. Az, ahogy beletaszítja az ekét a
                    földbe, megrántja a lovát.</p>
					<p>- Hó!</p>
					<p>A szeme a kőre mered. Összerántja a szemöldökét. Megnézi a követ jobbról is,
                    balról is, és azt mondja:</p>
					<p>- Hm!</p>
					<p>Ránéz a szomszéd földjére, aztán a magáét méri végig egy gondolkodó tekintettel.
                    A kezét csípőre teszi. A fejét megcsóválja:</p>
					<p>- No lám!</p>
					<p>Fogja az ostornyelet. Végigméricskéli a két földnek a szélét. Hangosan számlál. A
                    végén újra megrázza a fejét és elkeseredetten káromkodik.</p>
					<p>A Kevi gyerek látja mindezt a földnek a túlsó végéről. Látja a méréseket, a
                    fejcsóválásokat, még a káromkodást is látja. Alig is várja, hogy visszaérkezzék.
                    Kifordítja az ekét a földből, és odaballag Fodorhoz.</p>
					<p>- Aggyisten, Fodor bácsi.</p>
					<p>- Aggyisten - feleli Fodor félvállról, komoran.</p>
					<p>- Mi a baj?</p>
					<p>- Hogy mi a baj? Hát hogy mi a baj?</p>
					<p>És komor gyanúval néz a fiúra.</p>
					<p>- Hát látod ezt a mezsgyeküvet?</p>
					<p>- Látom; honne látnám.</p>
					<p>- Hát azt látod-e, hogy egy borozdával errébb van?</p>
					<p>- Bizony, azt nem látom.</p>
					<p>- Nem látod? No, a veszett kutya rézangyalát, majd meglátod, ha nem látod, te is
                    meg valamennyien.</p>
					<p>S kirántja az ekéjét a földből; ráveti a szűrét az ekegerendelyre. A lovát
                    visszafordítja. Dühösen ráhurran:</p>
					<p>- Gyü!</p>
					<p>A délutáni órákban ötödmagával tért vissza a földre.</p>
					<p>A községi lánccal megmérték a Keviék földjét is, a Fodorét is. Hogy a fiatal Kevi
                    egy barázdát elszántott a Fodor földjéből, az olyan vakmerő zsiványság, aminőre
                    ember a mi falunkban nem emlékezik. Hát még a mezsgyekő elmozdítása!</p>
					<p>Künn voltak Keviék is: az öreg Kevi, a Pál, meg az Imre. Köszöntek a
                    Fodor-hadnak. Azok is visszaköszöntek, de kezet nem fogták egymással.</p>
					<p>A láncot aztán most a két Kevi vette át: megmérték két földnek a szélét, először
                    jobbról balra, aztán balról jobbfelé. Hát a kő csakugyan nincs a helyén! Valaki
                    odábbtette, az bizonyos.</p>
					<p>- Valaki... - hördült meg Fodor.</p>
					<p>Kevi Pál megrándult:</p>
					<p>- Csak nem gondolja kend, hogy...</p>
					<p>- Én nem gondolok semmit, de mozdulhat-e mezsgyekő magától?</p>
					<p>S körülnézett. A bíró, a két esküdt csak némán és komolyan szívogatta a
                    pipáját.</p>
					<p>Az öreg Kevi is megszólalt:</p>
					<p>- Böcsületbe fehéredett meg az én hajam. A fiaim se koptatták a tömlöc
                    küszöbit...</p>
					<p>Fodor Andrással azonban nem lehetett már okosan beszélni. Az arca vörös volt, a
                    szeme vérben forgott.</p>
					<p>Kevi Pálnak is a fejébe gyülekezett a vére: visszacsapott a szóval.</p>
					<p>Utoljára aztán az lett a beszéd vége, hogy Kevi Pál megrohanta Fodort és torkon
                    ragadta. Bizony, ha beléjük nem kapaszkodik az a sok ember ottan, hát vért iszik
                    a föld.</p>
					<p>Attól fogva Keviék nem látták meg Fodorékat, se Fodorék Keviéket.</p>
					<p>Hát ebben nincs is semmi különös. Az ember megbocsáthat a tolvajának,
                    rágalmazójának, gyilkosának is: de annak, aki egy barázda földet elszánt tőle,
                    meg nem bocsáthat. Én is úgy véltem, hogy ebben az ügyben a harag érthető és
                    megváltozhatatlan; csak azt sajnáltam, hogy a Fodorék Lidije meg a Keviék Imréje
                    szomorú.</p>
					<p>Az Imre már iskolásgyerek korában figyelmes volt a Lidi iránt. Megverte azokat,
                    akik Lidit csúfolták. Lidit a tutorica szóval csúfolták, mert a k hangot nem
                    tudta kiejteni. Ma is elhibázza, ha nem vigyáz, pedig ma már tizenhat éves
                    viruló leány. Az arcában talán ma is ettől van az a félénk szelídség. Pedig
                    csinos leány. Igaz, hogy szépen is járatják Fodorék. Egyetlen gyerek. Szőkébb a
                    többinél. A szeme kék, mint nálunk majdnem minden nőé. Karcsú. A járásában van
                    valami kedves himbálódzás.</p>
					<p>A télen egyszer az ablakom alatt találkoztak. Lidi körülpillantott, hogy jár-e
                    valaki az utcán? Nem járt senki. Megállott egy szóra az Imrével. Kezet is
                    fogtak. Imre a tenyerébe vette a Lidi kezét, és leheletével melengette.</p>
					<p>Március elején egy csomó hóvirággal tért haza Imre az erdőből. A kalapja
                    fehérlett, hogy körülrakta vele. A kocsmáros a kapuban állott: megszólította
                    Imrét, hogy adjon a virágból.</p>
					<p>Imre azt felelte:</p>
					<p>- Nem adok én ebből, Kóbi, száz forintért se!</p>
					<p>Este az édesanyámnak hozott Lidi egy csokor hóvirágot.</p>
					<p>A barázdapör után a Lidi szeme napokig vörös volt. Imre meg úgy járt, mint a
                    komor bika, mikor öklelni készül.</p>
					<p>Néhány hétre rá egy este Keviék a vetéstől tértek haza. Lidi akkor ment a kútra
                    vízért. Imre visszamaradt. Láttam, hogy a kúthoz megy: fölhúzza a vödröt. Lidi
                    pedig megmeríti abban a korsóját.</p>
					<p>Kevi Pál visszapillantott. Megállt. Megvárta az öccsét. Mikor az odaérkezett,
                    megfordította az ostornyelet és fenyegetően tartotta a kezében. Imre azonban
                    kifeszítette a mellét, és a nyakát megszegte; dacosan állott szembe a bátyjával.
                    Szinte hallottam, ahogy azt mondja:</p>
					<p>- Lássuk, no!</p>
					<p>Kevi Péter leeresztette az ostort. Egymás mellett ballagtak tovább, hazafelé.</p>
					<p>Azután csak augusztusban láttam megint együtt Lidit meg Imrét. A Fodorék kertje
                    végén állottak az öreg girbegörbe ágú barackfa alatt. A hold a sövényre sütött
                    meg rájok. Imrének a kezében fehér zsebkendő volt, a Lidi zsebkendője. De nem a
                    maga szemét törülgette vele, hanem a Lidiét. A mellére ölelte a leányt és úgy
                    beszélt hozzá valamit, tudom is én, hogy mit?</p>
					<p>Nem sokkal utána egy reggel az a hír futotta be a falut, hogy az Imre gyerek
                    világgá ment. A hír majdcsaknem igaz volt. Az öreg Keviné eljött az anyámhoz
                    panaszkodni, sírdogálni. A fia reggel tarisznyát vetett a vállára. Azt
                    gondolták, hogy a szőlőbe megy. A falu végéről izente vissza a sánta Gál
                    gyerektől, hogy ne várják többet vissza: beáll katonának.</p>
					<p>- De hiszen - mondom én -, nem vették be a sorozáson.</p>
					<p>- Nem ám, de nem azért, mintha hiba volt volna benne, hanem azért, lelkem, mert a
                    cigányasszony valami gyökeret itatott vele, amitől szívdobogást kapott. Jaj
                    lelkem, úgy elgyöngült attól a fiam, hogy alig tudott bemenni a sorozó urakhoz.
                    Azt kellett ott mondania, hogy szívbajos. Azt is mondta. Megszabadult örökre.
                    Most meg itt van: maga megy el.</p>
					<p>- De hát mi oka volt erre?</p>
					<p>- A jó Isten tudja - felelte Keviné egy kék vászonzsebkendővel törülgetve
                    harmatos orcáját -, mink, lelkem, egy rossz szóval se bántottuk. Még hogy olyan
                    betegforma volt, a minap azt kérdeztem tőle, ne csináljak-e egy kis
                    gyöngecsirkét urasan, vagy pedig nyárson pirítva? De az se kellett neki.</p>
					<p>Egy hét múlva visszakerült az Imre. Nem vették be, meg se vizsgálták. Azt mondták
                    neki, hogy ha katona akar lenni, hát vizsgáltassa meg előbb az elméjét.</p>
					<p>Lidivel aztán nem tudom, összejöttek-e még néha, vagy sem. Külön-külön láttam
                    őket gyakorta, de együtt soha.</p>
					<p>Ma, hogy az októberi szép nap kicsalt a szabadba, olyan jelenetnek voltam a
                    szemtanúja, amit a téli beszélgetések között sokáig fognak emlegetni a
                    faluban.</p>
					<p>A dombon álltam és néztem az ősznek sárga-vörös színtarkaságát. Néhány száz
                    lépésnyire tőlem a Papdűlőn a Sárközi cigány vetett vályogot Fodornak. Fodor
                    András most ott tölti az egész napját. Pipázgat a cigány mellett és hallgatja a
                    hazudozásait. A cigány szorgalmasan rakta a vályogot; Fodor ott állt, és ott
                    állt mellette az ősz öreg Kevi is.</p>
					<p>Ha csak magában állt volna ott az öreg, azt gondoltam volna, hogy vályog kell
                    neki és azért jött ki, hogy a cigánnyal megalkudjon. De nem magában állt ott,
                    hanem Fodor Andrással, meg nem is a cigánnyal beszélgetetett, hanem Fodor
                    Andrással.</p>
					<p>Hogyan kerültek ők ott össze és hogyan állottak egymással szóba?</p>
					<p>Mikor elváltak egymástól, Fodor András belecsapott barátságosan az öreg Kevinek a
                    tenyerébe.</p>
				</div>
				<div type="chapter">
					<head>OKTÓBER</head>
					<p>Olyan most a mező reggelenkint, mintha gyémántos fátyolrongyokkal volna
                    behullatva. A kis mezei pókok hálói azok. A kis mezei pókok is érzik már a
                    kegyetlen hónapok közeledését: nincs hajlék, nincs kályha, nincs éléstár!</p>
					<p>A természetnek nyomorult kis mostohagyermekei érzik a közelgő telet: fölmásznak a
                    legmagasabb fűszálak hegyére, föl a napbanéző fű kék virágaira, a bogáncs borzas
                    fejére, a telegráf-oszlopok hideg porcelángombjaira és ott dermedeznek,
                    töprenkednek, hogyan lehetne menekülni?</p>
					<p>A mező csöndes. Sápadt-sárga a fűország. Szomorúság van lenn, meg kétségbeesés.
                    Fenn a felhők magasában panaszosan kiáltó darvak utaznak dél felé. Aki
                    elmehetett, elment; aki el nem ment, mi lesz abból?</p>
					<p>Íme, megborzolódik az erdő: suhogva száll át rajta egy láthatatlan óriás.
                    Szárnyának nyomásai alatt meghajlongnak a fák; ruhája végigsepri mező fűszálait.
                    Jön. Ez az északi szél.</p>
					<p>A kis pókokat ím reménység eleveníti fel; sietve szőnek hosszú, fehér
                    selyemvitorlákat, két-három méter hosszúakat is. És vesd el magad pirinkó
                    teremtvény: a szél erejével ők is égi útra indulnak.</p>
					<p>Szegény kis balgák: a szél megkönyörül rajtatok: fölemel és viszen benneteket a
                    madarak országútján, de melyőtök juthat el a messze dél meleg országaiba?</p>
					<p>Itt egy fagally, ott egy háztető fogja el a szálló fehér fonadékot. A
                    templomtornya is megakaszt egypárt az útjában, meg a szél is bizony
                    meg-megfárad, és már a szomszéd határban aláhullatja minden pókutasát. Hiába
                    szőnek új még új hálót, hiába minden törekvés: az élet nem nyúlhat tovább, csak
                    az első hóharmatig.</p>
					<p>Bezzeg ürge úrék szerencsésebb fiai a természetnek: ők tőkepénzesek, hatalmas
                    óriások a szegény pókokhoz képest. A természet ellátta őket ésszel meg erős
                    ásókkal: ők még a nyáron elkészítették a föld alatt a téli meleg vackokat. Az
                    emberek a föld felett gyűjtötték össze a gabonát, ők a föld alatt. Az emberek
                    behúzódnak a hideg elől a náddal födött kis házakba, ők meg a föld mélyébe
                    ásott, puhára megbélelt vackaikba húzódnak be. Az emberek betömik az ablakokat
                    mohával, ők is betömik a bejáratot mindenféle gazzal. Künn aztán hullhat a hó,
                    tombolhat a tél hideg orkánja, ürgéék rá se hederítenek. Alszanak, beszélgetnek.
                    Meglehet, még mesélgetnek is egymásnak, mint a mi embereink a búbos mellett,
                    csak éppen nem pipáznak a mesehallgatásban.</p>
					<p>No, bizonyára jobb a dolguk, mint a cigányoknak. Hej, a szegény cigányok, azok
                    majdcsaknem olyan mostohagyermekei a természetnek, mint a pókok, legyek meg
                    egyéb bogarak. A nyáron csak vígan röpködtek jobbra-balra, de amint az őszi szél
                    végigsüvölt a tarlón, a cigány megborzong belé. A rajkók csak bebújnak a
                    kocsiban vöröslő tetemes dunyha alá - néha tíz is pislog a dunyha alól -, hanem
                    az idősebbek, azok kezüket, lábukat a hónuk alá szívnák, ha lehetne, s a világ
                    minden rongyát magukra kívánják.</p>
					<p>- Mit ér az, ha itt-ott akad egy vastag kabát? Vagy a háta lyukas annak, vagy az
                    eleje.</p>
					<p>És az átkozott szél egy borsónyi lyukon is be tud furakodni, s a meztelenjét
                    csípi benne a cigánynak.</p>
					<p>Node itt a falu: majd ád tüzet az Isten! Az isten ugyanis mindent ád, csak érte
                    kell nyúlni, mikor az emberek nem látják. Hej, de alig verik le a sátorkarókat a
                    faluvégén, ott terem a kisbíró:</p>
					<p>- Honnan jöttök? Hová valók vagytok?</p>
					<p>A cigányok csupán két helyről szoktak jönni: onnan vagy amonnan, és hogy hová
                    valók? Hát mindenhová.</p>
					<p>A kisbíró szétvetett lábbal áll; mellével a botjára nehezedik, ami szerinte a
                    hatalmat gyakorló méltóságnak állásmódja. A pipát hegyesen tartja a foga között,
                    ami meg annak a jele, hogy a vajdát a társadalmi lépcsőn egynehány fokkal maga
                    alatt tudja. A bajuszát otthon kihúzta viasszal; a kalapja hetykén csáléra
                    áll.</p>
					<p>- Nem addig van az - magyarázza végigpeslantva a vajdát -, mert az a törvény,
                    hogy ki hova való, ott lakjon.</p>
					<p>Hogy erre a vajda megvakaródzik, némi jóindulattal teszi hozzá:</p>
					<p>- Lám, a mi cigányunk idevaló, hát itt is lakik.</p>
					<p>- Instálom alásan, tekintetes kisbíró úr - mondja a vajda, a süvegét a markában
                    tartva -, hisen éppen oda igyeksünk.</p>
					<p>- Hova?</p>
					<p>- Ahova valók vagyunk, instálom. Csak éppen egy kicsit megpihenünk, megmelegsünk.
                    A segény rajkók megdeglenek a hidegtül. Nézze kend: mind esseveri a fogát.</p>
					<p>Csakugyan ott áll egynéhány vacogó félmeztelen rajkó. Egyik az anyja kötényébe
                    burkolódzva, másik az apja rongyos kabátjában.</p>
					<p>Azonban, ha a kisbíró szívében meg is áradna az irgalom, az öregbíró rendeletén
                    nem lehet változtatni. A öregbírónak az a rendelete, hogy egy óra múlva nyoma se
                    legyen a cigányoknak a faluvégén. Nem lehet őket tűrni. Ha engednek a törvényen,
                    akkor a bakter is lopásra vetemedik.</p>
					<p>A cigányok szétverik a tüzet. A sátorfák újra a kocsikra kerülnek, a purdék meg a
                    dunyhák alá. És átvonul a rongyos, didergő karaván a falun. Meg sem állapodnak
                    talán a másik faluig, ahol megint csak addig pihenhetnek, míg a kisbíró ki nem
                    ballag a faluvégre.</p>
					<p>Eközben a szélnek is élesebb foga nő. Az idő egyszerre megkegyetlenkedik, s a
                    nyomorult cigány nép egy jeges pokol kínjait szenvedi keresztül.</p>
					<p>Mivel különb a sorsuk a mezei bogarakénál, amelyek sem a dél melegébe nem tudnak
                    elszállani, sem a föld mélyébe nem tudnak leásakodni? Csak ők a megmondhatói,
                    hányan mennek pap nélkül a mennyei meleg házába. Mink csak az élőit látjuk,
                    amint kérincsélnek, lopkodnak az istenadták.</p>
					<p>Az iskolám előtt hajtja el a kisbíró az egész karavánt. Hét rozoga kocsi.
                    Világtalan gebék. A vörös és kék dunyhák alatt göndör kis fekete fejek. Az
                    asszonyokat innen is, onnan is seprűvel hajszolják ki az udvarokból. Egy öreg
                    zöldkendős cigányasszony pipázva visz az ölében egy csokoládé színű csecsemőt.
                    Talán az unokája.</p>
				</div>
				<div type="chapter">
					<head>A GYEREKEK</head>
					<p>Az iskolám olyan már, mint a zengő méhkas. A pap kihirdette, a kisbíró meg
                    kidobolta, hogy krumpliszedés után senki ne tartsa otthon a gyerekét, hanem
                    küldje az iskolába.</p>
					<p>Hát már hétfőn reggel megkezdődött a bevonulás. A kis fitos orrú, tüskés hajú
                    Tabi Jóska jött elsőnek. Futva jött, mert ez a gyerek mindig fut. A
                    vászontarisznya ide-oda lődörgött az oldalán, úgy meg volt tömve. No, egy nagy
                    birsalma ki is lódult belőle, mikor az árkot átugrotta az iskola előtt.</p>
					<p>A többi is csakhamar előtűnt. A falu minden részéből szállingóztak a
                    nagytarisznyás fiúk meg a piroskendős kisleányok. A fakilincs meg-megkattant az
                    utcaajtón, s a Jézus Krisztust a sokféle gyerekhang egymásután dicsérte már a
                    pitarban. Egyiket-másikat már a lépéseiről megismertem. Egy lépés, egy koppanás,
                    egy lépés, egy koppanás; ez a sánta Gál gyerek. De íme, megáll.</p>
					<p>- Te - hallom a hangját -, nem téntás a képem?</p>
					<p>- De bizony téntás - feleli két gyermekhang is.</p>
					<p>- Hol?</p>
					<p>- Az orrod tövin.</p>
					<p>- Hol?</p>
					<p>- Itt la.</p>
					<p>Bizonyára a kalamárissal vesződött otthon a jó fiú, s a kalamáris olyan gonosz
                    portéka, hogy vagy feccsen, vagy loccsan, de akármit cselekszenek vele, valamit
                    befeketít.</p>
					<p>A többi gyerek pogányul megmosakodottan ül a padokban. A tarisznyák is fehérek.
                    Az iskolában almaillat lengedez.</p>
					<p>Az ajtó előtt egy anyának küzdelme hallatszik. Vasné hozza a Rozikáját. A pöttön
                    teremtés most jön először az iskolába. Jaj, micsoda félelmes hely az iskola! Én
                    vagyok félelmes? Nem, hiszen engem ismer: a nyáron a füzek alatt akárhányszor
                    danolt nekem. Maga a hely félelmes, ahonnan gyerektörvények meg csudálatos
                    tudások származnak szét a faluba. Maga a hely félelmes. Az öreg gyerekek különös
                    jelentőséggel emlegetik. S a kicsinyek hallják a beszédet. Isten tudja mit
                    képzelnek el a maguk kis eszével. Az ábécé, az irka, a tábla, a katekizmus, a
                    feladat - mindez rejtelmes értelmű szó és mind innenvaló. A nyáron talán fel is
                    kapaszkodott egyszer a Rozi és bekandikált az ablakon! Huh! Micsoda rettenetes
                    hely! Csupa széles pad! A sarokban fekete kétlábú szörnyeteg! A falakon meg
                    mindenféle fekete jegyes papiros! No, meg is ragaszkodik Rozika az ajtófélfában.
                    A kicsike kezek hihetetlen erővel tudnak ragaszkodni.</p>
					<p>- Nem, nem! - kiáltozza sírva -, nem megyek!</p>
					<p>Ölben hozza be az anyja. Leállítja előttem a földre. A gyerekcsoport a nyakát
                    nyújtogatva neveti. A kis Rozi meg könnyes szemmel, remegve áll az asztal
                    előtt.</p>
					<p>- Nem akart bejönni - mondja pihegve az anyja -, sohase láttam ilyet!</p>
					<p>- Miért félsz, te Rozika? - mondom az ölembe vonva a szöszke, fehérképű lányt -,
                    látod a többi pajtásod milyen vidám. Itt van ám Tabi Jóska is. Gyere ide
                    Jóska!</p>
					<p>Intek az anyjának, hogy illanjon el. Hát, el is surran.</p>
					<p>A Jóska gyerek megpirosodik a szólításomra, és Rozi mellett terem.</p>
					<p>- Mondd meg Rozinak, hogy kell-e itt félni, vagy nem kell?</p>
					<p>- Nem kell félni - feleli a gyerek katonásan a szemem közé nézve.</p>
					<p>- Ne nekem mondd, fiam, én úgyse félek, hanem ide nézz Rozikára, és úgy beszélj
                    vele, mintha én itt se volnék.</p>
					<p>A gyerek erre megfogja Rozinak a baboskék kisréklijét és azt mondja neki:</p>
					<p>- Hát mit félsz? Ne félj hát, te tyamár!</p>
					<p>S gyöngéden megemeli a leánynak az állacskáját!</p>
					<p>S ebben a biztatásban van valami a libalegelő zöldjéből. A kis Rozi rámosolyog a
                    könnyein át a fiúra.</p>
					<p>A vak koldusunk is megjön, az agg Váróci Pál. Mintha magát a tél szellemét látnám
                    az ablakon át közeledni. De ő nem jön be. Az Ábris gyerek leülteti a kút mellé,
                    a fatönkre. Az öreg megül ott szinte mozdulatlanul; csak a szellő ha simogatja,
                    lengeti olykor a haját meg a mellére omló fehér szakálát. Az arca mindig az
                    ablak felé van fordulva. Hallgatja, ami kihallatszik. Az Ábris gyerek azért is
                    szokott olyan kiáltozó hangon felelni, mert nemcsak nekem felel.</p>
					<p>Olyankor az öreg a fejét még föllebb emeli. Összevont szemöldökkel hallgat. Végül
                    pedig nagyot bólint a fejével, s elmosolyodik.</p>
					<p>Harminc-negyven tanítványom szokott lenni, de még most ritkásan ülnek.
                    Egynéhányan a nagyobbak közül csak akkor jönnek be, mikor már az idő megrokkan,
                    s otthon az ő dolgos kezük nélkül is meglehetnek.</p>
					<p>De a legjobb tanulóm, a fekete szemű, fekete hajú Istenes fiú, itt van már.
                    Méltóságos komolysággal ül az első pad első helyén. Ez az ő helye már három év
                    óta. Ha ő hiányzik, akkor se merné elfoglalni senki. Innen őrzi, mint valami
                    káplár, az egész iskolát. Ő az én bejövetelemig a rend meg a csend ura; ő a
                    krétának, meg az iskolai szappannak a felelős őre, a fűtés intézője, templomi
                    miniszterelnök, főfő spongyanedvesítő, padlótisztasági biztos és aprópör-intéző.
                    Télen ő van itt legelsőnek és ő megy el legutolsónak. Míg én bent nem vagyok,
                    csak susogva szabad beszélni. A padokon mászkálni, birkózni vagy verekedni az ő
                    jelenlétében lehetetlen. Úgy olvasni meg számolni, mint ő, nem tud senki.
                    Büszke is rá az apja. Nyáron a déli pihenőkön, télen a búbos mellett előre
                    kieszelt számokkal horgolja a fiát. Azok a számok persze leginkább a gabonapiac
                    meg a marhavásárok furfangos számai, és többnyire azon keletkeznek, hogy
                    megcsalhatná-e a zsidó az Imrét, vagy nem csalhatná meg? Az egész családnak
                    ragyog a szeme, mikor az Imre némi gerendanézések után kisüti a kívánt számot.
                    Az apja, meg a sógor sokszor félnapig számították azt babon. Imrének nem kell se
                    bab, se kukorica: kivágja fejből egy perc alatt.</p>
					<p>Nem sokkal kevesebb tekintély a Gál gyerek se. Ez sánta szegény, szőke, színtelen
                    arcú, de élénk tekintetű gyerek. Az ő szirmos kisködmöne elmaradhatatlan az
                    iskolából. Ő a középtájon ül, hogy mindenki közel érhesse. Mert ő a fő
                    ceruzafaragó, táblaigazító, lúdtollmetsző, s azonkívül a bodzafapuskának,
                    búgónak, fakalamárisnak a mestere. Ő tud legjobban kukorikolni. A kutyaugatást
                    meg olyan híven utánozza, hogy a falunak valamennyi kutyája felel reá. Az írása
                    is az övé legszebb. A könyvekre meg az irkákra nem is írja más a neveket, csak
                    ő.</p>
					<p>Van egy kis cigánygyerekem is: a Sárköziék Lacija. Villogó fekete szemű kis
                    rajkó, az egyetlen cigánycsaládunk fia. Már második éve tanul ez is. Tud is
                    szépen. Apja persze nincs szegénynek, de az öregapja épp úgy szereti, mintha
                    volna. Valahányszor ír otthon a gyerek, a Sárközi cigány mindig ott ül mellette
                    és bámulja nagy fekete szemeivel a neki merőben értelmetlen jegyeket.</p>
					<p>- No mi ezs? - kérdi, a pipát szájából kiemelve, mikor a gyerek a sor végére
                    ért.</p>
					<p>A gyerek olvassa:</p>
					<p>- A kutya ugat. A macska nyávog.</p>
					<p>- Melyik a kutya?</p>
					<p>A gyerek mutatja.</p>
					<p>- Melyik a macska?</p>
					<p>A gyerek megmutatja.</p>
					<p>Az öreg cigány csak nézi, nézi, hogyan lehet azokból a girbegurba húzásokból a
                    kutyát meg a macskát kilátni, de hát persze nem olyan könnyű az, mint a
                    vályogvetés. Mégis, hogy a Lackó kiszalad játszani, odahívja a feleségét, aztán
                    azt mondja az irkára mutatva:</p>
					<p>- No nézd, mit tud a Laci: ezs a kutya itt, ezs meg a macska.</p>
					<p>A cigány Lacit különben szeretik az iskolában. Valahányszor az udvarra
                    szabadulnak, Lacit mingyárt szólítják, hogy hegedüljön. Az aztán két kis darab
                    fácskával hegedül és a szájával cincog hozzá. Így néha lakodalmat játszanak a
                    rövid szünetek alatt.</p>
					<p>Az uraság szöszke Dezső fia is itt van. Szelíd kis kövér gyerek. Az elméje kissé
                    lassú járatú, de amúgy kedves, ártatlan teremtés. Nagy bámulója Istenes Imrének,
                    akit a világ legnagyobb zsenijének tart. A zsebében mindig hoz egy darabka fehér
                    kenyeret. Barnát cserél azon. Milyen jó parasztfiúnak lenni! A parasztfiú mindig
                    barna kenyeret kap otthon, hosszú hajat viselhet, nyáron meg járhat
                    mezítláb.</p>
					<p>Dezső mellé a csintalan Tót Bandit ültettem. Öklömnyi kis, gömbölyű képű gyerek
                    ez. Mindig zsinegek, gombok, gubacsok meg kavicsok vannak a zsebében. Szilaj,
                    mint a csikó, de persze a körülötte ülő bárányvérű gyerekek között maga is
                    kénytelen csöndesedni.</p>
					<p>Valami tíz leánykám is van. Valamennyi jámbor és szorgalmas. Szeretik magukat
                    piperézni, felvirágozni. Az én asztalomra is hoz hol az egyik, hol a másik
                    egy-egy virágot. Különös, hogy a nőben mindenütt és minden korban megnyilatkozik
                    a virágok szeretete, a maga iránt való gondosság és a mások iránt való
                    figyelem.</p>
					<p>Több új tanulóm nem jön. Becsukom a nagy könyvet és végignézek az iskolán. Erre
                    mind megcsendesülnek. Minden gyerek szeme rajtam függ. Mennyi kék szem! Milyen
                    tiszta, igaz, becsületes szemek! Mától kezdve mind az én gyermekem. A lelkük az
                    én fehér papirosom, amit teleírok a tisztességtudásnak és az egymás iránt való
                    testvéri érzésnek jeleivel.</p>
					<p>Intek nekik, hogy álljanak fel. Egyszerre fölemelkednek mindnyájan.</p>
					<p>- Imádkozzunk.</p>
				</div>
				<div type="chapter">
					<head>BOGÁR MISKA</head>
					<p>Eszembe jut szegény kis Bogár Miska. Komoly kis tömzsök gyerek. Még csak
                    palatáblával jár, de azt akkora vászontarisznyába hordozza, hogy a tábla csaknem
                    a sarkát veri.</p>
					<p>Mingyárt az első nap, mikor az iskolába beléptem, az volt az első dolgom, hogy
                    kiválogatom közülük azokat, akik hiányosan részesültek a szappan áldásaiban.</p>
					<p>- Menjetek haza, mondjátok meg anyátoknak, hogy ide mosdatlan gyerek nem léphet
                    be. Félóra múlva itt legyetek.</p>
					<p>Miska is köztük volt. Komoly fiúcska, nagyfejű és apró szemű kis fekete csemete.
                    A képét csak megmosták otthon, de a keze, lába... Persze, mezítláb járt a
                    nyáron, mint a csirke.</p>
					<p>Visszatért csakúgy.</p>
					<p>- Még nem vagy tiszta. Mars vissza! - Bandukol szomorúan.</p>
					<p>Ismét visszatér.</p>
					<p>Néz rám aggodalommal.</p>
					<p>Csakolyan.</p>
					<p>- Hiszen még mindig nem vagy tiszta!</p>
					<p>Sírva fakad. Babszemnyi könnyek csöpögnek a szemepillájáról.</p>
					<p>- Nem megy le, mester uram!</p>
					<p>Hát aztán hagytam.</p>
					<p>Ránéztem olykor és elmosolyodtam magamban:</p>
					<p>Piszkos szegény, de azért szeretem.</p>
					<p>Lehet, hogy majd mink is, mikor a másvilágra kerülünk a Fő-főmester elé, az is
                    visszaküld majd egynéhányszor bennünket, Bogár Miskákat. Végre is azt
                    mondja:</p>
					<p>- Piszkos szegény, de azért hát csak maradjon.</p>
				</div>
				<div type="chapter">
					<head>TANÁCSKÉRÉS</head>
					<p>Éppen kibocsátottam a gyerekeket. Az udvaron összefogózkodtak: mindenik azzal,
                    amelyikkel egy tájon lakik.</p>
					<p>- Dicsérjük a Jézust!</p>
					<p>S kioszladoztak a kiskapun.</p>
					<p>Akkor láttam, hogy a hideg esti homályban egy szűr áll a kapu mellett. A szűrben
                    persze ember is. Várja, míg a gyerekek kivonulnak, hogy aztán bejöhessen.</p>
					<p>Istenes Imre volt a szűrben, az idősebbik Istenes Imre, akinek feje annyira
                    hasonlít az uraság szelíd fekete kutyájáéhoz. A fején az ünneplős kalapja, a
                    lábán meg az ünneplős csizma. Valami fontos ügy hozhatta.</p>
					<p>- Kerüljön kend beljebb.</p>
					<p>S az iskolába vezetem.</p>
					<p>- Hogy és mint vannak odahaza?</p>
					<p>- Köszönöm a kérdésit, mester uram, hála Istennek...</p>
					<p>Míg én gyertyát gyújtottam, leült az első pad sarkára, ahol a fia szokott ülni. A
                    vastag tehénszőrszűrön bizony nyomni is kellett egyet, hogy beférjen, de aztán
                    úgy ülhetett, mintha karosszékben ülne: egyik könyöke az első padon, a másik a
                    második padon.</p>
					<p>- Eső lesz - mondotta -, vagy eső, vagy hó, de mégis inkább eső.</p>
					<p>A kalapját oda tette az első padra, ahová a fia szokta az irkáját tenni. Szemébe
                    hulló fekete haját oldalra tolta. Azután látva, hogy én pipára gyújtok, ő is
                    elővette a makráját.</p>
					<p>Néhány kérdést intéztem hozzá, hogy mennyi őszit vetett? termett-e bőven
                    kukoricája? jó-e a vize az új kútnak? Azután elhallgattam. Jeleztem ezzel, hogy
                    várom a panaszt.</p>
					<p>Istenes Imre megsimította a bajuszát, és a csizmájára pislogott.</p>
					<p>- Hát az Imre? - kérdezte fölemelve a fejét-, hogy viselkedik tanulás
                    erányába...</p>
					<p>- Hát: tudja azt kend, hogy ő a legjobb.</p>
					<p>Már két esztendeje hallja ő ezt, de hát hallhatja-e elégszer bárki is a fia
                    dicséretét.</p>
					<p>- No - szól derülten a padra nyomintva a tenyerét -, hát éppen azért jöttem.</p>
					<p>De mert nem illik, hogy csak úgy röviden elüsse az ember a dolgát, előbb masinát
                    ránt végig a szűre belsején, és rátartja a kialudt pipára. A pipa újra füstöt
                    vet. Belenyomkodja a kisujját, hogy még jobban égjen. Hát jobban is ég az. Most
                    aztán beszél.</p>
					<p>- Mert, hogy az éjjel nem tudtám aludni, egyszer csak megszólal ám az anyjuk az
                    ágyban. (Istenes Imre t. i. nem az ágyban alszik, csak úgy a szalmadikón a
                    subába burkolódzva.) Aszongya:</p>
					<p>- Nem alszik kend?</p>
					<p>Mondok:</p>
					<p>- Nem.</p>
					<p>- Hát - aszongya -, mér nem alszik kend?</p>
					<p>- Mer nem tudok - mondok.</p>
					<p>Aszongya erre:</p>
					<p>- Tán valami baja van kendnek, Isten mentsen.</p>
					<p>- Nem - mondok -, nincsen semmi bajom.</p>
					<p>- Hát - aszongya -, akkor mér nem alszik kend?</p>
					<p>- Hát - mondok -, azér, mer nem tudok... - Erre egy kicsit elhallgattunk. Azt
                    gondoltam, hogy mán el is aludt. Hát egyszer megint csak megszólal, hogy
                    aszongya:</p>
					<p>- A hízóra gondol kend?</p>
					<p>- Nem arra gondolok - mondok.</p>
					<p>Itt Istenes észrevette, hogy a pipa megint nem füstöl. Hát újra meggyújtotta,
                    miközben tovább beszélt:</p>
					<p>- Mert nem eszik az egyik hízóm mán két napja, csak álldogál meg hallgat. Mondok,
                    mi a fene lelte ezt a gyisznót? Elmentem a kanászér, hogy tegyen vele valamit.
                    Hát az rá is olvasott, meg kifüstölte az ólat. Tíz krajcárt adtam neki. Hát azt
                    mondta, hogy még egy napig vesztegél a gyisznó, azután úgy eszik, mint a farkas;
                    vagy pedig megdöglik, ha Isten is úgy akarja.</p>
					<p>Istenes Imre nagyot kanyarodott itt a néhai hízóinak történetében, de azután
                    visszatalált a feleségéhez.</p>
					<p>- Hát - azt mondja -, hogy a hízóra nem gondoltam, azér vót, mert az Imre felől
                    gondolkodtam. Hallod, mondok az asszonynak, Imre forog nekem az eszemben.</p>
					<p>- Imre-é? - mondja az anyjuk.</p>
					<p>- Ő - mondok.</p>
					<p>- Hát aztán mit akar kend Imrével?</p>
					<p>- Hogy mit akarok? Semmit - mondok -, csak éppen arra gondolok, hogyan megáldott
                    vele bennünket az Isten.</p>
					<p>- Az ám - mondja az anyjukom -, hála Istennek.</p>
					<p>Istenes Imrének átszállt a tekintete a falon függő ábécés táblákon, azután a
                    kályha nyitott ajtaján állott meg.</p>
					<p>Folytatta:</p>
					<p>- Mert hogy Szent István király után való szerdán gabonát vittünk a vásárra, hát
                    lám a zsidó föltesz egy kilót, nem is egy kilót, hanem egy mázsás körtét,
                    melléje meg az aprajából is holmi rezeket. Csak rakosgálja, csak rakosgálja. No,
                    mondok a fiamnak:</p>
					<p>- Most nyisd ki a szemed, az árgyélusát.</p>
					<p>Istenes eközben elővonta dohányzacskóját és újra pipát tömött. Látszott rajta,
                    hogy a búzaeladás nagy sora neki a nyár történetében. Az én figyelmem azonban
                    már elhagyta Istenes Imrét. Tudtam már, hogy mit akar. A búzaeladás történetébe
                    bele fog szövődni az áldomás története is: hogy mit ettek, mit ittak, mit vettek
                    utána a pénzen, hogyan alkudtak, hogyan nézték meg a szentegyházat, mi a
                    különbség az ottani orgona meg a mienk között - mindez részletesen és találó
                    szavakban szövődik egymásba és skófium gyanánt csillan meg benne itt-ott az Imre
                    gyerek. Azután megint más dűlőre tér át a beszéd: nem vesz ő azon általutat az
                    igazi céljához, csak tapogat majd szóval, és közben-közben rávizsgálódik majd az
                    arcomra. Mert beszélni beszélhet az ember akármit, csak bolondot ne mondjon -
                    márpedig úr előtt könnyen rátéved az ember.</p>
					<p>Hát mondom, mikor ő a búzaeladást beszélte, már akkor én a jövendő útjain
                    kísértem az Imrét. Láttam, hogyan ád el egy ökröt Istenes gazda és hogyan ballag
                    az ünneplős parasztruhába öltözött fiúval dignáziumba. Itthon mindenki
                    tetszéssel nézte a gyereknek a ruháját, a városban különb ruhák is vannak.
                    Idegen és elhagyott egyszerre a kis Imre. Az úri fiúk hátrataszigálják. Fitymált
                    jövevény. Elszorult szívvel vonja meg magát a kevély pávacsirkék között a
                    padban.</p>
					<p>- Nini, a paraszt - mondják azok -, milyen hosszú hajat eresztett! Talán be
                    akarod fonni, mint a leányok?</p>
					<p>A másik meg azt mondja:</p>
					<p>- De derék a csizmád! Nem szorítja-e a lábad?</p>
					<p>S a másik is szól:</p>
					<p>- Az ágyból szoktál-e beleugrani vagy a székről?</p>
					<p>Az Imre gyerek elborult arccal megyen haza. Kicsi gyönge szívét hollók
                    marcangolják. Gyűlöli és szégyelli a haját. A lábán égnek a parasztcsizmák.
                    Legubbad a kis zöld ládájára és a melléből felszakad egy-egy sóhajtás:</p>
					<p>- Mért vagyok én paraszt?</p>
					<p>Otthon az apja gyémántja volt. Hosszú fekete haját meg-megsimogatták. Csizmáját
                    remekbe csinálta a mi Ádámunk. Ki érdemli meg, ha ő nem? Legjobb tanuló volt. Az
                    apák előtte mondták a fiaiknak:</p>
					<p>- Olyan légy, mint Istenes Imre.</p>
					<p>A városban ő az utolsó. Ahányszor megszólal, nevetnek rajta. A magazint úgy ejti
                    ki, hogy bagazium, a féderveiszről meg azt mondja: fédörbajsz. Bolondot
                    fordítnak belőle: még a beteg diák is prudenciáért küldi a patikába. És ő megy
                    szívesen. Úgy szeretne valakit szeretni! Nincs hozzá meleg szava senkinek. A
                    tanár is, hogy ijedtében nem tudott felelni, azt mondta neki:</p>
					<p>- Kapa való neked, te füles!</p>
					<p>Szegény kis mártír! Mennyi tűzpróbán mégy te keresztül, míg annyira
                    megkeményedel, hogy nem serked vér a lelkedből minden kis karcolás után. Apád
                    nem tud erről semmit. Boldog mélázással gondol mindig reád! Úr lesz belőled, ő
                    csak ezt látja; a parasztok köszönni fognak neked és a szolgabíró barátjának
                    nevez. Valaki kérdi:</p>
					<p>- Hallja kend, ki az a szép tekintetes úr?</p>
					<p>- Hát ki volna: az én fiam.</p>
					<p>Egyik hold föld a másik után postázik föl a városba. A kis Imréből nagyobb és
                    nagyobb Imre leszen. Belenövődik mindenféle idegen tudományba, idegen
                    szokásokba. De micsoda szomorú látvány az öreg arcú ifjú, akit a sors elvezetett
                    a mezők békéjéből, s magára hagyott a köves idegenségben. Belekerült az élet
                    zúgó forgatagába, s gyönge inakkal erőlködik, hogy el ne essen. És nem esik el.
                    A fóka eb volt valamikor, s úszóhártyái nőttek. A hegyen álló fának már
                    növendék korában keményedik a dereka. A paraszt fiúcska is megtanulja idővel,
                    milyen nyakkendő való a szmoking mellé és hogyan kell tartani a teáscsészét,
                    mikor állva isszák.</p>
					<p>A vén paraszt meglátogatja néha a fiát, s nem véli, hogy pirulva megyen vele az
                    utcán.</p>
					<p>Hogy lép az apám, mintha mindig térdig járna a sárban! - gondolja a fiú -, és
                    milyen kacskaringósan, nehézkesen beszél. A haját megereszti, mintha el akarná
                    adni. A bal kezében kenyeret fog evés közben, mintha a kenyér meg a bal kéz
                    együvé tartozna. Végigömlik rajta a hideg, mikor az öreg azt mondja: fédörbajsz,
                    bagazium. Ha ezt valaki meghallotta volna.</p>
					<p>Átvergődik az élet tavaszán. (Micsoda tavasz az, amelynek nincs virága!) Valahol
                    káplán lesz, vagy orvos, vagy tisztviselő. Az ő arcában is van valami az öreg
                    fekete kutyáéból, csakhogy fiatalabb, a tekintete pedig éles és határozott
                    irányú. Akkor már fölébrednek benne az emberi lélek alvó angyalai: keresi az
                    alkalmat, hogy apját, anyját megbecsülhesse. Az öreg Istenes nehezen mozdul már,
                    de azért egyszer a fiának valamelyik örömünnepére fölkászolódik és elmegyen.
                    Ifjabbik Istenes Imre az asztalfőre ülteti őt, és azt mondja a barátainak:</p>
					<p>- Nézzétek, ez a jó öreg paraszt, ez az én apám!</p>
					<p>Haj, de az öreg paraszt már akkor egynéhányszor hanyatt vágódott a síkos
                    parketten! Az asztalnál, hogy az inas kínálta, maga elé vette az egész pecsenyés
                    tálat; az adóról beszélve, reklamálincs-adót említett; mikor a mellette levő úr
                    szivarral kínálta, mind a négyet kimarkolta a tárcájából, s mikor az a maga égő
                    szivarját nyújtotta oda, hogy rágyújtson, az öreg boldogan mosolyogva vette azt
                    el, és szívta tovább. Micsoda anekdotákba kerülnek! Mennyire elválasztódnak
                    egymástól!</p>
					<p>Az öreg megérzi, hogy a fia nem az ő régi fia, hanem csak egy abból fejlett
                    idegen. A fényes úri szoba zavarja a szemét. Az asztalnál hangzó beszédeknek
                    csak a szavait érti, a velejét nem. Elgondolkozik ott az asztalfőn, hogy volt
                    egy kis fekete hajú fia, a legjobb tanuló az iskolában; hogyan követte az mindig
                    szántásban, vetésben; hányszor gondolta ő: ha ember lesz ebből a gyerekből, ő
                    szánt-vet, az övé lesz minden föld, és ő majd ősz fejjel ballagdál mellette.
                    Vagy talán csak a föld végén üldögél az unokáival, akik koszorút kötnek
                    pipacsból meg láncvirágból; kergetik a cserebogarat meg a pillangót és
                    minduntalan mondogatják:</p>
					<p>- Nagyapó, kedves nagyapó!</p>
					<p>Mindez szép és érdemes is rajta elmélkedni. Igaz, hogy az úri szoba is szép, de
                    szebb a mező, a szántóföld, az erdő, az ég, a csönd, az egyszerű élet.</p>
					<p>A fiú is elgondolkodik az asztal túlsó végén.</p>
					<p>Miről gondolkodik?</p>
					<p>Talán éppen arról, amiről az apja.</p>
					<p>A kályhából kiáramló fény megvilágította a szűrös fekete embert; megvilágította
                    derült és bizalmas orcáját. Jóízűen pipázott, és az új csizmát vidáman
                    lógázta.</p>
					<p>- Hát bezony: azért jöttem én mester uram, hogy az Imre gyereket, a fiamat...
                    beadnám a tavasszal a városiba.</p>
				</div>
				<div type="chapter">
					<head>CSONTTORKÚ EMBER</head>
					<milestone n="1" unit="startSubChapter"/>
					<p rend="head">I.</p>
					<p>A tiszteletes, amint megreggelizett, fogja a botját, megyen az aratók után. A nap
                    tüzesen süt. A tiszteletes lekerül az árnyék kedvéért a kocsma felé.</p>
					<p>Hát amint odaér, hallja ám, hogy lármáznak odabenn. Ahogy a részegek lármáznak,
                    mikor már egyik se hallgat a másikra. Az egyik dalolt is. A krinolinban járó
                    fekete bárányt harsogta, és vagy a botjával vagy az üveggel kopogtatta ki a nóta
                    lépéseit.</p>
					<p>- Ez Baczonyi - mondotta a pap.</p>
					<p>S összevonta a szemöldökét.</p>
					<p>Mert Baczonyi hangját ki lehet ismerni ezer közül is. Olyan hang az, mintha
                    csontkürtből jönne. Mikor ő rákezdi a zsoltárt a kóruson, ha százezer ember áll
                    is odalenn, mind tisztán megérti, s kihallatszik a hangja valamennyi közül.</p>
					<p>A pap belökte a kocsma ajtaját és megállott. Szétnézett, mint a haragos ítélet a
                    devernyázó társaságon. A falunak öt legmódosabb embere dülöngélt ott az asztal
                    körül. Balogh, a pocakos Fodor, Disznós-Kovács Pál, Réti János meg Baczonyi. Az
                    asztalon boros- meg pálinkásüvegek, szivarok, pipák. A pap azt is meglátta,
                    hogy Baczonyi lehúzódott a nagy x lábú asztal alá.</p>
					<p>A pap megjelenése úgy hatott rájok, mint a hideg szél. Elcsöndesedtek,
                    kijózanodtak.</p>
					<p>Mert fene ember volt az öreg pap! Ő nevelte a falunk felét, a kálvinista felét.
                    Jó szóval, kemény beszéddel, mikor melyik kellett. A legvastagabb bajszú ember
                    is úgy állott előtte, mint a gyerek.</p>
					<p>- Hát ti - dördült rájok a pap -, így csúfítjátok ezt a szép napot! Az egész falu
                    künn a munkában verejtékezik: apraja-nagyja ott gyűjti az Isten áldását a
                    földeken. Nektek legtöbb jutott, ugye? Megérdemlitek-e az Istentől? Feleljen meg
                    rá kinek-kinek a lelke! De legalább ebben a munkaidőben, mikor a szegénység
                    izzadva fárad minden falat kenyérért, ne okozzatok botránkozást! Takarodjatok
                    innen.</p>
					<p>A négy ember fogta a botját, kalapját, és tántorogva, de szótlanul távozott.</p>
					<p>Baczonyi kuksolt az asztal alatt.</p>
					<p>A pap megvárta, míg amazok kívül kerülnek. Akkor aztán leszólt a rejtőzőhöz:</p>
					<p>- Baczonyi, gyere elő!</p>
					<p>Baczonyi kimászik nagypirosan az asztal alól. Fekete szőrös feje szinte izzott a
                    szégyentől. Nem merte fölemelni a szemét, csak állott alázatosan, mint a tetten
                    kapott gyerek, aki várja a büntetést.</p>
					<p>- Gyere utánam!</p>
					<p>A pap megindult vissza hazafelé.</p>
					<p>Baczonyi a kalapját a kezében lógatva kullogott utána csöndesen.</p>
					<p>Mikor a kapuhoz értek, a pap hátra se pillantott, csak átlépett a küszöbön, és
                    bevonta maga után az utcaajtót.</p>
					<p>Baczonyi megállt. Kint rekedt. Hogy a pap becsukta az ajtót, nem merte kinyitni.
                    Csak állt ott bután és aggodalmasan.</p>
					<p>És várakozott.</p>
					<p>A nap a fejére sütött. De ő nem érezte.</p>
					<p>- Te korhely - motyogta magában -, te ilyen-olyan!... Jó feleséged!... tízéves
                    szép kis leányod!... a fiad is maholnap legény!... házat is adott az Isten, te
                    korhely gazember!... te-te-te semmirevaló.</p>
					<p>Így motyogott, morgott magában a fekete hajú, csonttorkú ember. Elmondta előre a
                    reá váró prédikációt a kapu előtt, csak akkor szünetelt benne, mikor a papházban
                    valamelyik ajtó megnyílott, s lépések hallatszottak a folyosón.</p>
					<p>Azonban a pap se ki nem szólott, se ki nem izent.</p>
					<p>S Baczonyi még talán most is ott állana, ha meg nem pillantja egyszer a papot a
                    deszkahasadékon át, amint az a kerten által megindul, s rátér a dombra kanyarodó
                    gyalogútra, amely a szomszéd faluba viszen.</p>
					<p>Baczonyi föllélegzett. Fejére igazította a kalapját és csöndesen
                    hazakullogott.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">II.</p>
					<p>Az egyik télen Szanyi Péter becsületes özvegyember házastársul szemelte ki
                    magának Kónyi Nagy Juliannát, becsületes hajadont, ez idő szerint cselédi
                    állapotban szolgáló leányzót a nagytiszteletű lelkész úr házánál.</p>
					<p>Farkas Bálint volt pedig az egyik kérő, a másik Baczonyi.</p>
					<p>A pap már tudta, hogy jönnek. Borral és kaláccsal várta őket. Mert árva volt a
                    leány, s ő bocsátotta férjhez a szülők helyett.</p>
					<p>A bor piros volt, s üvegkancsóban állott az asztalon. Ahogy a téli nap rásütött,
                    gránátszínpirossá vált annak az árnyéka is.</p>
					<p>- Az Isten engedje - mondotta az öreg pap a poharát fölemelve -, hogy ennek a
                    házasságnak minden boldog reménye megvalósuljon.</p>
					<p>Koccintott és ivott.</p>
					<p>Baczonyi is koccintott, de letette a poharát, anélkül, hogy ivott volna.</p>
					<p>- Hát te mért nem iszol? - szólt az öreg pap jókedvűen.</p>
					<p>- Fogadásom tiltja - felelte Baczonyi elvörösödve.</p>
					<p>Rágyújtott a szivarra, amellyel a pap megkínálta. Ügyetlenül gyújtott rá és
                    ügyetlenül is tartotta a kezében.</p>
					<p>- Fogadásod? Mikor fogadtál te effélét? Én erről nem is tudok.</p>
					<p>- Harmadéve - felelte Baczonyi -, itt, a tiszteletes uram kapuja előtt.</p>
					<p>- Az én kapum előtt?</p>
					<p>- Mikor kizavart bennünket tiszteletes uram a kocsmából. Harmadéve, nem tetszik
                    mán tudni?</p>
					<p>- Nem én, fiam - felelte a pap- -, sokszor zavartam én ki onnan embert, nem
                    tartottam számon, mikor melyiket. Hiszen tudod, hogy a kocsmáros emiatt
                    költözött el a faluból.</p>
					<p>- Hát - mondja Baczonyi fölmelegedve -, ha el is felejtette tiszteletes uram, én
                    nem felejtettem el. Mert én annak a napnak köszönhetem minden vagyonomat, minden
                    szerencsémet. Mer lássa, tiszteletes uram, hogy engem maga után szólított, itt
                    vártam én a kapu előtt a pirongatást. De hogy kívül felejtett, felgondoltam
                    abban az egy órában minden dolgomat, minden állapotomat. Ami örökségem maradt az
                    apámtól, már akkor adósságot ittam rája. Meggondoltam, hogy szép egy fiam, szép
                    egy leányom van és hogy ha így folytatom, hát nem hagyok rájok egyebet, csak a
                    nyomorúságot. Hát itt kötöttem én akkor a nagy, erős, szent fogadást a kapu
                    előtt, hogy soha, míg élek, nem iszom én többet!</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">III.</p>
					<p>Az öreg pap meghalt. Új jött a helyébe. Kocsmát is nyitottak megint a faluban, s
                    íme, hét esztendő múltán, ki ül ott a legtöbbet?</p>
					<p>Csak Baczonyi János!</p>
					<p>Illetlen és megbotránkoztató, ahogyan viselkedik. Hol reggel, hol délután, hol
                    estefelé kilódul a kocsma ajtaján és végigharsog a falun tántorogva,
                    meg-megállva, olykor a falnak dűlve, árokba keveredve, és káromkodva
                    közben-közben pogányul. Pedig már ősz ember. Azelőtt olyan fekete volt, mintha
                    szénbányában termett volna, most meg olyan, mint aki meszet árul.</p>
					<p>A falubeliek mindazonáltal nem botránkoznak meg rajta.</p>
					<p>- A fia miatt iszik meg a leánya miatt - így magyarázzák.</p>
					<p>Mert akkor bontotta meg a fogadását, mikor híre érkezett, hogy a fiát Maglajnál
                    agyonlőtték. Huszár volt. A bosnyákok lőtték agyon. A felesége már akkor nem
                    élt, hogy vigasztalta volna. Az egyetlen leánya meg kisasszony lett a városban.
                    Jobb arról nem szólni.</p>
					<p>Hát mit is csináljon szegény ember, ha ennyi bánat éri. A víz nem mossa el a
                    bánatot, csak a bor meg a pálinka.</p>
					<p>Az új papnál egyszer éppen vendégek voltak, mikor Baczonyi végigdanolt a falun.
                    Az utcán bokáig érő sár volt, de Baczonyi térdig gázolt abban. Olykor-olykor
                    belecsuszamodott az árokba. Olyankor ülve maradt és hallgatott. Mikor megint
                    lábra igazodott, folytatta a nótát ott, ahol elhagyta.</p>
					<p>A pap vendégei a szokatlan erős hangra tekintettek ki az ablakon. Mély kürthang
                    volt, de repedt kürt hangja, s még mindig olyan erős, hogy ha éjszaka szólalt
                    meg, hát mindenki fölébredt rá a faluban.</p>
					<p>A pap másnap behívatta a kocsmából az öreget magához. Leültette, mint az első
                    gazdákat szokás. Megkínálta szivarral is.</p>
					<p>És azt mondta neki:</p>
					<p>- Baczonyi bácsi. Mikor én idejöttem, kigyelmed derék, józan, jómódú gazda volt.
                    Mennyi ideje ennek? Egynehány esztendeje. Azóta minden megváltozott. A kigyelmed
                    gazdasága Csáki szalmája. A háza tetején beesik az eső. A kapuja düledezőben,
                    kend pedig ősz fejjel, csúfságban, veszendőben. Meggondolta-e kend, hogy mi
                    ennek a vége?</p>
					<p>Baczonyi fásult arccal, üveges tekintettel ült a pap előtt. A pálinkaivók néznek
                    ilyen mereven a semmibe. Ki tudhatná: mit néznek és mit látnak? Hallgatnak-e a
                    szóra? vagy maguk gondolkoznak valamin?</p>
					<p>Hogy a pap elhallgatott, Baczonyi fölkelt és el akart menni.</p>
					<p>- Köszönöm a jóakaratát. Istennek ajánlom.</p>
					<p>- Megértette kend, amit mondtam?</p>
					<p>Az öreg bólintott:</p>
					<p>- Megértettem.</p>
					<p>És rátette a kezét a kilincsre. De aztán a küszöbön megállt, megfordult:</p>
					<p>- Nem lehet, nem lehet az, tiszteletes uram.</p>
					<p>- Miért ne lehetne?</p>
					<p>- Azért, lássa, mert mikor én józan vagyok, minden úgy van, ahogy a tiszteletes
                    úr mondja. De mikor mán egy-két üveg bor bennem van, tiszteletes uram, akkor
                    semmi sincs úgy. Mert akkor az én házam a legszebb a faluban; a kapum rendes, a
                    gazdaságomat nem bitangolja senki. A feleségem mintha élne, a fiam is megvan. A
                    leányom meg csak olyan becsületes, mint a többi.</p>
					<p>Föltette kalapját, és kitámolygott az utcaajtón. Odaki belevágott a botjával a
                    levegőbe, és rákezdte az ő erős csontkürt hangján:</p>
					<p>“Jaj de kerek ég,</p>
					<p> A csillagos ég...”</p>
					<p>Ment nagy egyenesen az utca sarán által a kocsmába.</p>
					<milestone n="3" unit="endSubChapter"/>
				</div>
				<div type="chapter">
					<head>KEVI PÁL HALÁLA</head>
					<p>Az öreg még odavolt. A szőlőbe ment ki reggel és napszállatra kellett volna
                    hazatérnie. De már a hold is fölkelt, a csillagok is mindegyre sűrűbben
                    tünedeztek elő, és az öreg még mindig nem tért vissza.</p>
					<p>Az öregasszony ki-kiszalajtotta az utcára az unokáit, hogy nézzék meg, jön-e már?
                    A gyerekek kimentek. Később künn is maradtak. Bojtorjáncsomókat hajigáltak a
                    denevéreknek, ami jó mulatság.</p>
					<p>- Nem jót érzek - mondotta az asszony a fiainak -, nem kellett volna egyedül
                    elereszteni.</p>
					<p>Máskor is csak megjött - felelték azok -, bizonyosan behítták valamelyik
                    pincébe.</p>
					<p>Hogy ím csakugyan belehaladott az idő az éjszakába, Pál fölvette a kalapját és
                    elindult az apja elé.</p>
					<p>A hold meg a csillagok fénye rávilágított a dombra hajló útra. Széles, poros út
                    az. Azon kell hazatérnie Kevi Pálnak.</p>
					<p>Már akkor jött is. Megjelent a dombon, mint valami árnyék. Aztán lefelé
                    bandukolt, sokkal lassabban, mint ahogyan szokott.</p>
					<p>Pál eléje sietett.</p>
					<p>- Baja van, édes apám?</p>
					<p>- Bizony, fiam - felelte az öreg bágyadtan -, nekem már aligha virrad holnap.</p>
					<p>Átadta fiának a tarisznyát, aztán a karját a fia karjába öltve, gyöngélkedő
                    hangon folytatta:</p>
					<p>- Lehajlok egy tőkéhez, meg akarom nézni, hogy hány fürt? Mert húsznak is
                    látszott. Akkor egyszerre meghomályosodik a látásom, és szédülés fog el. Leülök
                    ott a földre, várom, hogy szűnjön a szédülés. De nem szűnt, csak este felé.
                    Aztán, hogy hazavánszorogtam, egész úton kísért a kotlós tyúk.</p>
					<p>Kevi Pál elsápadt. A kotlós tyúkot mesének tartotta. Valami láthatatlan
                    kísértet-tyúk az. Éjszaka szokott megjelenni. De látni eddig nem látta senki.
                    Mert aki meghallotta, hogy a nyomában megyen és kottyogva hívja a csirkéit, az
                    már tudta, hogy elérkezett az utolsó napja és nem mert visszafordulni, csak
                    sietett.</p>
					<p>- Mese az, apám - szólt remegő hangon Kevi Pál.</p>
					<p>Mert érezte, hogy az öreg ereje megfogyatkozott, és hogyha nem támaszkodnék őrá,
                    nem jutna haza.</p>
					<p>- Nem mese - felelte az öreg -, a saját fülemmel hallottam. Apám is este hallotta
                    és reggelre meghalt. A nénéd is este hallotta és reggelre kiterítettük.</p>
					<p>Nehezére esett a beszéd, el is hallgatott.</p>
					<p>Az Imre fiú is a falu végén volt már akkor, s az unokák is. Ahogy meglátták az
                    öreget, eléje siettek. Vezették. Még a kis hatéves Jóska is segített: a kezét
                    fogta a nagyapónak.</p>
					<p>Lefektették. Füveket forráztak neki. Biztatták, hogy aludjék, de az öreg nem
                    aludt. Föl-fölnyitotta a szemét és tanácsokat mondott, hogy mit vessenek jövőre
                    ebbe, abba; mi dolog lesz a szőlőben: melyik ökröt hizlalják meg a jövő
                    télen.</p>
					<p>A két fia némán állt az ágynál.</p>
					<p>A felesége aggodalmasan nézte.</p>
					<p>Éjfélkor aztán, mikor azt hitték, hogy el fog aludni, fölemelte az ujját és
                    intett a feleségének.</p>
					<p>Az asszony odahajolt.</p>
					<p>Az öreg erőtlen, susogó hangon szólott:</p>
					<p>- Hívjátok a papot.</p>
					<p>Már akkor az egész faluban tudták a hírt, hogy az öreg Kevi hogy járt. Az udvaron
                    subás emberek, nagykendős asszonyok álldogáltak. A bakter ott pipázott a kút
                    káváján ülve. Ő a harangozó is.</p>
					<p>- Nem viszi tovább - beszélte halkan egy mellette ülő subás embernek -, hallottam
                    már a múlt éjjel is, hogy a kutya nagyon vonyított. Ez nem jót jelent -
                    gondoltam -, de hogy beteg nem volt a háznál, azt hittem a holdra vonyít, hát
                    meghajigáltam, hogy ne vonyítson.</p>
					<p>Az öreg a sok vánkossal körültámasztottan, szinte mozdulatlanul feküdt odabenn.
                    Meggyújtották az egyik szentelt gyertyát és az ágy mellé tették a kvasznyira. A
                    gyertya világosságában hasonlított az öreg Leó pápához. Olyan mosolygó, ráncos,
                    sovány arc, csak hogy kis fehér bajusza is van az öregnek.</p>
					<p>- Ne sírjatok - mondotta susogva.</p>
					<p>Mert ott sírt az ágy körül az egész család: a két fiú, a meny, a nehány unoka is.
                    A hatéves Jóska gyerek is ott ült kisideig az ágy mellett, de aztán elaludt a
                    széken. Az anyja felölelte és átvitte a másik szobába.</p>
					<p>- Ne sírjatok - susogta az öreg.</p>
					<p>A felesége azonban odaborult arccal az öreg kezére és úgy jajongott:</p>
					<p>- Hát el tud engem kend hagyni? Én édes jó uram! Ilyen sokáig együtt éltünk,
                    együtt megvénhedtünk! Ne hagyjon itt kend vénségemre!</p>
					<p>Csöngetés hallatszott. A pap érkezett. Nehány percre kivonult a család.</p>
					<p>A házban ájtatos csöndesség. Az udvaron állók is letérdelnek. A bakter kiveszi a
                    szájából a pipát és a kút mellé térdel. A pitvarból kihallatszik olykor az öreg
                    Keviné halk zokogása.</p>
					<p>A hold már a ház fölött áll. Olyan, mint valami égből alánéző orca. Néző és
                    várakozó orca.</p>
					<p>- A szobából csendítés hallatszik. Milyen különös a hangja ilyenkor a csengőnek!
                    Ez már a másvilág zenéje. Minden fej leereszkedik. A vén lombos eperfa is,
                    mintha megeresztené a lombját.</p>
					<p>...Azután a pap behívta a családot és imádkozott velök. Végül maga mondott egy
                    hosszú imádságot, amely így kezdődik:</p>
					<p>- “Bízzál, kedves hívem, a te bűneid meg vannak bocsátva...”</p>
					<p>És így végződik:</p>
					<p>- “Az Úr megszabadít téged, és az ő jósága fölvesz a mennyország örömébe.”</p>
					<p>Az öreg már ekkor félig lehunyt szemmel, mozdulatlan viaszalakként feküdt az
                    ágyon.</p>
					<p>Mikor a pap elment, fölemelte az ujját az öreg és az ajkai mozogtak.</p>
					<p>A feleségének oda kellett hajolnia, hogy hallja, mit akar.</p>
					<p>- A kardomat - susogta az öreg.</p>
					<p>- Odatesszük - rebegte könnyben fulladozva az öregebbik fiú.</p>
					<p>Mert egy szóból is meg lehetett érteni, hogy a negyvennyolcas kardjára
                    emlékezteti őket. Sokszor megmondotta, hogy azt vele temessék el.</p>
					<p>Úgy látszott, nem fog szólani többet, de nehány perc múlva megint szólott.</p>
					<p>- A szűröm...</p>
					<p>Nem tudták, mit akar mondani vele, nagynehezen kirebegte:</p>
					<p>- A bakternak hagyom.</p>
					<p>Aztán kis idő múltán megint szólani akart, de már nem tudott. Csak emelgette a
                    szemét és oldalt fordult a tekintete, arra a székre, ahol előbb a kis unokája
                    ült.</p>
					<p>- Jóskát akarja?</p>
					<p>- Azt - mondotta már nem szóval, csak egy mély szempillantással.</p>
					<p>Behozták a gyereket és fölemelték.</p>
					<p>- Csókold meg nagyapót.</p>
					<p>A gyerek átölelte a nagyapót és megcsókolta.</p>
					<p>Az öregember szempilláin két könnycsepp jelent meg, és lefutott sovány, színtelen
                    orcáin.</p>
					<p>A szoba akkor már megtelt a szomszédokkal, de messzebbről jöttekkel is.</p>
					<p>A bakter az ajtófélfához támaszkodva állott és szőke birkafejével
                    kifejezéstelenül nézte a haldoklót.</p>
					<p>Egy nagykendős asszony megfogta az öreg kezét:</p>
					<p>- Pali bácsi.</p>
					<p>Az öreg fölemelte a szempilláit.</p>
					<p>- Az Ilkámat csókolja majd meg odafenn...</p>
					<p>Leánya volt az Ilka az asszonynak, egyetlen kis kékszemű gyermeke. Hétéves
                    korában vitte el a torokbaj.</p>
					<p>Még valamit mondott volna az asszony. (Mit akarhatott még üzenni a leányának?) De
                    a hangja elcsuklott. Kezét az arcára tapasztotta. Elfordult.</p>
					<p>Azután egy subás ember lépett az öreghez:</p>
					<p>- Pali bácsi, mondja meg a feleségemnek, hogy a gyerekekkel jól bánik a
                    mostohájuk.</p>
					<p>A kezefejét belenyomta a szemébe, és más izenőnek engedett helyet.</p>
					<p>Az öreg hallgatta mindezeket az izeneteket, csak a szeme pilláinak rezgéséről
                    lehetett látni, hogy az élet még nem hagyta el.</p>
					<p>Végre a szeme sem mozdult többet. A szeme fénye bádogzani kezdett. A felesége ott
                    térdelt az ágy előtt és fogta az öreg kezét. Egyszer aztán elbocsátotta a kezet,
                    és nagy jajjal ráborult az agg ember mellére.</p>
					<p>A bakter kifordult a pitarból. Az udvaron megtörülte öklével a szemét. A kalapját
                    a fejére tette, s elindult a holdvilágos úton nagy sietéssel a templom felé.</p>
				</div>
				<div type="chapter">
					<head>A NAGY EFF(Hogyan keletkezik a közmondás?)</head>
					<p>Valamelyik ínséges esztendő után történhetett, hogy a gazdák összeadtak egy-egy
                    véka gabonát és fölrakták az iskola padlására. Attól kezdve, akinek télen vagy
                    tavasszal elfogyott a kenyere, a közös gabonából vett kölcsön. Most is így van.
                    A kölcsönt csapva adják; tetézve kapják vissza. Amit a csapófa levisz a vékáról,
                    az a kamat. Hát ez a mi takarékpénztárunk.</p>
					<p>Szent Mihály napján van a közgyűlés. Akkor az iskola tájéka jövő-menő emberekkel
                    népesül meg. Ki egy zsák gabonát hoz a hátán, ki felet. Törlesztenek vagy
                    egészen is kifizetik az adósságot.</p>
					<p>Csak az egy Tóth Antal jön üres zsákkal.</p>
					<p>Mindenki tudja, hogy őt a nyáron a jég csúfolta meg. Ő az egyedüli, aki nem
                    biztosított.</p>
					<p>- Majd bizony - mondotta -, két forintot adjak a cekurálásért; eddig se bántott a
                    jég, ezután se bánt.</p>
					<p>És megitta.</p>
					<p>Persze, mikor a jég lecsördült az égből, ugyancsak hajigálta az udvarra a baltát
                    meg minden éles szerszámot, de a jégeső nem ijedt el attól.</p>
					<p>A kisbíró kiméri neki a két véka búzát, három véka rozsot. Én addig az írást
                    készítem meg:</p>
					<p>“Alólírott két véka búzát, meg három véka rozsot vettem kölcsönbe a község
                    magtárából. Egy év múlva megadom.”</p>
					<p>Ennek alája kell írni. Többnyire keresztjegyet írnak. Van olyan, aki azt sem ír,
                    csak éppen megérinti a toll szárát, aztán én írok helyette. Ez az érintés szent.
                    Az illetőnek a lelke átszáll a tollba és benne van, amíg a nevét leírom. Soha
                    nem történt, hogy valaki megtagadott volna ilyen aláírást.</p>
					<p>Tóth Antal eddig szótlanul és kedvetlenül állott az emberek között. Széles bölény
                    arcán látszott, hogy megalázottságot érez. De ahogy odatámasztják a zsákját a
                    falhoz, fölemeli a fejét. Körülpillant és azt mondja kevélyen:</p>
					<p>- Aláírom a nevemet.</p>
					<p>Valami tíz ember tib-láb és beszélget az iskolában. A szóra valamennyien
                    elhallgatnak. A kisbíró is beledöfi a lapátot a gabonahalomba és a pipáját
                    elővonja. Közelebb lép az asztalhoz. Lássuk no! Bizony, még kitudódik, hogy Tóth
                    Antal írástudó ember!</p>
					<p>Odatolom a papirost Tóth Antal elé. A tollat is megmártom és odanyújtom neki.</p>
					<p>Tóth Antal ünnepi mozdulattal veszi át a tollat. Az ünnepi mozdulatán azt értem,
                    hogy már a levegőben előre hozzáilleszti az ujjait. Aztán meg úgy tartja, mintha
                    szivar volna.</p>
					<p>A papirosra néz.</p>
					<p>- Hagy ülök le - mondja -, állva nem tudok.</p>
					<p>Otthagyom a széket. Leül. A bajuszát végigsimítja. A két könyökét az asztalra
                    teszi.</p>
					<p>- Hová írjam? - kérdezi dologhoz illő komolysággal.</p>
					<p>- Ide - mondom -, az aljára.</p>
					<p>Megmártja a tollat nagy óvatosan és a tollnak a hegyére pislog. Hogy mit néz
                    rajta, nem tudom. Talán a tintacseppet nézi. Egy olyan mozdulattal, aminővel az
                    ázott kalapot szokták megsuhintani, leföccsenti a tintát oldalt a padlóra,
                    aztán megint nekikönyököl és lassan, vigyázva, a papirosban megakadozva, leír
                    egy vastag kamójú meredt nagy T betűt. A szárát alulról fölnek húzza és egy
                    pindurka pántlikát csinál rá. Az így megmunkált hórihorgas betűvel
                    megelégedettnek látszik. Föl is veszi a balkezével a pipáját; egyet szippant és
                    újra leteszi. Az ó betű hasonlóképpen lesikerül. Igaz, hogy a T betűhöz képest
                    olyan piciny, mint a toronyhoz képest a hordóabroncs; és semmi
                    összetartozandóság nem mutatkozik a kettő között, de azért jól van az. Fodor
                    András egy aujnya szóval és fejbiccentéssel fejezi ki rá az elismerést.</p>
					<p>A pipák meg az arcok figyelemmel hajlanak az asztal fölé. Tóth Antal azonban nem
                    ügyel rájok: harmadik betűnek megint egy irtózatos nagy T betűt kanyarít, szinte
                    megsercen belé a kalamus.</p>
					<p>No, de itt meg is áll.</p>
					<p>Néz.</p>
					<p>Vakarint egyet a tarkóján.</p>
					<p>Megmártja, kiföccsenti a tollat. Színtelen szeme rámered a papirosra.</p>
					<p>Újra márt, meg újra föccsent és újra néz anélkül, hogy tovább írna.</p>
					<p>- No - fakad ki a bakter -, ha a végömét érzöm, kendöt hívom el végröndölőt
                    írnya.</p>
					<p>- Ha addig be nem áll valahová íródiáknak - teszi hozzá Istenes.</p>
					<p>Tóth Antal belevörösödik a nagy gondolkozásba. A homlokán kesze-kusza ráncok
                    torzolódnak össze.</p>
					<p>- Szentje ne légyön - mondja a tollat mérgesen lecsapva -, elfelejtöttem a nagy
                    efföt.</p>
					<p>S fölkel és úgy elsiet az iskolából, mintha hajtanák.</p>
					<p>Úgy október végefelé történt, hogy Burucz András megbízta Fodort, hogy ha már a
                    városba megyen, hozzon a fiának egy ábécés könyvet, a feleségének meg valami
                    orvosságot, ostyát is hozzá, meg a hordók kifüstölésére islógot.</p>
					<p>Fodor meg is érkezik este. Rakja a könyvet, meg az orvosságot az asztalra.</p>
					<p>- Hát az islóg? - kérdi Burucz András.</p>
					<p>- Tyű, az áldóját - feleli Fodor föllebb taszítva a homlokán a kalapját -, úgy
                    elfelejtöttem én azt, mint Tóth Antal a nagy efföt.</p>
				</div>
				<div type="chapter">
					<head>MEGMUTATÁS</head>
					<p>Ezelőtt, valami ezer esztendővel egy kis lovascsapat jelent meg a szent-galleni
                    kolostornál. Magyarok voltak.</p>
					<p>A kolostorban nem maradt senki, csak egy hőbölygős barát. Az dacból maradt ott.
                    Azt mondta:</p>
					<p>- Nem futok veletek, míg ki nem adjátok az idei bocskorbőrt!</p>
					<p>Azoknak bizony több volt a gondjuk a maguk bőrére.</p>
					<p>A magyarok ettek, ittak, vigadoztak ott: A barátot is jóltartották úgy, hogy
                    egész életében mindig a pogány magyarok után sóhajtozott.</p>
					<p>Annak a barátnak az elbeszéléseiből jegyezték fel, hogy a magyarok nem véresszájú
                    emberek, és nem ugatnak, sőt igen emberséges jó emberek: szeretnek vigadozni,
                    noha komolyak: szeretik a jó bort, a tréfát, a birkózást; a vezérüknek
                    engedelmesek, és a halottaiknak megadják a tiszteletet.</p>
					<p>És még egy érdekes vonás van róluk a fakó szent-galleni kódexben - vékony és
                    halavány vonás, de könnyű kiegészíteni.</p>
					<p>Ahogy ott ülnek és melegszenek a klastrom udvarán a tűz mellett, azt mondja az
                    egyik magyar:</p>
					<p>- Ejnye, de magas ez a torony!</p>
					<p>- Majd az égig ér - feleli a másik.</p>
					<p>- De mi lehet az ott a tetején, az a fényes?</p>
					<p>- Valami madár az. Lehet, hogy aranyból van.</p>
					<p>- No, jól felszállott!</p>
					<p>- Fel ám, de nem a maga szárnyán.</p>
					<p>- Ember volt a talpán, aki odavitte.</p>
					<p>- Semmi különös nincs benne.</p>
					<p>- Hát hozd le, ha tudod.</p>
					<p>- Le is hozom.</p>
					<p>- Kötve hiszem.</p>
					<p>- Megmutassam?</p>
					<p>S nekiindul. Pöki a markát. A vállalkozás tetszik az alant állóknak: figyelemmel
                    kísérik a mászónak minden mozdulatát.</p>
					<p>Amint az első hó leesett, megkezdődik a fonás. Az idén Fodorék is adtak a
                    fonóknak helyet. Amint szétterül az esti homály, látom, hogyan szállingóznak oda
                    a lányok, később a legények.</p>
					<p>Egy este magam is átmentem.</p>
					<p>- Mulassatok úgy, mintha én itt se volnék - mondottam egy székre letelepedve -,
                    éppen azt akarom látni, hogy hogyan mulattok?</p>
					<p>Valami nyolc lány volt a fonóban, meg öt legény, köztük Kevi Imre is. Az asztalon
                    faggyúgyertya égett. A gyertyának néha fölnyúlladt a lángja, s olyankor
                    megvilágította a falon a sírban nyugvó Krisztus Jézusnak ezüstös tulipános
                    képét.</p>
					<p>- Megmeséltetjük Fodor bácsit - mondták egyszerre öten is.</p>
					<p>Az öregek persze több mesét tudnak, mint a fiatalok, meg szebbeket is, csakhogy
                    ritkán oldódik meg a mesélő kedvük.</p>
					<p>Hogy én ott voltam, Fodor gazda még inkább szabadkozott. De persze engednie
                    kellett.</p>
					<p>- Hát ha a mester úrnak kedve telik benne - mondotta végül, megsimítva a bajuszát
                    -, elmondok egyet.</p>
					<p>Az asztalnál ült. Valami egy percig csöndesen nézte a gyertyát. Aztán egyet
                    biccentett a fejével, egyet köhintett és megkezdte:</p>
					<p>- Hát hol volt, hol nem volt...</p>
					<p>Minden mesének ez a kezdete. Ázsiában se kezdhették a mesét másképpen. Az Attila
                    regősei, a Szent István regősei, minden magyar idők mesemondói csak így
                    kezdhették. De azért figyel már itt mindenki. A legények az asztal körül, a
                    leányok a búbos körül. A tízéves Burucz Bandi legközelebb a mesélőhöz, a nagy
                    figyelemben kicsi száját is fölnyitja. Némelyik leánynak csak a szeme fénylik a
                    homályban.</p>
					<p>Fodor András egy bolond furcsa fát ír le: királyi udvarban almafa, almafán
                    körtefa, körtefán szilvafa, szóval minden fa, aminek a neve csak eszébe jutott
                    Fodor Andrásnak, az mind egymás tetejébe került - alig győzte a hallgatóság
                    végét várni.</p>
					<p>A legfelső jegenyefa volt.</p>
					<p>- No - beszéli Fodor András -, hogy a király lánya eladó sorba jutott, ehhez is,
                    ahhoz is hozzá akarták adni, de ő csak azt mondta, hogy ahhoz megy, aki az
                    égigérő fának a legfelső ágát lehozza neki.</p>
					<p>A fonóban csodálkozásra nyílanak a szemek. Fodor András a pipájával integetve
                    kíséri tovább a beszédet. Leírja, hogyan másztak rendre a jövevény királyfiak, a
                    herceglegények meg a bárólegények, de mind nagyhiába. Utoljára egy kanászlegény
                    állott elő, hogy ő is akar mászni. A királyleány arra is azt mondta, tessék.
                    Csakhogy a kanászlegénynek több esze volt, mint a többinek: ötven szöget dugott
                    a zsebébe.</p>
					<p>- No, kékszemű királyleány - mondotta magában a kanászlegény -, én leszek a te
                    vőlegényed!</p>
					<p>Kevi Imre titkon rámosolygott Fodor Lidire.</p>
					<p>A kanászlegény valahányszor gallyatlan kapaszkodóra jutott, mindig belevert egy
                    szöget a fába, és a szögeken hágott feljebb.</p>
					<p>De nem volna mese a mese, ha az ötvenedik szöggel hozzá lehetne jutni a végéhez.
                    A kanászlegény az ötvenedik szögnek beverése után egy kunyhót talált, s abban
                    egy olyan öregasszonyt, akinek mohos volt a képe a vénségtől.</p>
					<p>- Köszönd, hogy öreganyádnak szólítottál - mondta az öregasszony -, különben
                    csontod se maradna reggelre.</p>
					<p>Fodor András megmagyarázza, hogy az öregasszonynak emberevő fia van, aki szörnyű
                    robogással és szuszogással tér esténkint haza, és agyaras étvággyal szimatolja
                    az idegen szagot.</p>
					<p>No, a kanászlegény megmenekül.</p>
					<p>Az öregasszony elrejti őt: ágyat ad neki a padláson. A kanászlegény megköszöni
                    reggel a szívességet és ötven szöget kér.</p>
					<p>Este, mikor az ötven szög megint elfogy, egy falut lát maga körül. A faluban
                    csupa kutyafejű tatár lakik. Hanem azoktól is megmenekül, sőt újabb ötven szöget
                    is tud magának szerezni. Este aztán egy városba jut. Az már rendes város. Ott is
                    van egy királyleány. A kanászlegény meg a királyleány igen megszereti egymást -
                    amit a hallgatóság helyesel magában -, össze is házasodnak, a fél ország az
                    övék. A kanászlegény a király abban.</p>
					<p>Itt a földre koppanik egy orsó. A legények megmozdulnak, de már akkor a Kevi Imre
                    kezében van az. Kevi Imre elpirosodott arccal pillog énrám.</p>
					<p>- Mondtam! Mintha itt se volnék!</p>
					<p>Az orsót csókkal kell kiváltani. Lidi szégyelli ezt, de hiába. A mese szünetel,
                    míg az orsókiváltás megtörténik. Igen piros attól mind a kettő.</p>
					<p>Fodor András azalatt megtömi a pipáját. Aztán tovább mesél:</p>
					<p>- Úgy esztendő múltán eszébe jut a kanászlegényből lett királynak, hogy hogyan
                    került ő bele ebbe a nagy boldogságba? Egyet gondol és azt mondja a
                    feleségének:</p>
					<p>- Hallod-e anyjuk, adjál nekem ötven szöget.</p>
					<p>- Minek az magának? - kérdi a királyasszony.</p>
					<p>- Hát nem egyébre köll az - feleli a király -, hanem hogy lehozzam azt a legfelső
                    gallyat errül a fárul. No, nem azért, lelkem, mintha nekem valami nagyon kellene
                    az az alsóországi királyleány - se nem szebb, se nem jobb, mint te vagy -, hanem
                    csak azért, hogy megmutassam, hogy én le tudom hozni.</p>
					<p>Fodor András ezt mondva, a mellére vereget. A mese tetszik a legényeknek, a
                    leányoknak egyaránt. Mindenki rendjén valónak érzi, hogy a mese hőse megmutatja,
                    hogy ő azt a gallyat le tudja hozni a fa tetejéről.</p>
				</div>
				<div type="chapter">
					<head>A TŰZ</head>
					<p>Szeretem a tüzet nézni. A tűz örök rejtelem és jóleső melegség. Aki a tüzet nézi,
                    annak a lelke megcsöndesül; valami édes félálom szállja meg - édes félálom:
                    nyugodalom.</p>
					<p>A tűzben történetek vannak. Mesehangú és mesének illő színes történetek, amiknek
                    se eleje, se vége nincsen, hanem minden rend nélkül egybefolyik egyik a
                    másikkal. Az ember nem tudja, valóban megtörténtek-e, vagy csak álmodja
                    őket.</p>
					<p>De ilyenkor mindegy is az. A lángok játszanak a tűzben. A gondolatok játszanak az
                    ember elméjében. Rend nélkül való színes gondolatok - mint ahogy a lángocskák is
                    rend nélkül jelennek meg és tűnnek el. A tűz eleinte rostogva ég, aztán halk
                    mormogással, sziszergéssel, susogással, végül vörösen izzó parázs az egész,
                    kezdetben tündöklő aranykupac, később tündöklő vörösréz. A tűz ilyenkor végtelen
                    mélynek látszik. Az apró lángok föllebbennek a semmiből; táncolnak a parázs
                    fölött; és megint eltűnnek a semmibe, mintha egy láthatatlan kéz söpörné le őket
                    a parázsról.</p>
					<p>A hosszú téli estéken elüldögélek néha a nyitott ajtajú kályha előtt. Nem valami
                    drága kályha, csak afféle cserépalkotmány, amilyen a falusi tanítóknál szokott
                    lenni. De nekem mégis jó és eléggé szép is. Mikor már túl vagyok a dolgaimon,
                    odavonom a karosszékemet a tűz elé. Csak szalmából van ez a karosszék, de nekem
                    jó ez és szép is.</p>
					<p>Kívül, a havas faluban csönd van és csönd van idebent is. A téli estnek álommal
                    áthatott csöndessége ez. A kályha száján félig nyílt legyező alakjában áramlik
                    ki a vörös fényesség s a tűznek meleg lehelete.</p>
					<p>A macskám is itt van a lábamnál. Úgy szereti a tüzet, mint én. Összeguborodva
                    fekszik a padlón, a lábaim előtt, s mindig úgy tesz, mintha aludnék. Pedig
                    sohasem alszik. Csak hunyorog. Néha fon. Ez az ő éneke. Mikor így fonva
                    rám-rámnéz, nekem énekel. Mikor a tűzbe merengve dorombol, akkor a maga kedvére
                    fon. Egyhangú, de mégis kedves melódia az ő dorombolása, a megelégedésnek, s
                    maga jólérzésének melódiája. A tücsök cirpelése is csak egy hangnak a folytonos
                    ismétlése. A béka sem ümmög több hangot egynél, de az az egy hang a boldogság
                    hangja; - soha nem unalmas és nem fárasztó, mint az emberi hangversenyek.</p>
					<p>Így tudom én mindig hallgatni ennek a szelíd kis házi tigrisnek a fonását. Milyen
                    boldog és elégedett tud ez lenni egy kis kályhatűztől. Épp úgy gyönyörködik az
                    aranyló parázsban, mint én, és ilyenkor bizonyára neki is mindenféle gondolatok
                    meg történetek délibábjátéka vonul át az elméjén. Az ő történetei bizonyosan
                    vadásztörténetek. A tavaszra meg a nyárra is gondolhat olykor. A tavaszra, mikor
                    a verőfényben elnyújtózkodva melengeti az ő rozsdaszínű selymes bundácskáját,
                    miközben mind a négy fehér lábát elnyújtja és jóízűeket álmodik. De a virágokat
                    is szereti. A nyáron sokszor láttam, milyen kedvvel lépked a violák meg a
                    rezedák között, és hogyan szaglálja meg-megállva hol az egyiket, hol a másikat,
                    s ilyenkor félig lehunyja a szemeit. Így élvezik a virág illatát a leányok
                    is.</p>
					<p>De most nincs virág és nincsen napsugár. A kályha verőfénye az egyedüli, ami
                    emlékeztet a nyárra. Azonban nekünk ez is elég. A boldogság békéje van a
                    szívünkben.</p>
					<p>Mi a boldogság?</p>
					<p>Mikor a vágyak pihennek. Mikor az ember nem gondol a holnapra, csak bámulja a
                    parazsat félálmos nyugovással, s lelke úgy leng a múltak fölött, mint a tó
                    fölött a madár.</p>
					<p>Ahogy így a kályha langyos melegáramlatában üldögélve nézem az örökszép parazsat,
                    arra gondolok, hogy miért nincs itt még egy karosszék és miért nem ül abban még
                    egy valaki, akinek a kezére rátehetném szelíden és gyöngéden a kezemet és aki a
                    fejét a vállamra hajtaná.</p>
					<p>A csöndnek szárnyatlan óráiban megjelenik néha előttem ez a gondolat és
                    tündérorcával mosolyog reám. De én szomorúan nézem őt vissza.</p>
					<p>Mert az egyedülvalóság nem is nézhet másképpen, mint szomorúan. Az
                    egyedülvalóságnak hosszú az árnyéka. Az egyedülvalóságnak árnyéka az a gondolat,
                    hogy nem fogunk soha az életben találkozni azzal, akivel álmainkban mindig
                    találkozunk.</p>
					<p>Ez az árnyék engemet se hagy el. De hogy is gondolhassam, hogy van a világon
                    valaki, aki reám vár és ide mellém, ebbe a szegény kis szobába belekívánkozik.
                    Ha volna olyan valaki, az már rám nézett volna és nyújtotta volna nekem a kezét.
                    Azt mondta volna:</p>
					<p>- A szobád nem szegény, mert te is benne vagy -; és nem kicsiny, mert én elférek
                    a szívedben is.</p>
					<p>A parázsra hamu kezd borulni. Homály homályra száll a szobában. Úgy érzem, mintha
                    én is elmúlóban volnék: így, amint ülök belemulandó árnyék az árnyékba; puszta
                    értéktelen árnyék, amit a tűz véletlen vak okból jelenített meg, s amely épp úgy
                    véletlen vak okból enyészik és múlik bele a sötétségbe.</p>
				</div>
				<div type="chapter">
					<head>RORÁTÉ</head>
					<p>Még sötét van, mikor már harangoznak a rorátéra. Hideg decemberi sötétség ez,
                    csak alig áttetsző. Férfiak, asszonyok fekete árnyékokként mozognak benne a
                    templom felé.</p>
					<p>Az ablakom előtt egy-két kisebb árnyék válik el tőlük. A kis árnyékok betérnek az
                    iskolába. Kisködmenek, nagycsizmák. Az arcát egyiknek se látom; de már az
                    alakjáról, mozdulatairól megismerem valamennyit. Mindenik hoz a hóna alatt egy
                    darab fát. Ledobják azt a kályhazugba. A kályha előtt Istenes Imre térdel.
                    Teleképpel fújja a tüzet. A tűz pirosló fényt áraszt az arcára.</p>
					<p>- Ég már - mondja, becsukva a kályhaajtót.</p>
					<p>Ég; de még nincs meleg. A kályha úgy mormol, mint a fonó-macska.</p>
					<p>A kisködmenek, nagycsizmák türelmesen állanak a kályha körül és hallgatva
                    hallgatják a mormolást.</p>
					<p>- Ki hoz ma gyertyát? - kérdi egy halk és vékonyka hang a sötétben.</p>
					<p>- Gál Józsi - felel egy másik.</p>
					<p>- De soká jön!</p>
					<p>Nem jön soká. A pitvarban mankókoppanások. Ő az.</p>
					<p>- Hoztál? - kérdi egyszerre három hang is a sötétben.</p>
					<p>- Hoztam - feleli az érkezett hangja -, kinél van masina?</p>
					<p>Masina minden gyereknél van télen-nyáron. Az egyujjnyi kis gyertyamaradék
                    meggyújtódik és a kályha vállára tevődik.</p>
					<p>Az iskolát gyönge világosság árasztja el.</p>
					<p>Az előbbi sötétség helyén látszik most a vén zöldmázas kályha, körülötte a piros
                    képű, kisködmenes, nagycsizmás gyerekek, akiknek árnyéka óriásokként mozog a
                    falakon. A sarokban a számolótábla mintha még aludna. A földgömb mint valami
                    görögdinnye áll az asztalon.</p>
					<p>A gyerekek rá-rátapogatnak a kályhára.</p>
					<p>- Már melegszik!</p>
					<p>Egy vizes fadarab fölsziszereg a parázson, aztán a kályha buzgó mormolással
                    dolgozik tovább.</p>
					<p>Futva jön most egy tatársüvegű kisgyerek.</p>
					<p>- Új tollam van! - kiáltja még a küszöbön.</p>
					<p>A Gönczöl gyerek az. Lecsapja a süvegét a padra és a tarisznya mélyéből egy
                    fényes tollacskát kapar elő.</p>
					<p>A toll csakugyan új. Valamennyi gyerek mind összedugja fölötte a fejét. A toll
                    úgy csillog a Marci tenyerében, mintha arany volna. Csodás szép. Rézkezet
                    ábrázol. A rézkéz hosszúkás éket tart.</p>
					<p>- Nézd meg, jó-e? - mondja Istenesnek.</p>
					<p>Istenes Imre műértő komolysággal veszi kezébe a tollat. Hozzáérinti a gyertya
                    mellett a körméhez és kijelenti:</p>
					<p>- Jó.</p>
					<p>Marcinak már akkor a markában van a tollszár is. Beilleszti a tollat és
                    szétteríti az irkáját. A tollpróba általános érdeklődés mellett történik meg. A
                    cigány Laci tartja hozzá a gyertyát, a szöszke Burucz Bandi meg a madzagra
                    kötött kalamárist. Egy malac - amit a Marci gyorsan felnyal -, aztán az írás egy
                    takaros G betűvel megkezdődik.</p>
					<p>De íme, beharangoznak. Burucz Bandi egyszerre bedugja a tintásüveget. Rendre
                    sorakoznak, s megindulnak a templomba.</p>
					<p>A templom tele van már subával meg kacabájjal. A padokon fekete báránybőrsüvegek
                    meg testes Rózsás-kertek és Lelkifegyvertárak fekszenek. Az oltáron minden
                    gyertya ég, s a viaszillat belévegyül a be-beáramló téli levegő ködös ízébe.
                    Imitt-amott bele-beleköhög az ájtatos csöndbe egy-egy öregasszony, vagy
                    vékonyabb köhögéssel egy-egy iskolásgyerek.</p>
					<p>Im azonban ott áll már a nagy miséskönyvvel a piros inges ministránsgyerek a
                    sekrestyeajtóban. Vissza-visszapillant, hogy indul-e már a plébános úr?
                    Egyszercsak megrántja a csengetyűt és előrelépked nagy méltóságosan a könyvvel a
                    pap előtt.</p>
					<p>Az orgona mély búgással ered szólásnak. Hangjától remeg a fal is. A pap
                    violaszínű miseruhában áll az oltár előtt. Leteszi a kelyhet, aztán lemegy az
                    első lépcsőre, hogy elmondja a gyerekekkel Dávid királynak azt a zsoltárát,
                    amelyben az az oltárhoz visszatér.</p>
					<p>Akkor meglágyul az orgona hangja. A sok száz esztendős adventi ének megzendül a
                    templomban:</p>
					<p>“Oh fényességes szép hajnal! -</p>
					<p> Kit így köszöntött az angyal:</p>
					<p> Üdvözlégy teljes malaszttal!”</p>
					<p>Végigreszket idegeimen az a mennyi szent érzés, amely gyermekkoromban áthatott,
                    mikor az első hajnali misén ezt az éneket hallottam. De micsoda nyomorult
                    szerszám a toll és micsoda erőtlen erő az emlékezet, hogy egy éneket se lehet
                    vele leírni. A hangokra nincs szavunk, mert az ének hangjai egy alaktalan
                    álomvilágból valók. A szöveget, amely egy angyal földi látogatásáról szól, az
                    ének a képzeletnek egy olyan birodalmába emeli, amelybe csak a szívnek
                    szárnyazott sejtelmeivel juthat el az ember.</p>
					<p>A második ének szintén ősrégi magyar ének. Megvan a Náray-féle énekeskönyvben is,
                    amit még a Rákóczi-kor előtt nyomtattak. De nem tudjuk ezt mink és nem törődnek
                    ezzel a gyermekeink. Éneklik és elringatóznak magasztos szépségű képeiken:</p>
					<p>Oh nemes ékes liliom,</p>
					<p> Szép és gyönyörű rózsa, Mária!</p>
					<p> Ki szent malaszttal,</p>
					<p> Mint gyöngy-harmattal</p>
					<p> Neveltettél óh Mária!</p>
					<p>Ezt az éneket nem csinálhatta latin nyelven beszélő klastromi barát. Ezt magyar
                    poéta csinálta, aki a nazaréti istenszerette szüzet a maga képzeletében olyanná
                    formálta, mint amilyen leányok a Tisza-Duna partján teremnek: rózsák,
                    liliomok.</p>
					<p>Varga Ádám kinyújtott nyakkal fújja mellettem az énekét. A gyerekek is odalenn
                    buzgón énekelnek. A szentek a falon komoly figyelemmel hallgatnak. Bibliai
                    áhítat van az egész templomban.</p>
					<p>Mert hát szép is volt az, mikor az Úr elküldötte az ő követét a fényes
                    magasságból a nazaréti szegény zsidólányhoz, akinek a neve Mária vala, szép és
                    gyönyörű rózsa, Mária.</p>
				</div>
				<div type="chapter">
					<head>JÉGVIRÁGOK</head>
					<p>Az ablakomon jégvirágok. Micsoda bolond nagy művészi kedve van a télnek, hogy
                    minden ablakot befest ezekkel az álomvilági fehér növényekkel! Mindig csak
                    fehérrel fest. Ahonnan ő jön, ott nincs más szín, csak fehér. És mindig csak
                    virágokat fest, különös hajlású s növésű virágokat, amilyenek sehol nem nőnek a
                    földtekén, amik mégis igazak és bájosak. Hol az a festő, aki egyetlenegy színnel
                    ilyen pompás örökké változatos képeket tudna festeni!</p>
					<p>Egy pálmaforma figurát körülvakarok a késemmel az ablakon. Akkor látom, hogy a
                    fiatal kis Köncölné libeg el a házam előtt.</p>
					<p>Mindig elszomorodok, mikor ezeket a Köncöléket látom. A nyáron elverte a jég a
                    határunkat és ezeknek nem volt egyebük, csak az a kis termésük. Öt család. Sok
                    gyerek minden családban. Még csak a közepén vagyunk a télnek és ők már a
                    kölcsönkenyérből is kifogytak. Nem lehet ott kölcsönözni, ahol mindenki
                    kölcsönre szorul. De én legjobban azt a kis Köncölnét sajnálom. Ez a szegény
                    jobb módban nőtt fel a többinél. Az apja a báró mindenese volt a szomszéd
                    faluban. A leánya kalácson nőtt fel. Most azt mondják, böngyölekenyérrel élnek.
                    A böngyölekenyér olyan kenyér, amit nem kér az ember a Miatyánkban. Gyékényből
                    őrlik. Olyan mind az öt család, mintha a temetőbe járna hálni, a föld alá.</p>
					<p>Köncölné a kis karonülő gyerekével megyen az úton. Nem tudom, hova megyen. Talán
                    a templomba, ahol a hétfájdalmas szűz előtt szokott térdepelni. Talán az
                    orvoshoz, mert beteg az a kis ember a karján. Olyan gyönge, hosszúkás az arca
                    ennek az asszonynak, hogy kifehérlik a mi népünk közül, mint a liliom a
                    tulipánok közül. Az orra finom, vékony orr, s a szemén kék az árnyék.</p>
					<p>Azt mondanám, hogy hasonlít a bárónéhoz, hasonlít valamit, de ez bizonyára csak
                    tévedés. A báróné csupa selyem, ez meg csupa rongy szegény. A bárónét csak
                    angyalhoz szabad hasonlítani. De meg Köncölné sem köszönné meg az
                    összehasonlítást: ő bizony az igazat megvallva, bolondnak ismeri a bárónét, mint
                    a falubeliek valamennyien.</p>
					<p>Pedig nem bolond a báróné, csak éppen hogy eleven és unatkozik. És ezt nem is
                    lehet csodálni. Ő nem a mi csendes völgyünkben nőtt fel. Városban nevelték, s
                    világot járt. Majdnem mindennap látom őt, amint ellovagol az ablakom alatt vagy
                    pedig szánkázik. Többnyire egymaga ül a szánon, és olyan szilajan hajt, mintha a
                    dombról az égre akarna fölcsusszanni. Tegnap is így láttam. A hó szinte
                    szikrázott a lovak lába alatt. A báróné arca piros volt, mint a pünkösdi rózsa.
                    A fején kicsi fekete prémsapka. A haja meg kibomolva lengett a levegőben, mint a
                    zászló.</p>
					<p>Azt mondják, azért ilyen, mert nincsen gyermeke. Nem gondolom. Hiszen még alig
                    két éve, hogy férjhez ment. Ámbátor az is igaz, hogy a rokonok házassága nem
                    igen szapora.</p>
					<p>De íme, megint csilingel a szán. A csöndes faluban már messziről meghallatszik a
                    kakasharangok cilinkelése, lovak robogása. Az én ablakom előtt megállanak a
                    lovak.</p>
					<p>Hozzám jön?</p>
					<p>Mit akar?</p>
					<p>Csakugyan hozzám jön. Fázom, mikor az az asszony hozzám jön, pedig olyan, mint az
                    eleven parázs.</p>
					<p>A földesúrnál ismerkedtem meg vele alig egy hónapja. A földesúrnak hozzám járnak
                    a gyermekei. Innen a barátság. De tán feketén gondolkodok. A falu olyan kicsiny
                    és olyan kevesen vagyunk újságolvasók, hogy itt a tanító is úrnak számítódik.
                    Majd megválik különben, ha a gyermekek felnőttek. Hát mondom, alig egy hónapja
                    meglátogatta a méltóságos házaspár a mi földesurunkat. A báró érdekes ember, de
                    nem kedves. Furcsák a mozdulatai. Szőke. Szemöldöke nincs is. Az orra hegyes és
                    előrenyúlik mikor nevet. A szeme olyankor ráncokban vesz el. Hozzám is nyájas
                    volt. Kezet fogott velem. Sohase fogtam még kezet báróval. Nem tudom, miért
                    kerültem a vele való beszélgetést, meglehet azért, mert az sz-et mindig f-nek
                    ejti, az r-et meg éppen nem mondja ki.</p>
					<p>Hanem a méltóságos asszonnyal annál többet beszélgettem. Egynéhány szót franciául
                    is tudok. - Ez meglepte. Ő tökéletesen beszél franciául. Ez meg engem lepett
                    meg. Leült velem sakkozni és csatát vesztett. No bizony, nem engedem magamat
                    minden téren. Pedig csalt is. Mindenki mosolygott rajta. Visszacsente a
                    bástyáját, mikor én félrepillantottam.</p>
					<p>Akkor este beszéltem neki, hogy jutottam zongorához. Az asztalosunknál találtam.
                    Régi rossz zongora. A deszkájáért vette az asztalos a városban és szekrényt
                    akart belőle csinálni.</p>
					<p>A báróné immáron kifényesítetten és felhangoltan találja a zongorát. A szobám
                    tele is van tőle terpentinszaggal. Bocsánatot kérek emiatt a bárónétól, de ő azt
                    mondja, szereti a terpentinszagot: valami festő műtermére emlékezteti őt a
                    terpentinszag. A festő nevét elfelejtettem.</p>
					<p>A báróné azért jött, hogy a zongorámat megnézze. A kesztyűjét az asztalra dobja,
                    s valami hangversenyművet dördít meg a zongorán. No lám, micsoda jó szerszám!
                    Ahogy a székre könyökölve hallgatom, megmondja, hogy amit játszik, azt Liszt
                    Ferenctől hallotta Párizsban.</p>
					<p>- No, szegény zongora, becsüld meg magadat: ilyen dicsőség nem mindennap ér!</p>
					<p>Föl is veti a fejét, és a levegőbe néz, mint Liszt szokta. Csak akkor hajlik le
                    mélyen, mikor egy-egy dörgő futamot kezd, s elaprózza a végén vékony
                    trillákban.</p>
					<p>Én eleinte szédelgek ettől a káprázatos játéktól, később azonban látom, hogy a
                    zene lelkét, a hullámzást, a báróné nem ismeri.</p>
					<p>Különös, hogy a nők az ujjaik gyorsaságát többre becsülik a zenénél és ezzel
                    akarnak hatni. A maguk érzelmes lelkét talán csak akkor olvasztják bele a
                    zenébe, mikor magukra vannak. Liszt keze alatt bizonyára lelket kapott a zongora
                    és a zene úgy hangzott, mintha az ő érzelmeinek volna a kifejezése. Én csak a
                    hangszert hallom. A báróné lelke nincsen benne. Pedig a bárónénak szép lelke
                    van: selyem és bársony a lelke is.</p>
					<p>De elég gyönyörűség az is, ha az ujjait csodálhatom. Szép és kicsiny, gyönge
                    kezek, habár most pirosak a hidegtől. A nagy gyémánt gyűrű fehérvillámokat szór,
                    amint játszik. De nem bírja soká. A zene meghalkul az ujjai alatt. Rám néz és
                    mosolyog. Milyen különös mosolygás! Az egész feje, mindene mosolyog. A haja is
                    mosolyog, a homloka is, az orrocskája is. Divatképen láttam olyan finom orrokat,
                    a földesurunk házánál, a Magyar Bazárban.</p>
					<p>De miért mosolyog így énreám? Mit akar velem? Mérföldek vannak közöttünk, mikor
                    mellette ülök is. És ha ő egynéhány mérfölddel közelebb jönne, én visszafelé
                    mennék, hogy távolabb maradjon.</p>
					<p>A zene halk és hullámos már, mint a hárfajáték. Ime, a tengeri leányok zenéje,
                    amely elől viasszal tapasztották be a fülüket a hajósok. De én csak a gyűrűjét
                    nézem. Micsoda kincs az. Hogyan kerül az ilyen kincs a nagy urakhoz? Kik
                    dolgoznak a pénzért, amin a gyémántot adják.</p>
					<p>Mennyi nyomorúságot lehetne megváltani egy ilyen fényes kövecskével!</p>
					<p>Érzem, hogy köd száll a tekintetem elé.</p>
					<p>És amint így az arcára nézek, olyan, mintha Köncölnét látnám, a Köncölné
                    hosszúkás, fehér arcát, vékony, finom orrát és kékes árnyékkal fedett
                    szemeit.</p>
					<p>És mintha a báróné ment volna az imént az utcán - a báróné, haloványan és
                    rongyosan; karján emelve a beteges fehér kis Köncöl gyereket.</p>
				</div>
				<div type="chapter">
					<head>A TÖRÖK-BANKÓ</head>
					<p>A hó ropog az ablakom alatt.</p>
					<p>Valaki jön.</p>
					<p>A járását nem ismerem.</p>
					<p>- Itthon van-e a mester úr?</p>
					<p>Ez a mély férfihang, akármi legyek, ha nem Borza. Az a: Borza János az öreg
                    juhász, aki télen-nyáron künn él messze minden nádfödeles háztól. Csak a birkái
                    vannak vele meg a két szamara meg a kutyái.</p>
					<p>- Jöjjön be öregem, ide a szobába, a jó meleg kályha mellé. A subát hagyja kint a
                    pitarban. Nem viszi el senki. Hideg van-e?</p>
					<p>Hát valósággal az én jó Borza bácsim, a hamuszín Kossuth-szakállas, sasorrú vén
                    juhász. El se hinném, ha itt nem ülne a kályha mellett a zsámolyon. A zsámolyt
                    adtam neki, mert széken nem szeret ülni: szédül rajta, mintha torony tetején
                    ülne. Így a zsámolyon, szemben a tűzzel, éppen neki való.</p>
					<p>Hej, a nyáron de sokszor üldögéltünk így együtt esténkint a pásztortűz mellett!
                    Beszélni nem sokat beszéltünk, mert a sok beszéd hiábavalóság. Hanem annál
                    többet hallgattunk. Néha nem hallgattunk egyebet, csak a mező csöndességét. Mert
                    a csöndességet is lehet hallgatni. Néha azonban Borza János belefurulyázott a
                    csöndességbe és olyankor szépen elmulatoztunk. A Borza kutyájának is tetszik a
                    furulyaszó. Sokszor nincs is más hallgatója, csak a Gyöngyös, a kuszált szőrű
                    kis fekete kutya. Mikor a gazdája furulyázik, leül vele szemben és tetszéssel
                    hegyezi a nótára a füleit. Van úgy, hogy kiereszti a nyelvét és nevetve néz a
                    gazdájára.</p>
					<p>- Hát mi szél hozta, kedves Borza bátyám!</p>
					<p>Eléje tettem a dohányszitát. Tömött is belőle és rágyújtott.</p>
					<p>- A baj hozott engem ide - mondja -, mert ügön nagy bajba szorultam én bele.</p>
					<p>- Csak nem talán?</p>
					<p>Szomorúan csóválta meg a fejét és keserves szemmel nézett a kályha tüzébe.</p>
					<p>- Sír én előttem minden - mondta keserűn. - Elviszik még a párnám is a fejem
                    alól!</p>
					<p>Azt gondoltam, hogy nagy adót vetettek a jó emberre és hogy licitálásra került a
                    dolog.</p>
					<p>- Nono - vigasztaltam -, még nincs itt a világ vége.</p>
					<p>- De a fene ögye mög azt a Csókát, nem könnyű bajba vert az engöm!</p>
					<p>A Csóka néven említett valaki a szomszéd falusi pepitanadrágos, cvikkeres
                    segédjegyzőnk volt. Sok galibát csinált nálunk is. A reverendát is bizonyára nem
                    a jó magaviselete miatt kellett levetnie.</p>
					<p>- Hogy én adnék neki száz forintot kölcsön - folytatta Borza, mintha a kályhának
                    beszélne -, száz forint nagy pénz, de azt mondja, neki van egy könyve,
                    amölyikkel ezreket löhet nyerni a rutlin. Mondok, nem hiszek én annak a
                    könyvnek. De csak bizonykodott, hogy így mög amúgy, három hónap múlva nemcsak az
                    én száz forintomat adja vissza, hanem még egy százassal mög is szörzi. No így
                    aztán addig-addig muzsikált a szájával, mígnem az annyukom kinyitotta a ládáját.
                    Mögállj, mondok én még akkor is, mög köll ezt gondolni. De aszongya a Csóka úr,
                    nincs itt sömmi kotlani való, ád ő neköm egy vekszlit kétszázrúl, az aztán
                    annyi, mint a készpénz. Kérdöm tőle, hogy mi az a vekszli? Aszongya,
                    török-bankó. Hát mondok, mi az a török-bankó. Az azt mondja, olyan bankó, amire
                    rá köll írni, hogy mennyit ér, aztán be köll tönni a takarékpénztárba. Ott egy
                    pár hónap múlva kifizetik. Avval előhúz a zsebibül egy sárga bankóformát, és
                    ráírja, hogy Kettőszáz. Én mingyárt gyanakodtam, hogy kettőszázat írt a kétszáz
                    helyett, de aztán arra gondoltam, hogy ő ezt mégis jobban érti. Hát aztán azt
                    mondja, ihol a török-bankó. Kétszáz forintot ér. Hát elfogadja-e kend, mikor
                    majd kifizetik? Mondok, hogyne fogadnám el. Azt mondja: hát akkor írja ide kend,
                    hogy elfogadom. Odaírtam. A nevemet is odaírtam. De azt mondja, hátha möghal
                    kend, a mitül Isten őrizze. Bizony mondok, az mögeshetik. Hát azt mondja, írja
                    ide az asszony is a nevét, ide hátul, hogy tudhassák a nevit. Hát oda kapart az
                    annyuk is. Aztán azt mondja, hát mikor megyen kend a városba? Mondok, most
                    voltam Szent Mihálykor. No azt mondja, nem tösz sömmit, ő úgy is bemögyön még
                    este, lötöszi a török-bankót a takarékpénztárba. No mondok, az jó lesz. Hát ki
                    gondolná, hogy hiba volt az írásban?</p>
					<p>- Bizony - felelem -, hiba volt abban.</p>
					<p>- Jön hozzám tegnap egy írás. Nézöm, olvasom. Ne, mondok, anyjuk, ihol van mán a
                    hír a török-bankórul. Azt mondja, hát mögkapja kend a kétszáz forintot? Mondok,
                    úgy nézöm még ráadást is adnak. Elolvastuk az írást. A bojtár is elolvasta. Nem
                    igen értöttük, de mondok, az mindegy, a számot mög löhet érteni. Hanem mit
                    akarnak? Bizonyosan azt akarják, hogy mönnyek be a pízér. Azt mondja az
                    anyjukom, legjobb, ha béballag kend a faluba, Csóka úrhoz. Mondok; hát ha
                    muszáj, bemöhetök.</p>
					<p>- Nem találta; bevitték katonának.</p>
					<p>- Így mondták neköm is. Mutattam a jegyző úrnak az írást. Azt mondja, arrul
                    beszél az írás, hogy kend kétszáz forinttal tartozik a takarékpénztárnak.
                    Mondok, megfordítva vagyon, mert ott tartoznak énneköm. Aszongya: ü jobban érti.
                    Mondok: löhet, hogy jobban érti, de én még jobban tudom, hogy én nem tartozok.
                    Aszongya: no jól van, majd meglátja kend, hogy két hét nem telik belé, dobolnak
                    kendnél, ha nem fizeti kend a kétszáz forintot. Mondok, má hogy fizetném?
                    Aszongya, mer tartozik kend. Mondok, de én nem tartozok, hanem Csóka úr. Avval
                    elmondom a török-bankó történetét. Azt mondja erre, kendé az igazság, de azért
                    mégis kend fogja mögfizetni a kétszáz forintot. Mondok, hát ha a jegyző úr is
                    azt mondja, hogy enyim az igazság, hogy fizetnék? Erre aszongya, mönnyek a
                    fenébe, mert neki sok a dolga. Hát ide gyüttem.</p>
					<p>Ezt mondva, a térdére csapott, és aggodalommal nézett reám.</p>
					<p>- Sajnálom kendet - szóltam -, mert csakugyan kend fog fizetni.</p>
					<p>Elkomorodott.</p>
					<p>- Én? Hát kétszer fizessek, egyszer se kapjak?</p>
					<p>- Nincs különben. Az igazság az volna, hogy kend kapjon most, de a török-bankó az
                    oka mindennek.</p>
					<p>- A török-bankó?</p>
					<p>- Az ám. Az olyan papiros, hogy aki legfelül írja a nevét, az nem fizet, aki
                    pedig alább írja a nevét, vagy pedig a bankó hátára, hát az fizet.</p>
					<p>- Csakhogy én oda írtam ám azt is, hogy el-fo-ga-dom.</p>
					<p>- Éppen ezzel vetett kend magára lakatot, mert a törökbankón azt jelenti, az
                    elfogadom, hogy a fizetés kötelességét fogadja el kend.</p>
					<p>- De verje mög a Krisztus, én nem úgy gondoltam ám.</p>
					<p>- Az mindegy. A városban nem kérdezik, hogy ki hogyan gondolta, csak azt nézik,
                    hogy mi az írás?</p>
					<p>- Hát az igazság kutya?</p>
					<p>Fölkelt. Nagy mérgesen zsebredugta a pipáját. Az ajtónál még egyszer
                    visszafordult:</p>
					<p>- Nem nyert a rutlin?</p>
					<p>- Én?</p>
					<p>- Nem: az a Csóka.</p>
					<p>- Nem tudok róla.</p>
					<p>A fejét csóválgatta, ümmögetett. Magára vette a subáját. A hó megint ropogott a
                    lépései alatt. Az utca közepén megállott. Megfordult. Láttam, hogy a paphoz
                    igyekszik.</p>
				</div>
				<div type="chapter">
					<head>BORISKA</head>
					<p>A pusztáról jöttünk akkor. Szép októberi nap volt. Egy öregasszonyt temettünk el
                    ottan. Ahogy az országútra érünk, a papom odaszól az Imre kocsisnak, hogy
                    hajtson lassabban.</p>
					<p>Az idő szép enyhe volt arra, hogy lassan járjunk. A kocsi különben is rázott meg
                    zörgött. Minek fusson? Falusi embernek nem sietős az útja, legfeljebb ha otthon
                    félreverik a harangot.</p>
					<p>A papom szivarra gyújtott. Engem is megkínált.</p>
					<p>- Tudja-e, mi az újság? - kérdezte, amikor már jól égett a szivarunk.</p>
					<p>- Micsoda?</p>
					<p>- Az uraságnak ma reggel vendége érkezett.</p>
					<p>- Hallottam, valami asszonyféle.</p>
					<p>- Az. Leány. Csinos leány. Rokonféle. Igen csinos leány.</p>
					<p>A hangja szinte létrán járt, ahogy ezeket mondta, a kövér szemét reám fordította:
                    különösen hunyorgatott.</p>
					<p>Engem mintha valami óriás pók kulcsolt volna körül. Megértettem, hogy az
                    ismeretlen leány azért van nálunk, hogy ne legyen ismeretlen.</p>
					<p>A pap mosolyogva pöfékelt.</p>
					<p>- Ma délután, ha átmegyünk, meglátja. Idő múltán az anyjával is meg fog
                    ismerkedni. Az apjával soha. Az anyja különben vagyontalan, Pozsonyban lakik és
                    női kalapokat árul. De ez nem baj. Az uraság a szíve mellett tartja az
                    erszényét.</p>
					<p>Elég volt.</p>
					<p>Azt mondtam a papnak, hogy a szivartól megszédült a fejem: gyalog akarok
                    hazamenni. Leszálltam a kocsiról, és a legelőn át toronyirányban bandukoltam
                    hazafelé.</p>
					<p>Szomorúság szállt meg. Így ereszkedik a holló a virágos almafára.</p>
					<p>Hát ki vagyok én, mi vagyok én?</p>
					<p>A régmúlt időben joga volt a földesúrnak, hogy összeházasítsa a rabszolgáit. Én
                    nem vagyok rabszolga. Fejér Pál földesúr mind ez ideig jó emberem volt. Télen
                    minden este átmentem hozzá. Csütörtökön meg ő jött énhozzám. Beszélgettünk,
                    sakkoztunk. Nyáron nem voltuk együtt annyiszor. Ő a forróságban is a mezején
                    járt. Csak vasárnaponkint találkoztunk, meg mikor az eső esett. Gyerekkoromból
                    emlékszem, hogy volt az apámnak egy bagolyfej óratartója. Bagolyfej,
                    gesztenyeszínű tollakból. Alól körül volt nyírva. Két kis sárga üvegszem meg egy
                    kicsi orr. Mikor Fejér Pált először láttam, az az óratartó jutott az eszembe.
                    Máskülönben szívem szerint való igazbeszédű ember. Negyvennyolcas is. A fiát,
                    lányát bejáratja hozzám a kis parasztgyerekek közé.</p>
					<p>No, az, amit a pap mondott, megfordította a felőle való jó véleményemet.</p>
					<p>De hátha nem is igaz?</p>
					<p>És ha igaz is: őszinte leszek a gorombaságig, ha kell. Az én boldogságom, az én
                    belső gazdaságom nem az övé.</p>
					<p>Igyen fölpáncélozva mentem át estefelé Fejérékhez. Az uzsonnakávénál ültek. Ott
                    ült a pap is. Ott ült az idegen leány is. Egy rózsaszínű árnyék. Szőke, szomorú,
                    nem is szép: valami németes hosszúság az arcában. Ezt láttam az első
                    pillantásra.</p>
					<p>Tudja-e vajon, hogy miért van itten?</p>
					<p>Az arca meg a tekintete nem árul el semmit. A fiatal leányok mind színészek.</p>
					<p>Fejér a kezét nyújtotta és ügyetlenül a lány felé mozdította a kézszorításunkra,
                    miközben így szólt:</p>
					<p>- Nézd Boriska: a tanítónk.</p>
					<p>A leány anélkül, hogy a kezét nyújtotta volna, rám nézett és meghajtotta a fejét.
                    Ez a tekintet, ez a komolyság - a leány tud arról, hogy ki vagyunk egymásnak
                    választva.</p>
					<p>- Sakkozunk? - kérdezte Fejér nyájasan.</p>
					<p>- Amint tetszik - feleltem nyugodtan, hidegen.</p>
					<p>Az inas elővonta a sakkozóasztalt és szivart tett elénk. Rágyújtottunk és
                    sakkoztunk. A pap álmosan gémelt. Sohasem játszott. A játék főfájást okozott
                    neki, és megbőszült ha vesztett. Én bizony úgy elmélyedtem a figurák
                    bonyodalmába, hogy meg se hallottam, mikor a nők kimentek.</p>
					<p>- Hogy tetszik magának az én kis rokonom? - kérdezte Fejér, mikor az első csatát
                    befejeztük.</p>
					<p>Az arca, amennyire kilátszott a szakállból, tulipiros volt és a szeme sárgán
                    csillogott.</p>
					<p>- Azt hiszem, szép lány - felelten egykedvűen.</p>
					<p>- Azt “hiszi”!</p>
					<p>- Még nem láttam.</p>
					<p>- Nem látta? Hát mennyi idő kell arra, hogy egy szép lányt megláthasson az
                    ember?</p>
					<p>- Lánya válogatja. A nőnek szerintem hetvenhét arca van. Más, ha komoly, más,
                    mikor vidám, más, mikor mosolyog, mikor fél, haragszik, szomorú, türelmetlen,
                    szenvedő, elégedett, elégedetlen; más reggel, más este, más minden órában és más
                    minden ruhában. Mindezt általában mondom, s Boriskáról csak jót gondolhatok.</p>
					<p>Fejér mosolygott.</p>
					<p>Játszottunk tovább. Majd meglátjuk, melyikünk erősebb azon a sakktáblán, melyiken
                    csak két figura áll.</p>
					<p>Másnap, hogy átmentem, csak a leányt láttam a szobában.</p>
					<p>Széken állott. A Petőfit ábrázoló gipszfigurát igazította fel a kályha
                    tetejére.</p>
					<p>Mikor beléptem, elpirult. A bosszankodás pirossága volt az. A tegnap szelíd, kék
                    szemek ma kedvetlenül néztek le reám a magasból.</p>
					<p>Zsámolyt tettem a szék mellé és a kezemet nyújtottam:</p>
					<p>- Megengedi, hogy lesegítsem?</p>
					<p>Pillanatig tétovázott. Aztán beletette a kezét a kezembe és lelépett.</p>
					<p>- Kisasszony - mondottam -, senki se látott bejönni, engedje meg, hogy egy szóra
                    itt maradjak.</p>
					<p>Köznapi babos, kék kartonban volt. Igazi német arc. Nem kellemetlen, de nem is
                    bájos. Tegnap unatkozó, ma bosszús. Ez volt a második arca.</p>
					<p>Láttam, hogy siklik rajtam a tekintete a hajamtól le a lábamig meg vissza.</p>
					<p>Álltam nyugodtan.</p>
					<p>És hogy leült a varróasztal mellé, én a dívány sarkába ereszkedtem.</p>
					<p>- Kisasszony - mondottam -, kegyed végignézett rajtam. Ez nem a kíváncsiság jele,
                    hanem a megvetésé. Kegyed int a kezével, hogy nem az. A női gyöngédségnek
                    magától való mozdulata ez. Más jelentősége nincsen. Bocsásson meg, hogy ilyen
                    őszintén beszélek. Városon ez nem szokás, de falun rendjénvaló. Kegyed bizonnyal
                    más társasághoz és más kifejezésekhez van szokva. De én csak fakó falusi tanító
                    vagyok, s így távol a várostól engem is befogadnák az urak a társaságukba. Kérek
                    kegyedtől is türelmet irántam. Mi lenne belőlünk itt falun, ha egyik ember a
                    másikat nem szívlelné? Mindegyikünk tudja, hogy a másik mennyit ér, de azért úgy
                    becsüljük egymást, mintha az értékünk egyforma volna. Én például sohase felejtem
                    el, hogy minden társaságban én vagyok a legkisebb. Engem illet az asztalnál is
                    az utolsó hely, s a beszélgetők között a hallgatás.</p>
					<p>Megenyhült arccal nézett reám, és a kezét nyújtotta, mintha mondta volna: Fogadja
                    részvétemet.</p>
					<p>- Nem búsulok én ezen, kisasszony - feleltem elmosolyodva -, kell egy hídnak
                    lenni, amely a paraszti osztályt az úri osztállyal egybeköti. Ez a híd a
                    néptanító. Én szeretek az lenni, ami vagyok. Az én foglalkozásom kedves nekem.
                    Én a faluban minden szíven és minden lelken uralkodom. Ez nekem öröm és gazdag
                    is vagyok. Nem mintha vagyonom vagy nagy jövedelmem volna, hanem azért, mert
                    bele tudok illeszkedni abba, amim van. Nem is kell összezsugorodnom. Igaz, hogy
                    a külső megjelenésemre nem sokat költhetek, de ez itt nem is szükséges. Csak
                    ritkán történik, hogy valakinek kedvetlenséget okozok vele - mint például
                    kegyednek, aki engem nem ismer és a ruhám szerint gondol felőlem ítéletet.</p>
					<p>- Nem, nem - felelte -, én önt azok után, amiket hallottam, csak becsülni
                    tudom.</p>
					<p>- Ha valami búsítana - folytattam elgondolkodva -, az nem lehetne más, csak ha
                    egyszer meg akarnék nősülni.</p>
					<p>Figyelemmel nézett rám. Az arcán valami férfias vonás jelent meg.</p>
					<p>- Mert így, ami kevés vágyam van - folytattam -, arra a jövedelmem elég. De ha
                    megnősülnék, a világ legnyomorultabb emberének érezném magamat. Tanítóné! Oh,
                    milyen szomorú cím ez, kisasszony és milyen szomorú állapot! Kell egy új ruha -
                    az asszony nem mer kérni, mert tudja, hogy nincs. Én meg nem merem látni, mert
                    tudom, hogy hiába. Néha csak egy pár cipő kellene, néha csak egy pár kesztyű.
                    Ilyen hitvány apróság miatt mennyi szomorúság! Aztán a lakásom is; két kicsiny
                    szoba. Az egyikben alszom én, másikban az anyám. A szalonom és a dolgozószobám
                    az iskola. Ha a feleségemnek vendégei jönnek, hogyan ég az arca, mikor a
                    szalmaszékre ülteti őket, s hogyan fáj a szíve, mikor a terítéket gondolatban
                    összehasonlítja a látogatókéval.</p>
					<p>Magam így, mondom, gazdag vagyok. Nekem a szalmaszékek jó székek és a kis lakás
                    nagy lakás. Mert a faluban sehol sincsenek jobb székek és jobb lakások, s a
                    közönséges ember jobbat nem is kívánhat. Csak az úri osztály az, amely a jónál
                    jobbat és a jobbnál különbet kíván, s ehhez fűződik minden gondja, s ebben telik
                    el az élete. Kegyed komolyan néz rám és azt kérdi magában: - Miért beszélem
                    mindezeket?</p>
					<p>Igazán nem másért, csak hogy ne vessen meg engem. Így falun elviselhetetlen az,
                    hogy egyik ember kicsinyelje a másikat. Én nem akarok másnak látszani, csak
                    annak, ami vagyok, és nem akarok kedvetlenséget okozni azzal, hogy az vagyok,
                    aminek látszom.</p>
					<p>- Először vagyok falun - felelte pillogva -, és nem ismerem itt az emberek
                    gondolkodását. A falusi tanítókat én csak színpadokon láttam. De ön nem olyan.
                    Abban jól gondolkodik, hogy önnek megnősülnie nem szabad és szerencsés ember,
                    hogy ezzel leszámolt.</p>
					<p>- Kisasszony - feleltem megvidámult szívvel -, könnyű ez nekem! A házasság
                    elvégre is nem olyan munka, mint a tortacsinálás. A házasságra néminemű
                    előzmények kellenek. A körte se terem a földön, hanem előbb a fája nő és a
                    virágból fejlődik.</p>
					<p>Erre már ő is mosolygott, én is. Nem vagyunk többé ellenségek! Én nem akarom
                    elvenni; ő nem akar hozzám jönni. Szinte szerettem volna megcsókolni érte.</p>
					<p>- Milyennek látja a mi kis falunkat? - kérdeztem aztán, hogy másra fordítsam a
                    beszélgetést.</p>
					<p>- Sok a paraszt benne meg sok fa meg sok állat - felelte mosolyogva. - Annyi
                    libát meg kacsát, mint itt van az udvaron, sohasem láttam.</p>
					<p>Az arca, mikor így bizalmasan szólt, kedvesen kigömbölyödött. A szemével is
                    beszélt. Nagy kék szeme volt, de mikor nevetett, összehunyorította. És ez illett
                    neki, noha gyerekes volt. Igaz, hogy nem is lehetett túl a tizenhaton.</p>
					<p>Attól az órától kezdve jóbarátok voltunk. Valahányszor átmentem, csakúgy
                    beszélgettem vele, mint a többivel. Érdeklődéssel hallgattam a madarainak,
                    ruháinak meg a virágainak történetét. Ő is érdeklődéssel hallgatta, amiket én a
                    falusi embereinkről beszélgettem. Különösen tetszett az neki, amiket a fákról,
                    bogarakról, virágokról tudtam. Ő a fákról nem tudott többet, csak annyit, hogy
                    azok nyáron zöldek, télen kopaszok és hogy tűzre valók; a bogárféléket pedig
                    egyáltalán nem szerette. Rovaroknak nevezte őket és borzadott tőlük. De mikor én
                    elmondtam neki egyenkint, hogyan élnek, micsoda más a természete és a
                    gondolkodása minden teremtésnek, és hogy azok is úgy éreznek, küzdenek és
                    szenvednek, mint az emberek, édes figyelemmel hallgatott, s azt mondta, hogy
                    másnak lát mindent, amióta velem megismerkedett.</p>
					<p>Egy decemberi napon igen megharagított a szamaras Tóth Antal. Mióta bevették
                    mindenesnek az urasághoz, mindig ott lóg ő a konyha körül, s hol kukoricát
                    morzsol, hol fát aprít, hol vizet hord. A cigány Laci is befordult oda néha és
                    megkérdezi, nincs-e szükség meszelőre? Meszelőre persze soha sincsen szükség, de
                    annál nagyobb a szükség a kenyérre cigányéknál. Kap Laci mindig.</p>
					<p>Hát mondom, akkor délután ott álltunk Boriskával a tornácon és néztük a szállongó
                    hópelyheket. Egyszer csak kifordul a Laci gyerek a konyhából. Egy nagy karaj
                    kenyér feszül a tarisznyájában. Kerek és barna arca fájdalmasan vonaglik, s íme,
                    könnyek is ömlenek a szeméből.</p>
					<p>- Mi bajod, Lacikám?</p>
					<p>Azt gondoltam, hogy valamelyik cseléd megütötte.</p>
					<p>A gyerek felemeli a fejét és hozzám jön. Az arcával hozzám simul, s még inkább
                    sírásnak ered.</p>
					<p>- Azt mondta Antal bácsi, hogy zabigyerek vagyok.</p>
					<p>- No, ne sírj - feleltem letörülve a zsebkendőmmel a könnyeit -, az a szó, amit
                    Tóth Antal mondott, nem szégyenszó; csak azért sért téged, mert látta, hogy
                    neked ezzel fájdalmat okozhat. Az gyakran megtörténik, fiam, hogy rossz
                    emberekkel találkozol. Ilyenkor mindig azokra gondolj, akik téged szeretnek.</p>
					<p>Tóth Antal is éppen akkor lépett ki a konyhából. Korpás dézsát vitt az udvarra,
                    és kurtaszárú pipa füstölt az orra alatt. Hallotta, amit a kis cigánygyereknek
                    mondtam. Úgy is mondtam, hogy hallja. Megállott. Egyet vakart a füle tövén.</p>
					<p>- Minden délután idejön ez a vakarcs - duhogta. - Aztán még neki áll
                    feljebb...</p>
					<p>- Nagy vitéz kend, Tóth Antal - feleltem -, sebet tud adni a gyereknek! Hanem
                    attól a szótól, amit erre dobál, nem ez lesz ám szennyes, hanem a kend lelke! Ha
                    ugyan van kendnek lelke!</p>
					<p>Ahogy visszafordulok, látom, hogy Boriska a két tenyerébe simogatja a kis
                    cigánygyerek arcát, és néz rá nagy szemmel, csodálkozón. S az arca olyan
                    halavány, mint a hó.</p>
					<p>Néhány nap múlva elutazott. Visszautazott az anyjához Pozsonyba.</p>
					<p>Fejér Pál ideadta nekem is a levelét, amit írt nemsokára rá hogy elutazott.
                    Elolvastam kétszer egymás után. Nem kellett többször elolvasnom, hogy
                    megtanuljam kívülről. Ezt írta többek között:</p>
					<p>- Ki nem mondhatom, mennyire megszerettem azt a kis falut és benne az egyszerű jó
                    embereket. Azelőtt mindig az volt a kívánságom, hogy selymes és bársonyos
                    bútorok között éljem át az életet, és hogy olyan férjet adjon az Isten, akinek
                    előneve van és címert nyomat a vizitkártyájára -, most szalmafödél alá vágyom,
                    akácfából faragott tulipános bútorok közé. Ha valaha asszony leszek, falusi
                    asszony szeretnék lenni. Csalánszövetből igen divatos ruhát tudnék magamnak
                    varrni, és a kalapot is magam készíteném el, de kitömött madarak és rezgőtűk
                    nélkül, csupán virágokból.</p>
					<p>De hát megengedi-e az Isten, hogy szegény asszony legyek?</p>
					<p>A jövő tavasszal kedves bátyám, ha nem lennék terhére, szeretnék lemenni és ott
                    tölteném a nyarat is. A kis cigány Lacinak mellékelten küldök egy piros
                    honvédsapkát.</p>
				</div>
			</div>
			<div type="group">
				<head>Második kötet</head>
				<head>DECEMBERTŐL MÁRCIUSIG</head>
				<div type="chapter">
					<head>A HÓPEHELY</head>
					<p>A föld az éjjel csonttá fagyott. A nap is mintha fázott volna, nem mert kibújni a
                    felhők közül. Csak egy tányérforma világos foltról látszott, hogy merre jár.</p>
					<p>Reggel nyolc óra felé mintha egy fehér tollpihécske szállt volna el az ablakom
                    előtt. Aztán egy második, harmadik fehér pehely. Aztán bő omlásnak indult nagy
                    kavargó pelyhekben a szürke felhők terhe: az első hó.</p>
					<p>Az ablaknál álltam és pipáztam. A kis kapu megkattant. A folyosón a gyerekcsizmák
                    sűrűn kopogtak.</p>
					<p>- Esik a hó! - kiáltozták egymásnak odakünn -, kiszakadt a Jézuska dunnája!</p>
					<p>A Barcza gyerek ki is nyújtotta a kezét, és elfogott egy pelyhet. Be akarta hozni
                    a markában az iskolába.</p>
					<p>Hanem itt, hogy engem meglátták, elcsöndesültek. Szótlanul ültek a helyökre.
                    Piros arcok, piros fülek és egymásra mosolygó szemek. Lám, mindennek lehet
                    örülni, még a hóesésnek is!</p>
					<p>Az örömük engem is megvidámított. Milyen bohó a gyermek! S micsoda érzékeny a
                    lelke minden változás iránt! Az ő lelkük olyan, mint valami finom kis gép, amely
                    erős munkára nem való, de minden csekélységre megperdülnek a kerekei. Nekik
                    merőben más a világuk, mint a miénk. A mi nagy dolgaink nekik semmiségek, és
                    amik nekünk semmiségek, azok nekik a nagy valamik. A gyermek kacag olyanokon,
                    amiken mi nem is mosolygunk, és sír olyanokon, amiken mi a homlokunkat se
                    ráncoljuk. Egy tintacsepp, egy cserebogár, egy botlás, idegen öltözet: nevet
                    rajta. És sír, ha a tolla elgörbül, ha csúfolják, ha aggódik, ha fázik. Aztán ha
                    sírás közben valami kellemesen hat rá - akkor a könnyein át mosolyog.</p>
					<p>Ahogy végigpillantok az iskolán, látom, hogy a második pad elején még mindig üres
                    a hely.</p>
					<p>A kis Kovács Rozi ülne ottan, a részeges Alsó-Kovács leánykája. Egy mosolygó
                    szemű fehér egér. Ő az első a padban. Abban a padban ő vizsgálja meg minden
                    reggel, hogy tiszta-e mindenkinek a keze, nincs-e pehely valakinek a haján, és
                    hogy megírta-e mindenki otthon a feladatot? Hát ez nagy tisztesség. A minap egy
                    délután új szomszédot kapott. A fülébe sugdosott és nevetgélt vele. Mit tudnak
                    sugdosni az ilyen kisleányok? Mit mosolyognak? Mit nevetnek?</p>
					<p>Semmiségeket.</p>
					<p>Meg kellett szólítanom.</p>
					<p>A megszólítás nem ritka ügy az iskolában; de aztán másodszor meg ne szólítsam
                    aznap! - ezt is tudják a gyerekek. Hanem biz, az én Rozimat annyira izgatta a
                    kedves új szomszéd, hogy másodszor is meg kellett szólítanom. Azt mondtam neki,
                    hogy a tanítás után maradjon az iskolában.</p>
					<p>Akkor a mosolygó kék szemek aggódó kék szemekre változtak. Komoly maradt.</p>
					<p>Tanítás után kikísértem a kapun a gyerekeket. Egyét sétáltam az udvaron. Aztán
                    visszatértem a fogolyhoz:</p>
					<p>Ült a helyén a második padban az első helyen és félkönyökére támaszkodva
                    aggodalmas arccal nézett ki az égre.</p>
					<p>Leültem az asztalomhoz és magam elé szólítottam.</p>
					<p>- Gyere ide.</p>
					<p>Megállt előttem és lesütötte a szemét.</p>
					<p>Nem szólok azonnal. Jobban beszél énnálam a saját szíve.</p>
					<p>Oh, mert az ilyen foltos ruhájú kis teremtésnek is éppen olyan a szíve, mint a
                    bársonyba öltözött grófleánykáé. A gyermekarc meg a gyermekszív. Ezt a teremtő
                    egyenlően porciózta szét az emberek között.</p>
					<p>Milyen finom az arca ennek a kis parasztgyermeknek! Milyen nagy, tiszta kék a
                    szeme! Milyen finom vonalú az orrocskája! Milyen hullámos rajzú a kis piros
                    ajaka! S milyen vele született bájos a fejének minden mozdulata! Ha véletlenül
                    párizsi házban születik, gyönyörűsége volna a szalonoknak.</p>
					<p>De haj, az emberi lélek is úgy száll a földre, mint a hópehely! A kegyetlen
                    véletlenség ideejtette őt a részeges Alsó-Kovács hajlékába. A ruhája csak az,
                    ami a nyáron volt: vörös-babos kénszínű karton rékli, és színehagyott kék
                    szoknyácska. Csupa folt és varrás. Cipője meg nincs is. Nem is volt soha. Nem is
                    lesz soha. A havon is mezítláb fog futni, mint még valami öt társa. S így nő fel
                    hajadonná.</p>
					<p>De nekem szigorúnak kell lennem, mert a csöndesség az első törvény az
                    iskolában.</p>
					<p>- Mit fogadtál a minap ezen a helyen?</p>
					<p>Áll előttem némán, színtelen arccal, szemét lesütötten.</p>
					<p>- Jó voltál-e ma? - kérdem megint egy perc múlva.</p>
					<p>- Nem - rebegi halványan.</p>
					<p>- Megérdemled-e, hogy azon a helyen ülj?</p>
					<p>- Nem - suttogja alig hallhatóan.</p>
					<p>- Hát holnaptól kezdve mást ültetek oda. Mást. Mert én téged nem szeretlek!</p>
					<p>Az arcán nem látszott semmi változás. Én ám tudom, hogy ez a szó úgy szíven
                    csapta őt, mintha vasvesszővel sújtottam volna rája.</p>
					<p>Eltámolyog.</p>
					<p>Mikor kilép az ajtón, föl is emeli künn a kis rongyos kék vászon kötényt a
                    szeméhez.</p>
					<p>Másnap nem jött el.</p>
					<p>Egy fiúcska, akit elküldtem az anyjához, azzal a hírrel tért vissza, hogy a
                    leánykát reggel, mikor iskolába akart jönni, valami kutya belekergette a
                    patakba, s hogy mikorra hazaért, a ruha zörgősre fagyott a testén.</p>
					<p>Hát mondom, így eszembe jutott a kis Kovács Rozi. És nézem eközben a havazást.
                    Nem telik belé negyedóra, már fehér a föld. A virágkórók bundába öltözték. A
                    háztetők fehér paplannal vannak letakarva. A szilvafák olyanok, mint tavasszal,
                    mikor virágoznak.</p>
					<p>Amióta beteg az a leányka, mindennap elküldök egy gyereket, hogy kérdezze meg a
                    nevemben: hogyan van?</p>
					<p>Ma délben a Gál gyerek volt ott. Azzal a hírrel tért vissza, hogy a Rozika már
                    nem tud szólni se.</p>
					<p>Fogom a kalapomat, botomat. Megyek át a patakon, a falu alsó részén. Az úton
                    találkozom Alsó-Kováccsal. Ott támogatja fél vállal a keresztet. A sapkája a
                    hóban, a ködmene nyitva; kilátszik a meztelen melle az inge alól.</p>
					<p>- Hát kend most is részeg? - kérdem tőle.</p>
					<p>Rám emeli zavaros két szemét és néz. De persze nem lát.</p>
					<p>- Én? Részeg? - mondja rozsdás hangon. Inni ittam, de részeg nem vagyok!</p>
					<p>- Hiszen alig áll a lábán, szerencsétlen!</p>
					<p>- Az se igaz, mer állok! - mondja a mutatóujját fölemelve.</p>
					<p>- Nem tudja, hogy beteg a leánya?</p>
					<p>- Azt is tudom! - mondja a fejével bután bólintva. - Majd meggyógyítja a jaó
                    Isten!</p>
					<p>No, ezzel nem lehet beszélni.</p>
					<p>Ahogy a kapuhoz érek, visszapillantok rája. Hát már akkor négykézláb áll a hóban.
                    Bizonyosan a süvegét akarja fölvenni.</p>
					<p>A leányka ott fekszik az ablaknál. Egy sokszorosan foltozott kockás kék dunyhával
                    van mellig betakarva.</p>
					<p>Hanyatt fekszik.</p>
					<p>A két keze a dunyhán. A szeme bezárva.</p>
					<p>Fekszik mozdulatlanul.</p>
					<p>Az anyja ott sírdogál az ágyfejre borulva.</p>
					<p>- Ébren van? - kérdezem halkan.</p>
					<p>Az asszony bólint:</p>
					<p>- Ébren.</p>
					<p>A hangomra a leányka fölnyitja a szemét. Mind a két kezét fölemelve nyújtja
                    felém.</p>
					<p>Én aztán összefogom mind a két kezét és belesimogatom a tenyerembe.</p>
					<p>- Rozika - mondom -, megösmersz, ugye?</p>
					<p>Szemének egy mély behunyásával jelzi, hogy ismer.</p>
					<p>- Tudom, hogy nem tudsz szólni, de majd tudsz, ha meggyógyulsz.</p>
					<p>Istenem, a te sok szomorúságod közt nincs a világon semmi se szomorúbb, mint a
                    beteg gyermek arca!</p>
					<p>- Látod, eljöttem - mondom tovább. - Ha én beteg leszek, eljösz-e te is?
                    Meglátogatod-e a tanítódat?</p>
					<p>A szeme behunyásával jelzi, hogy eljön.</p>
					<p>- A helyeden nem ül ám senki. Nem. Addig, míg fekszel, nem szabad odaülni
                    senkinek. Akkor megint te ülsz ott, Rozika. Te ülsz ottan. Csöndes leszel és
                    szófogadó. A te tanítód mindig szeret téged.</p>
					<p>Szomorú kék szeme könnyesen, boldogan néz reám.</p>
					<p>Az asszony kikísért a kapuig.</p>
					<p>- Ne keseregjen - mondom neki. - Az Isten nem fogja elvenni.</p>
					<p>- Egyetlen gyermekem - rebegi a szemét a kötényével törülve. - Az ember most is a
                    kocsmában van.</p>
					<p>- Már jön hazafelé. Nem lehetne valamit tenni, hogy ne igyék?</p>
					<p>- Mindent megpróbáltam. Már szentelt vizet is itattam vele. Nem használt. Aztán
                    lássa, mit gyújtok meg, ha meghal ez a kis teremtés? Elitta az ember a nyáron a
                    szentölt gyertyát, mind a kettőt.</p>
					<p>Estefelé diktálásra írtak a gyerekek, mikor az ablakom alatt nagy lépésekkel a
                    bakter ment el. A fején fekete báránybőr süveg, a szájában füstölgő pipa. Ment a
                    templom felé.</p>
					<p>Nem tudtam tovább beszélni. Istenes Imrének intettem, hogy diktáljon tovább. A
                    gyerek fölkelt, és egyik kezében a könyvet tartva, másik kezével szokása szerint
                    a tarisznyaszíjat fogdosva diktálta a szavakat.</p>
					<p>Egyszer aztán megcsendül a lélekharang.</p>
					<p>Imre elhallgat.</p>
					<p>Az iskolán mintha hűs szélfuvalom szállana át.</p>
					<p>Mélységes csönd.</p>
					<p>És minden gyerek elnyíló szemmel bámul fel énreám.</p>
				</div>
				<div type="chapter">
					<head>KÉT ÁLLAT</head>
					<p>Hajtóvadászat volt a szomszédban. Egy vadász oldalba lőtte véletlenül a másiknak
                    a kutyáját. Azokban a napokban gyakran beszéltünk a kutyákról.</p>
					<p>Egy délután Dobay bácsi ült nálunk - keresztapja a mi földesurunknak -, maga is
                    jómódú birtokos. Olyan, mint valami magyar ruhába öltözött bibliai próféta. De
                    jóízű pipás ember.</p>
					<p>Ő is beszélt egy kutyatörténetet.</p>
					<p>- Ez akkoriban volt - mondotta -, mikor az első cséplőgépet vettük. Bizony, már
                    jóideje!</p>
					<p>Egy szűrszabó telepedett azon a télen a falunkba. Nem éppen fiatal, bajusztalan
                    ember. A vezetéknevét bizony már elfelejtettem. Valami Dramó, vagy Pramó, vagy
                    Kramó, ilyenforma valami tótos név. De ő maga nem volt tót. Meg is bicskázta
                    volna, aki azt mondta volna neki, hogy nem magyar. Kutya erős, mokány ember volt
                    az! Még a szeme is mindig kötekedésre állott.</p>
					<p>Mért telepedett éppen a mi falunkba? - már nem tudom. Talán a felesége miatt,
                    hogy a feleségét nem merte hazavinni. Szép teremtés volt a felesége, de bizony
                    ahogy később megtudtuk, nem a liliomos kertbül szerezte. Részegen vette-e el,
                    vagy józanon? Azt se tudom. De arra emlékszem, hogy erősen őrizte. Mindenképpen
                    tisztességes asszonyt akart belőle nevelni.</p>
					<p>Hanem biz ők csak tengődtek minálunk.</p>
					<p>Mátyás arra számított, hogy nagy a falu, sok szűr kell bele. Nem ösmerte a
                    parasztnak a természetét, hogy szűrt csak vásáron vesz, ahol válogatni lehet.
                    Mátyásnak el kellett vinnie a kész szűrt a vásárba. Ott vette meg tőle a
                    tulajdon szomszédja is.</p>
					<p>Hát mondom, csak tengődött. Eljön az aratás ideje. Fölállítjuk a gépet. Mindenre
                    van ember, csak etető nincs még. A gépész azt mondja, hogy etetőnek erős, ügyes
                    ember kell a gépre.</p>
					<p>Gondolkodom, hogy ki lenne alkalmas?</p>
					<p>Ahogy így tűnődve sétálok haza a kertek alján a legelőn át, látom, hogy egy piros
                    kötényes és piros kendős menyecske gombát vagy sóskát szed ottan.</p>
					<p>No, nem lehet más, csak a Mátyás felesége.</p>
					<p>Megszólítom:</p>
					<p>- Jó napot, galambom! Maga ugye a Mátyásné?</p>
					<p>Fölemeli az arcát. Betegszín fehér arc, festett szemöldök, mosolygó
                    macskaszem.</p>
					<p>- Az vagyok - feleli rám bámulva.</p>
					<p>- Van-e sok munkája az urának?</p>
					<p>- Sok? Kevés sincsen. Ha gomba nem teremne a réten, meleget se főzhetnénk. Maga
                    ugye a tekintetes úr?...</p>
					<p>A kertek felől erős kiáltás száll felénk:</p>
					<p>- Rózsi!</p>
					<p>Az asszony elmosolyodva pillantott vissza.</p>
					<p>- Már hí. Mennem kell. Nem szereti, ha beszélnek velem.</p>
					<p>- Féltékeny?</p>
					<p>- Az, a bolond.</p>
					<p>- És most magát megveri, mert velem beszélt?</p>
					<p>- Engem?</p>
					<p>Az a hang, amellyel ezt a szót mondta, meggyőzött arról, hogy a szűrszabó nem
                    veri a feleségét.</p>
					<p>- Gyerünk - mondottam -, beszélni akarok az urával.</p>
					<p>Az ember ott pipázott ingujjban a kert sarkán, és úgy nézett rám, mint a dühös
                    bika.</p>
					<p>- Mátyás - mondom neki -, az asszonytól hallom, hogy nincsen dolga. Nekem egy
                    erős és ügyes ember kellene a gépre, etetőnek. Magára gondoltam.</p>
					<p>Hamarosan megegyeztünk. Csak arra kért, hogy az asszonynak is adjak valami munkát
                    a gép mellett.</p>
					<p>A következő napon már ott állt a gép tetején az ember, s buzgón eregette a
                    megoldozott gabonakévéket a dobba. Az asszonnyal zsákokat és ponyvákat
                    foltoztattam.</p>
					<p>Nem kerülte ki a figyelmemet, hogy Mátyás gyakran rápillant a feleségére a gép
                    tetejéről.</p>
					<p>Egyszer a szomszéd tanyáról átjön az ispán. Feltűnik neki a menyecske. Míg én az
                    asztagok rakásán rendelkezem, odasomfordál és pödörgeti a bajuszát - beszédbe
                    elegyedik vele. Talán tíz szót se váltottak még, hallom, hogy a gép nagyot
                    duhan: eltorkollik. Nagy zűrzavaros kiabálás, szaladgálás. A gépész megállítja a
                    gépet. A nagy szíjat ledobják.</p>
					<p>Hát az történt, hogy Mátyásnak nem a munkáján volt a szeme, hanem a feleségén.
                    Oldatlan kévét dobott a dobba. A gép elfulladt. Mátyás hirtelen a lábával akarta
                    lenyomintani. Hát le is ment a kéve, de lement a lába is.</p>
					<p>Már az ősz elején jártunk, mikor egyszer beállít hozzám, színtelenül,
                    lesoványodottan - falábon.</p>
					<p>Gondolkoztam: mitévő legyek vele?</p>
					<p>A maga hibájából nyomorodott meg, de énnálam, az is igaz.</p>
					<p>Pénzt adjak neki?</p>
					<p>Akármennyit adok, kevesellni fogja a lábáért.</p>
					<p>Eltartsam holtig?</p>
					<p>Az meg sok. Különben se kedves az ilyen féltékeny ember a háznál: nem lehet
                    tudni, kibe mikor hajít vasvillát.</p>
					<p>Egyet gondolok, aztán mondom neki:</p>
					<p>- Maga most már nyomorék ember. Munkája akkor se volt, mikor épkézláb ember volt.
                    Hát arra gondoltam, veszek magának egy fadudát, verklit. Aztán adok hozzá egy
                    kordét, meg egy lovat. Maguk abból ketten megélnek: ide-oda járnak városról
                    városra: és hát maga muzsikál, az asszony meg szedi a pénzt.</p>
					<p>Érdeklődéssel hallgatott. Csak az asszony említésére komorodott el a szeme.</p>
					<p>- Az asszony? - mondotta búsan. - Nem tudom, hol az asszony.</p>
					<p>- Nem tudja?</p>
					<p>- Csak addig volt velem, míg bevittek a kórházba. Aztán egypárszor a kapusnál
                    kérdezősködött, hogy meghaltam-e?</p>
					<p>S a levegőbe intett, mint mikor az ember legyet hajt el magától.</p>
					<p>- Mindent eladott, míg beteg voltam, még a tajtékpipámat is!</p>
					<p>Tíz nap múlva ott volt a faduda. Úgy szólt, mint az orgona és cifra volt, mint a
                    görög oltár. Valami hat nóta volt benne, köztük a lengyel himnusz is. Mátyás
                    elindult világgá.</p>
					<p>Úgy egy esztendő múlva bent járok a megyegyűlésen. Hát ahogy egy kis utcán
                    szivart veszek a trafikban, hallom, hogy valamelyik házban egy kutya visít.</p>
					<p>Én az állatsírást nem bírom. A szenvedő ember csak részvétet kelt bennem; a
                    szenvedő állat látása gyötör.</p>
					<p>És a kutya visított, sikoltozott.</p>
					<p>Valaki verte.</p>
					<p>Gondoltam, majd csak vége szakad, de nem szakadt vége. Már a szivart is
                    kifizettem, az állat egyre üvöltött. A szemben-szomszédos deszkakerítéses kis
                    házban verték a kutyát. Nem állhattam meg, hogy be ne hajoljak, s rá ne
                    kiáltsak az állatkínzóra.</p>
					<p>Hát ahogy benézek, látom, hogy egy ócska katonaruhás koldusféle veri a
                    kutyát.</p>
					<p>- Ne, disznó! Ne, gyalázatos!</p>
					<p>Bottal verte.</p>
					<p>A kutya minden ütésre felsivalkodott, s félreugrott, de megint visszatért a
                    gazdája lábához. Az meg ahelyett, hogy megbocsátott volna neki, újra
                    püfölte.</p>
					<p>- Hé, atyafi! - kiáltom be a kerítésen.</p>
					<p>Az ember fölemeli a fejét. Az arca ki van vörösödve. Megismerem benne
                    Mátyást.</p>
					<p>De ő is megismer engem. Kapja a sapkáját és alázatosan köszön.</p>
					<p>- Mért bántja azt a szegény kutyát?</p>
					<p>- Nem bántom, könyörgöm, csak tanítom.</p>
					<p>- Hát aztán mire tanítja ilyen keservesen?</p>
					<p>- Táncra tanítom, a menkü üsse meg, de nem akar.</p>
					<p>Akkor látom, hogy a faduda is ott áll az udvar sarkában, egy bodzafa alatt.</p>
					<p>Az ember magyarázón folytatja:</p>
					<p>- Ha táncolna ez a kutya, tízannyit keresnék. Az anyja már táncolt. De azt
                    ellopták. Ennek meg akármit csinálok, nem akar táncolni.</p>
					<p>- Nem is arravaló a kutya.</p>
					<p>Felelet helyett odalépett a fadudához és bizonyára az én tiszteletemre rákezdte a
                    lengyel himnuszt.</p>
					<p>A kutya fölkelt. Elvette a gazdája kezéből a sapkát. Megfogta az árnyékbőrnél.
                    Két lábra állt és hozzám jött.</p>
					<p>Szép, okos állat, habár csak közönséges fehér bundáskutya. Aztán olyan szenvedő
                    szemmel nézett reám...</p>
					<p>- Mátyás - mondom az embernek -, mennyiért adná el ezt a kutyát?</p>
					<p>Mosolygott. Gondolkodott.</p>
					<p>- Öt pengőért odaadom a tekintetes úrnak.</p>
					<p>- Hát jó, hozza el délután a Koronába.</p>
					<p>Így került hozzám a kutya.</p>
					<p>Az ember aztán elbeszélte, hogy a fadudával már száz forintot szerzett, de a
                    feleségével ismét összetalálkozott, és az ellopta tőle. Másodszor is
                    elhagyta.</p>
					<p>- Bizonyosan avval is úgy bánt, mint evvel a kutyával.</p>
					<p>- Nem én, uram. Istenemre mondom, soha egy rossz szóval nem bántottam. A kutya az
                    más. A kutya nem érti a szót, csak a botot.</p>
					<p>De nem volt igaz a Mátyás véleménye! Én egyszer rávilágosodtam, hogy a kutya
                    megérti az emberi beszédet is.</p>
					<p>Veszett kutya garázdálkodott egyszer a faluban, s hogy az állatorvos nálunk járt,
                    azt mondta, hogy minden kutyát agyon kell lövetni.</p>
					<p>Az én kutyám, hogy mindig mellettem járt, dühösen vakkant. Odapillantok, hát az
                    állatorvosra mereszti a szemét és újra vakkant.</p>
					<p>- Ez a kutya érti a beszédet! - szóltam meglepődve.</p>
					<p>- Dehogy érti - felelte az orvos -, bizonyosan macska futott át a háztetőn.</p>
					<p>No, ez annyiban maradt. De én attól fogva gyakran próbálgattam a kutyát. Nem
                    mondom, hogy mindazt a százezer szót megérti, ami a szótárban van, de a köznapi
                    élet kifejezéseit bizony megérti - kivált ha figyeli. Próbálja meg akárki,
                    beszéljen a kutyáról. Mihelyt ez a szó: kutya elhangzik, a kutya egyszerre
                    hegyezi a fülét, s odafigyel.</p>
					<p>Sokáig nem hitte ezt nekem senki.</p>
					<p>Egyszer, hogy a tanfelügyelő nálunk járt, mondom neki is, hogy a kutya érti a
                    beszédet.</p>
					<p>Nem hitte.</p>
					<p>Azt mondja:</p>
					<p>- Nem a beszédet érti a kutya, csak a hangot.</p>
					<p>- Hát mibe fogad, hogy a beszédet érti?</p>
					<p>- Tíz forintba.</p>
					<p>- No - mondom -, hát akkor legalább visszanyerem az árát. Mingyárt
                    megbizonyítom.</p>
					<p>- Jó - feleli. - De azt fönntartom, hogy amit mondani akar a kutyának, azt nekem
                    mondja halkan, és én adom át a szót a kutyának. A kutya nevét pedig nem szabad
                    említeni.</p>
					<p>(Hentzinek neveztem el a kutyámat.)</p>
					<p>Éppen kint uzsonnáztunk az udvaron, s a kutya is ott bóklászott az asztal
                    alatt.</p>
					<p>- Hát - mondom halkan -, tessék valami rossz megjegyzést mondani erre a
                    kutyára.</p>
					<p>A tanfelügyelő hátradől a széken, és fél szemmel a kutyára néz. Így szól:</p>
					<p>- Ez a disznó dög mindig a lábunk alatt jár. Meg kellene korbácsolni!</p>
					<p>Hentzi fölemeli a fejét; a tanfelügyelőre néz. A farkát a lába közé húzza.
                    Elsompolyog. Leül tőlünk valami tíz lépésnyire, és néz hol rám, hol a
                    tanfelügyelőre.</p>
					<p>Valami öten ültünk az asztalnál. Az öspörös is ott volt. Mindnyájan
                    nevettünk.</p>
					<p>Erre a kutya megcsóválta a farkát, és visszajön hozzánk.</p>
					<p>- Eredj, hozd ki a pipámat - mondom neki.</p>
					<p>S kérdem a tanfelügyelőtől: melyiket akarja: a cseréppipát, a csibukot, vagy a
                    tajtékpipát?</p>
					<p>- A csibukot - feleli a tanfelügyelő.</p>
					<p>No, ezt magam se hittem, hogy megteszi a kutya. A mezei kispipámat nem egyszer
                    kihozattam vele, de a csibukot kelletlenül vette a szájába. Nem szerette-e a
                    meggyfaszagot, vagy hogy már régi volt a szár és nem a meggyfaszagot érezte
                    rajta? - nem tudom. De azért elmondtam neki.</p>
					<p>- Hentzi, ide vigyázz!</p>
					<p>Hentzinek ragyogott a szeme, mint a gyémánt.</p>
					<p>- Hozd ki a pipámat: a csibukot.</p>
					<p>Hentzi ugrott, mint a villám. A következő percben láttuk: hogyan vergődik az
                    ajtóban. A pipaszár persze keresztben állt a szájában, s le is ütötte a
                    borostyánszopókát a csibukom száráról, de azért kihozta.</p>
					<p>A tanfelügyelő erre szótlanul kivette a bugyellárisát, és fizetett.</p>
					<p>- Ne - azt mondja -, nem is kutya ez, hanem ember.</p>
					<p>(A pénzt az iskolának ajándékoztam.)</p>
					<p>- Ez még semmi - felelem. - Ez a kutya nemcsak a szót érti, hanem kitalálja a
                    gondolatot is. Mondjuk például, hozzon ki egy tányérat! Hol láttatok valaha
                    tányérat kutya szájába?</p>
					<p>Persze ebben is volt egy kis hamisság. A kutyának külön tányérja volt az asztal
                    alatt. Még az előbbi gazdája rászoktatta, hogy sapkát tudjon tartani. Könnyű
                    volt átszoktatnom a tányérra. Kedves volt, ahogy a tányérral kért az asztalnál,
                    s mink belevetettük a csontot.</p>
					<p>No hát ezt már sehogysem akarták elhinni.</p>
					<p>Az uzsonnánk hideg rántottcsibe volt. Kiveszek belőle egy szárnyat, és
                    faragcsálom. Leszólok a kutyának, azon a hangon, ahogy a csontra szoktam
                    hívni:</p>
					<p>- Hentzi!</p>
					<p>A kutya örvendve csóválta a farkát. Véli, hogy a földre vetem a csontot.</p>
					<p>De én a fejemet rázom:</p>
					<p>- Hozd ki, amit gondolok.</p>
					<p>Hentzi egyszerre eliramlik. Be az ebédlőbe. Onnan be a konyhába. Egyszer csak
                    megint előtűnik. Hozza a tányérat. Nem szereti hozni. Mert hiszen csak az asztal
                    alatt emelgette. De végre is hozza. A foga úgy vacog rajta, mint a
                    telegráfmasina. De azért elhozza. A vendégeim elhőkölnek csodálkozásukban.
                    Hentzi a farkát örömmel csóválja, s tartja a tányérat.</p>
					<p>Hát ilyen kutya volt.</p>
					<p>Mátyás is bezzeg megbánta, hogy eladta: írt egyszer érte, hogy visszaadná az öt
                    forintot.</p>
					<p>Csak annyit feleltem neki, hogy tagja vagyok az állatvédő egyesületnek.</p>
					<p>Erre újra írt. Esküdözött a levelében, hogy nem bántja többet a kutyát, csak
                    adjam vissza.</p>
					<p>De biz én nem adtam.</p>
					<p>Egy májusi napon befut hozzám a kisbéresem, hogy hozzam a puskát, mert a Hentzi
                    kutya megveszett.</p>
					<p>Nézem a kutyát. Kedvetlen. Néha félrevonja a szájaszélét és nyöszörög. A szőre
                    meg borzolódik az ég felé.</p>
					<p>- Hentzi - mondom -, mi bajod, kutyuskám?</p>
					<p>Néz rám keservesen. Féloldalt fordítja a fejét, és megrándul a szája széle.</p>
					<p>- Emberek - mondok -, hozzatok ide vizet. Én azt hiszem, nem veszett ez a kutya,
                    csak beteg.</p>
					<p>Eléje teszek egy tányér vizet. Hát csak fellafatyolja, mintha mutatni akarná,
                    hogy nem veszett.</p>
					<p>Mingyárt eltaláltam, hogy a foga fáj.</p>
					<p>Fogatok. Ülök a kocsiba. Magam mellé veszem. Megyünk a városba a fogorvoshoz.</p>
					<p>Nincs ezen semmi nevetnivaló. Az állatnak csak azok a betegségei, amik az
                    embernek. Egy test, egy vér, egyazon orvosság.</p>
					<p>Hanem ahogy a városba érünk, mi történik? Az egyik házból kihangzik a faduda
                    nótája:</p>
					<p>Mert Ponyatovszky nincsen a csatáján.</p>
					<p>Az én kutyám hegyezi a fülét. A szeme ragyog. Egyszer csak kiugrik a kocsiból.
                    Elnyargal.</p>
					<p>Kiabálok utána:</p>
					<p>- Hentzi, Hentzi! Gyeride!</p>
					<p>Vissza se fordul.</p>
					<p>- No, fene egye meg - mondja a kocsisom -, csakugyan megveszett.</p>
					<p>De én mindgyárt gondoltam, hogy hol van. Megállítom a kocsit. Leszállok. Megyek a
                    nóta irányába. Hát már akkor ott jár az én kutyám két lábon Mátyás körül. Nem
                    fáj annak a foga! A szájában Mátyás sapkája. Szedi a pénzt. A falábú ember meg
                    nézi örömtől kivörösödötten.</p>
					<p>Mátyás abbahagyja a nótát és hozzám baktat. No, bizony elrongyosodott, mióta nem
                    láttam.</p>
					<p>- Hát, hogy élünk, Mátyás?</p>
					<p>- Köszönöm, bizony rosszul. Magam vagyok.</p>
					<p>- Hogyhogy?</p>
					<p>- Az az átkozott asszony megint elhagyott.</p>
					<p>Nézte a kutyát. A kutya ugrált, mint a bolond a duda körül.</p>
					<p>- Uram - mondotta az ember könnyektől nedves szemmel -, adja vissza nekem ezt a
                    kutyát.</p>
					<p>Eszem ágában sem volt, hogy visszaadjam.</p>
					<p>Bosszúsan kiáltottam rá:</p>
					<p>- Hentzi! Hentzi! Nem jössz azonnal! Tufferfluchte! Komm her!</p>
					<p>A kutya vissza-visszafordította rám a fejét, de csak ott maradt. Csóválgatta a
                    farkát Mátyásnak.</p>
					<p>Én aztán mérgemben otthagytam.</p>
				</div>
				<div type="chapter">
					<head>“KÉK PARADICSOM, LILIOM...”</head>
					<p>Tíz órakor negyedórai szünet az iskolában. Ha napos az idő, a gyermekek az
                    udvarra rohannak. A fiúk labdáznak, tótágast állanak, átugrálják a fűrészbakot,
                    vagy lovaznak; a leányok meg az apró fiúk összefogódznak és keringélnek.</p>
					<p>Magam is kiülök néha a verőfénybe és nézem őket pipázgatva, hogyan mulatnak.</p>
					<p>Mert csak a gyermek mulat egész lelkével, magának teljes odaadásával. A felnőtt
                    embernek már borba kell vesztenie a fele lelkét, hogy a másik fele
                    mulathasson.</p>
					<p>Micsoda vidámság van ezeken az üde gyermeki arcokon! Ruhájok a falusi boltnak
                    legolcsóbb portékája. Cipőjük nincs is. Kávé helyett krumpli, vagy sült tök a
                    reggelijök. De vajon boldogabbak-e ezeknél a budapesti bársonyruhás gyermekek,
                    vagy akár a királyok, császárok gyermekei?</p>
					<p>A leánykák néha táncolnak. Kettő-kettő összeölelkezik. Cigány Laci két kis
                    fadarabbal hegedül. S mivelhogy a fadarab nem szól, ő zenél az orrán át:</p>
					<p>- tnde-tnde...</p>
					<p>És a kis mezítlábas leányok mosolygó arccal táncolnak.</p>
					<p>De milyen könnyű a forgásuk! Mint a virágpehely! És a szmokingos cigányok bandája
                    ott Budapesten nem ringatja nagyobb gyönyörűségbe a selyemmel födött szíveket,
                    mint itt a Cigány Laci két kis fadarabja.</p>
					<p>Hanem a kicsinyek világába is kerül néha újság. A nagyok kapnak évenkint
                    két-három új nótát, a kicsinyek kapnak egy-egy új szót, vagy sort, vagy új
                    mozdulatot az ismert játékaikba.</p>
					<p>Honnan kapják a nagyok?</p>
					<p>Hozzák az aratásból.</p>
					<p>Honnan kapják a kicsinyek?</p>
					<p>A faluba látogató vendéggyerekektől.</p>
					<p>Ilyenkor aztán hetekig azt játsszák, s elmondják százszor-ezerszer ugyanazt a
                    négy sort, nyolc sort egymás után.</p>
					<p>Így jött egyszer a Kék paradicsom, liliom játék versébe ez az új sor:</p>
					<p>Édesem, sem, sem, sem!</p>
					<p>s attól fogva mindig ez járta az udvaron.</p>
					<p>Cigány Laci is abbahagyta a hegedülést. Befogták maguk közé a körbe. És a fekete
                    szemű kis vidám cigánygyerek buzgón és gyönyörűséggel fújta velök, hogy:</p>
					<p>Édesem, sem, sem, sem!</p>
					<p>A játék különben csak annyi, hogy körbe keringélnek, s egy leány magányosan áll a
                    kör közepén. Mikor odajutnak a dalban:</p>
					<p>Akit szeretsz, fogd meg!</p>
					<p>megérint egy fiút. A fiú bemegy hozzá a körbe, s vele kezet fogva keringél.
                    Azalatt ezt dalolják:</p>
					<p>Ezt szeretem, ezt kedvelem,</p>
					<p> Ez az én kedvesem!</p>
					<p>S járnak egy vers táncot.</p>
					<p>Városi iskolákban aligha engednének meg ilyen játékot. De én magam is falusi
                    iskolás voltam valamikor és játszottam ezt.</p>
					<p>A szerető fogalma a gyermeknek nem az, ami a felnőttnek, hát minek zavarnám meg
                    az ártatlanságokat? Hiszen nyáron át a mezőn, az utcán, udvarokon a négy-öt éves
                    gyerekek is ezt játsszák.</p>
					<p>Hanem egyszer csak figyelmembe ötlik, hogy Cigány Laci soha nem kerül be a körbe.
                    Volt úgy, hogy minden fiú megfordult már benn, némelyik kétszer is, de Laci
                    mintha köztük se volna.</p>
					<p>Mondom, ez feltűnt nekem.</p>
					<p>A gyerek elvégre mind szocialista. Az egyenlőség érzése velünk születik. A
                    gyermek csak a korkülönbség szerint osztályozza az embereket. Hogy van hát, hogy
                    Cigány Lacit egy leány se vonja be soha?</p>
					<p>Hiszen azt se lehet mondani, hogy nem szeretik, mert nagyon is szereti az egész
                    iskola. Ő az egyetlen például, aki sohasem hoz magával kenyeret vagy almát, de
                    azért nem marad éhen, mert hol ez, hol amaz ad neki. Írótollat, palavesszőt,
                    tintát se vesz soha. Neki jó a használt írótoll is, amellyel megajándékozzák. A
                    rövidre fogyott palavesszők is őhozzá kerülnek.</p>
					<p>Tintát is kérencsél mindig egy nyakatörött orvosságos üvegbe. Néha több a
                    tintája, mint akárkinek.</p>
					<p>Hát mondom: szeretik őt.</p>
					<p>De hát mért nem választja senki párjának?</p>
					<p>Itt megint visszatérek az én falusi gyermekkoromba. Mihelyt a falusi fiú iskolába
                    kerül, azonnal kap szeretőt. Kiosztják neki. Ha csereberél egy lánnyal, vagy egy
                    falatot ad neki a tarisznyájából; vagy ha egyfelé laknak, s együtt járnak haza,
                    már akkor nyilvánvaló, hogy az az ő szeretője. A leány pirul persze, ha
                    emlegetik. A fiú is tagadja. De nincs tovább. Ők maguk között nem beszélnek
                    róla, legföljebb, ha összetéved egy egymást vizsgáló ártatlan pillantásuk, vagy
                    ha valamelyikük a társas játékban nyilvánítja, hogy igenis, ez az ő
                    választottja.</p>
					<p>Később, mikor kikerülnek az iskolából, változik ez a kapcsolat: a legénynek más
                    lány tetszik meg, a lány is mást választ. De néha megmaradnak a gyermekkori
                    választásnál, s ezekből válnak a legboldogabb házasok.</p>
					<p>Így aztán meg lehetett érteni, hogy bármilyen kedvelt társ is volt a Laci gyerek,
                    ő sose került be a körbe.</p>
					<p>Ez kissé bántotta a szememet. Nem egyszer a nyelvemen volt, hogy egyszer
                    megszólítom őket:</p>
					<p>- Ugyan nézzetek már egyszer a Lacira is!</p>
					<p>Mert a játék változatosságához tartozik, hogy mindenik forduljon egyet a körben.
                    A kis ártatlan szívek talán meg is dobbannak ilyenkor. Az arcuk boldog és
                    mosolygó. Hát mért éppen Cigány Laci az örökkön mellőzött?</p>
					<p>De nem szóltam mégse. Attól tartottam hogy aki éppen a körben áll és a
                    szólításomra Lacit választja, csúfolással fogják búsítani. Lehet, hogy nem lett
                    volna így, de az is bizonyos, hogy a gyermekek játékát csak rontjuk, ha
                    beleavatkozunk.</p>
					<p>Hát mondom, nem szóltam semmit. Csak magamban hümmögtem, hogy a kis cigányt nem
                    ismerik magukkal egyenlő rendűnek.</p>
					<p>Hanem egyszer mi történik: október közepén a szomszéd falucskából jön hozzám egy
                    vályogvető cigány, s hoz egy kis hatéves feketeszemű Juliskát. A szomszéd falu
                    tíz percnyire van tőlünk, s kálvinista iskola van benne. A cigány kénytelen a
                    leánykáját hozzám járatni.</p>
					<p>Eleven kis ördög, s ugyancsak kisasszonykásan van öltözve. A Jézus tudja, melyik
                    kastélyban szedték a ruháját, de igen tarka. Még harisnyája is van, noha egyik
                    piros, a másik fekete, de azért csak harisnya az.</p>
					<p>Az első órán elhagyottnak érzi magát. Nagy fekete szeméből babszemnyi
                    könnycseppek hullanak. Azonban az óra végén a leányok csoportosan állják körül,
                    s tapogatják kabátját, fogdossák, bámulják a gombjait. Ezen
                    megvigasztalódik.</p>
					<p>A fiúk nem sokat törődnek vele. Csak Cigány Lacit látom hogy föltérdel a pad
                    tetejére, s hosszú, kíváncsi pillantást vet reá. De aztán az se foglalkozik vele
                    többet.</p>
					<p>A legelső napsugaras napon ott keringél ő is a Kékparadicsomos játékban. Kissé
                    ostoba még, látszik az arcán, hogy ünnepi érzéssel nézi a vezérhangot fújó
                    öreglányokat. De örül és boldog.</p>
					<p>Egyszer csak azt látom, hogy ő van a kör közepén. Áll, mint a tájékozatlan ember
                    az idegen város közepén, de aztán mosolygóra változik az arca; látszik rajta,
                    hogy figyelem közepének érzi magát s ez jólesik neki.</p>
					<p>A lányok dalolják:</p>
					<p>Hajlik a meggyfa,</p>
					<p> Tengeri Mariska</p>
					<p> Akit szeretsz, fogd meg!</p>
					<p>A leányka szeme egyet villan, s határozott mozdulattal ragadja karon Cigány
                    Lacit.</p>
				</div>
				<div type="chapter">
					<head>ISMERKEDÉSEK</head>
					<milestone n="1" unit="startSubChapter"/>
					<p rend="head">I.</p>
					<p>Szent Mihály napján este hazafelé a vásárról. A kocsin magam ülök. Nagy Márton
                    hajtja a lovakat. Az idő szeles, hát nem beszélgetünk. Csak halad a kocsi, halad
                    és zörögdögél. A sötétség egyre sűrűbb.</p>
					<p>Az ilyen esti utazásokban van valami mesebeli érzés. Az ember nem tudja, hol jár,
                    csak azt látja, hogy előtte, mögötte fekete a világ. Fekete világban fekete fák
                    állanak. Úgy állanak sorban, mint valami idomtalan óriások, s hogy szél lengeti
                    őket, hajladoznak, bókolnak, csóválják a fejöket.</p>
					<p>Egyszer csak egy nagy vörös szem jelenik meg a fekete távolban, aztán kettő,
                    azután három és egyre több és több.</p>
					<p>Faluba érkezünk.</p>
					<p>Itt-ott csaholás hallatszik, s egy kutya eléje rúgtat a lónak. Dühös tánccal ugat
                    darabig előtte, azután visszamarad, hogy megugassa a kocsinak a hátulsó kerekét
                    is.</p>
					<p>Néhány perc múlva megint fekete csöndességben haladunk, csak a vörös tűzszemek
                    bámulnak még utánunk kis ideig.</p>
					<p>Egy falu közepén kocsit érünk utol. Parasztkocsi, mint a miénk. Hátul egy nagy
                    szögletes valamit visz. A sötétségben nem látszik, hogy vásárról jövő iparos-e
                    vagy csak parasztféle, aki bútort visz haza a vásárról.</p>
					<p>Hogy a falun át két árok közt haladunk, nem kerülhetjük el a kocsit. Csak
                    lépésben követjük.</p>
					<p>A falu végén a kocsisom átkiált:</p>
					<p>- Kend az, Kadari bácsi?</p>
					<p>- Mink vagyunk, Marci - felel egy öreg hang.</p>
					<p>Az Imádságos Kadari szólt, az öreg negyvennyolcas, akinek a piski csatában golyót
                    lőttek a térdébe.</p>
					<p>Most már tudjuk, hogy a kocsin ott ül a fia is meg a menye is. Borjút vittek a
                    vásárra, ruhaszekrényt vettek az árán. (Eladó leány van a háznál!) Az öreg az új
                    nagyoltárképet ment megnézni. Sokat beszéltek otthon arról. Mert az lám olyan
                    Krisztus, hogy ránéz arra, aki hozzá imádkozik. Akár jobbról, akár balról -
                    ránéz eleven szemmel. Azóta a faluból sokan odavoltak gyónni. Az öreg is azért
                    ment ma be. Meggyónt, megáldozott az eleven szemű Krisztus előtt.</p>
					<p>- Hát - azt mondja a kocsisom -, egy kis utat engedjenek majd kendtek a mester
                    úrnak.</p>
					<p>- Mingyárt - feleli vissza az ifjabb Kadari -, csak ezen a hídon átjussunk.</p>
					<p>És hozzátette megváltozott hangon:</p>
					<p>- Jó estét kívánok.</p>
					<p>A híd régi rozzant padlóhíd a faluvégén. Nappal is vigyázva kell rajta
                    áthajtani.</p>
					<p>A lovak ismerték-e a veszedelmes hidat, vagy hogy a saját lábuk dökkenésétől
                    ijedtek meg, összebokrosodtak. Kadari közibök csapott. Akkor az egyik ló előre
                    ugrott, a másik meg a levegőbe. Látjuk ám, hogy a nagy szekér oldalt dől. A
                    következő pillanatban nagy ropogással fordul le a kocsi az árokba.</p>
					<p>Az ilyen felfordulások ugyan mulatságosak az olvasmányokban, de annál
                    aggasztóbbak a valóságban.</p>
					<p>Az asszony sikít.</p>
					<p>Az ember káromkodik.</p>
					<p>A lovak vergődnek.</p>
					<p>A kocsi recseg és ropog.</p>
					<p>A kocsisom visszafelé húzta a gyeplőt, nehogy a mi lovaink is megijedjenek. Aztán
                    mind a ketten leugrottunk, s én egyik gyufát a másik után sercentem lángra, hogy
                    láthassunk valamit.</p>
					<p>De a szél nem engedi.</p>
					<p>- Eredj be ide a szélső házba - mondom a kocsisomnak. - Kérj lámpást.</p>
					<p>Míg a kocsisom odajárt, mind a hárman előkerültek az árokból.</p>
					<p>- A fisonyér! Jaj, a gyönyörű fisonyér! - jajgatta az asszony. - Tizenegy
                    forinton vettük. János! Nem esett bajod! Édesapám, nem ütötte meg kend magát?
                    Jaj, drága szép gyönyörű fisonyérom!</p>
					<p>Kadari éktelen káromkodással rángatta a lovak zabláját.</p>
					<p>- Ne káromkodj! - morgott az öreg.</p>
					<p>De hogy az asszony jajgatott, Kadari egyre bőszültebben rángatta a lovakat és
                    szitkozódott.</p>
					<p>- Ne káromkodj, azt a pogány teremtésit az apádnak! - fakad ki rá az öreg -, mert
                    úgy váglak kupán... No nézd!</p>
					<p>Aztán hozzám fordulva folytatta:</p>
					<p>- Ha az Isten akarja, hogy feldüljön az ember, hát akkor feldül.</p>
					<p>Ezt olyan meggyőződéssel mondta, mintha a világ urának ezen az egész mai napon
                    nem volt volna más gondolata, csak az, hogy Kadariékat a hídon felfordítsa.</p>
					<p>- Az a fő - felelem -, hogy nem esett bajuk.</p>
					<p>A szélső parasztházból elővillan már a lámpás és fényutcát lenget a sötétségbe.
                    Két férfi is ballag a kocsisommal. Az egyiknek fekete süveg van a fején, a
                    másiknak kalap.</p>
					<p>A lámpás azután megvilágítja a karfátlan hidat, a magasra nőtt vörös lósóskát és
                    a sok maszlagot a híd körül, aztán a kocsit a híd mellett, amint féloldalt
                    hever. Az árok szerencsére csak egy méter mély. A szekrénynek nem esett baja,
                    mindössze az egyik ajtaja nyílott ki, hanem a rúd az eltört, meg az egyik kerék
                    is.</p>
					<p>A süveges ember fölemeli a lámpását és ránk világít.</p>
					<p>Kadari sáros. Az öregnek a subája, alól, véres is. Az asszony, az a Szűz Mária
                    kötényébe esett: se nem sáros, se nem véres. De azért legjobban óbégat.</p>
					<p>A süveges ember engem is megvilágít. Akkor látom, hogy egy harcsafejű, körülbelül
                    ötvenéves, barna ember. A kalapos szép erős legény meg bizonyosan a fia. Apró
                    szemű, komoly ember mind a kettő.</p>
					<p>- Hát - mondja a süveges, a fejét fölemelve -, gyöjjenek be hozzám. Az öreg
                    véres; a kocsi összetört; forduljanak be hozzánk, háljanak meg nálunk.</p>
					<p>- Azt a Ponciussát! - mondja Kadari a fejét vakarva. - Nem lehetne hozzákötni ezt
                    a kocsit a mester úréhoz?</p>
					<p>- Én szívesen beleegyezek - mondom -, de hát az öreg... Valami baja történt.</p>
					<p>Az öreg fel-alá mozgatta kezét, lábát; a sánta lábát is fölemelte.</p>
					<p>- Semmise - azt mondja.</p>
					<p>- De a kerék is rossz - szólt a fejét rázva a süveges ember -, szétdőlne a kocsi,
                    mikorra hazaérnének.</p>
					<p>Kiemelték először a szekrényt, aztán a kocsit. Magam is megindultam velök az
                    idegen paraszthoz. Megnézem, mitől vérzik az öreg?</p>
					<p>Az út rögös volt a házig, vigyázva és szótlanul lépkedtünk. Csak a rúd zörgött,
                    amint a két ló maga között, a földön húzta.</p>
					<p>Az öreg Kadari valami rögbe lépett, mert egyet tántorodott, de aztán megint csak
                    sántikált köztünk tovább a ház felé.</p>
					<p>Egyszer aztán megáll és maga elé bámul.</p>
					<p>- Irgalom Istene!... rebegi csodálkozón.</p>
					<p>Megint elindul, lép egynéhány lépést, megint megáll.</p>
					<p>- Irgalom Istene - mondja megint remegő hangon.</p>
					<p>- Mi az, Kadari bácsi?</p>
					<p>- A lábam hajlik.</p>
					<p>- A sánta lába?</p>
					<p>- Az.</p>
					<p>De azért sántikálva ment.</p>
					<p>Odabent beköti a legény a két lovat az istállóba. A szekrényt, a kocsit a szín
                    alá tolják. Aztán a szobában gyűlünk össze. Sültalmaillat, s bundaszag. Az öreg
                    Kadarit székre ültetjük. A fia lehúzza az öregnek a csizmáját.</p>
					<p>Hát a térde zúzódott meg az öregnek.</p>
					<p>- Van itt orvos a faluban? - kérdem az idegenektől.</p>
					<p>- Orvos nincsen - feleli a süveges ember -, hanem a csordásunk, az ért
                    mindenhez.</p>
					<p>- Az nem kell - felelem röviden.</p>
					<p>A harcsafejű család rámbámul. A tekintetük azt mondja: Látszik, hogy nem
                    idevaló.</p>
					<p>- Tiszta vizet adjanak meg valami tiszta rongyot.</p>
					<p>- Van langyos víz is - szólt a ház asszonya, egy sovány, őszhajú köhögős
                    asszony.</p>
					<p>Az ajtóban visszafordul:</p>
					<p>- A papunk is gyógyít.</p>
					<p>- Nohát, akkor a papért kell elküldeni.</p>
					<p>Míg a legény a papért jár, a gazda megkínál bennünket üléssel, s elkérdezi, hogy
                    hová valók vagyunk.</p>
					<p>Elmondjuk.</p>
					<p>- Hát mink kinél vagyunk? - kérdezem viszont.</p>
					<p>- Soós Estván a nevem - feleli a pipáját elővéve.</p>
					<p>És ahogy leül ő is az asztalhoz, büszkén teszi hozzá:</p>
					<p>- Esküdt vagyok.</p>
					<p>- Én is - mondja Kadari, hasonlóképpen elővéve a pipáját.</p>
					<p>Mind a ketten rágyújtanak, és eközben barátságosan nézik egymást.</p>
					<p>- Nem vagyunk-e itt alkalmatlanok? - kérdi félénken Kadariné.</p>
					<p>- Nem - feleli Soós Estván. - Az első házban két ágy van, meg dívány is.</p>
					<p>Egyet szí a pipáján és folytatja:</p>
					<p>- Majd ha az öreget elláttuk, átmegyünk.</p>
					<p>- Ez az egy fia van? - kérdi az asszony.</p>
					<p>- Ez az egy - feleli az ember.</p>
					<p>- Szép, derék legény.</p>
					<p>Kadari is erősíti a felesége szavát:</p>
					<p>- Szép, erős legény.</p>
					<p>Soós Estvánnak megfényesedik a szeme. A pipáját még jobban megszívja.</p>
					<p>- Hálistennek.</p>
					<p>S elmosolyodva teszi hozzá:</p>
					<p>- Annyi ennek egy mázsa búza, mint másnak egy font.</p>
					<p>A pap megérkezik. Mogorva, sápadt fiatalember. Megnézi a sebet és vizet csordít
                    rá:</p>
					<p>- Ne féljen, öreg - mondja jólelkűen -, nem hal bele.</p>
					<p>A szobában csöndesség támad. Nem hallatszik egyéb, csak a víz csorgása.</p>
					<p>Soós Estván már visszaült a helyére és halkan szól Kadarinak:</p>
					<p>- A minap egy kétmázsás zsákot emelt a vállára.</p>
					<p>Kadariné a gyertyát tartja a papnak a munkájához.</p>
					<p>A pap a zsámolyon ül, s amint a vizet csorgatja, közben-közben figyelmesen nézi a
                    sebet.</p>
					<p>- Közelebb a gyertyát! - mondja egyszer.</p>
					<p>S magában mormogja tovább:</p>
					<p>- Mi a csoda ez itt?</p>
					<p>Egy gombforma valamit emel ki a sebből. S nézi a gyertyánál.</p>
					<p>- Az - mondja elbámulva az öreg -, az a golyó, amit belém lőttek.</p>
					<p>És örömtől rezgő hangon rebegi:</p>
					<p>- Az eleven szömü Krisztus fordított föl minket!</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">II.</p>
					<p>Egy ádvent-vasárnapi litánia után az öreg Kadari mozog utánam a földig érő
                    subában a templomból. Még mindig sántít az öreg. Tudna járni sántítás nélkül is,
                    ha akarna, de már úgy megszokta, hogy jobban esik neki a járás, ha bicegő.</p>
					<p>- No, mi újság, bátyám?</p>
					<p>- Hát... Ma egy hete itt jártak Soósék. A feleségével volt itt az Estván. Mert
                    tetszik tudni, hogy akkor összeösmerkedtünk, megígérték, hogy eljönnek újborra.
                    Hát eljöttek. Megnézték a szőlőt is. Aztán, hogy még jobban összebarátkoztunk,
                    hát az unokámat is igen megszerették. Aztán szót ejtett az asszony, hogy ilyen
                    feleség kellene az ő fiának. Mink meg azt feleltük rá, hogy bár ennek meg olyan
                    embert adna az Isten.</p>
					<p>- Bizony összeillenének.</p>
					<p>- Hát ma eljött a legény az apjával. Aztán ha megtetszenek egymásnak, talán
                    megtartjuk a kézfogót is egyúttal.</p>
					<p>- Ily hamarosan?</p>
					<p>- Hát tetszik tudni, messze lakik a legény. Aztán ha háromszor megnézik egymást,
                    akkor se látnak többet egymáson, mint ha egyszer nézik meg.</p>
					<p>Faluhelyen nem ritka az ilyen-hamareljegyzés. A szerelem előbb levelezik, aztán
                    virágozik. A fő az, hogy Soós Pesta egyetlen fiú, Kadari Juliska meg egyetlen
                    leány. Itt is húsz lánc föld, amott is annyi. Negyven lánc lesz abból, mikor a
                    szülők meghalnak.</p>
					<p>Kadariék arra kértek, hogy menjek át hozzájok vacsorára.</p>
					<p>Átmentem.</p>
					<p>A leány úgyis tanítványom volt. Tavaly még bejárt a vasárnapi iskolába. Ő tudott
                    legjobban számolni. Az írása is takaros. A nagybetűket szereti kicifrázni. Az
                    apja egyszer azt mondta:</p>
					<p>- Ha nadrágja volna, beállhatna jegyzőnek!</p>
					<p>Szeles, fagyos téli est. Az udvaron egy idegen kocsi. A pitarból tűzfény áramlik
                    ki. A konyha előtt hegyezett füllel, ragyogó szemmel ül a kutya. Persze befelé
                    vigyáz.</p>
					<p>Juliska szépen kinyitja előttem a szobaajtót. Ezt már tőlem tanulta. Ha nem járt
                    volna iskolába, velem kerestetné meg az ajtón a madzagot.</p>
					<p>- De piros vagy, de csinos vagy!</p>
					<p>- A tűztől, mester uram!</p>
					<p>- No persze, hogy a tűztől!</p>
					<p>Nagy ünnep van itt. Fehér abrosz és petróleumlámpás az asztalon. Kékbe öltözött
                    emberek. Bor előttük meg szivar. De szivarozni csak a legény szivarozik. A
                    többinek jobb a kurtaszárú.</p>
					<p>A füstöt kieresztik a kedvemért, akkor aztán magam is rágyújtok a velem hozott
                    hosszúszárúra, és beszédbe kezdünk.</p>
					<p>Persze csak afféle paraszti beszélgetés a mienk. Az időjárás, a termés, az
                    útcsinálás, az adó, a hidak, a Soósék új papja, a mi kövér papunk, a
                    képviselőválasztás és másmiegyéb.</p>
					<p>A legény nem elegyedik a beszélgetésünkbe. A falnál ül. Más alkalommal az asztal
                    külső felén volna a helye, de most... most nagy a dolga az ő két szemének! Az
                    asztaltól az ajtóig, az a kis föld... Azon a kis kétöles földön dől el ma két
                    életnek a sorsa.</p>
					<p>Hát csak szívja a szivart a legény, szívja, szívogatja, bamba szopó szájjal, és
                    apró barna szeme mindannyiszor a leányra fordul, ahányszor az megjelenik és
                    végigilleg a szobán.</p>
					<p>Ez a himbáló könnyű járás, a cseresnyeszínű szoknyának ez a kacér lengetése, ezt
                    csinálja utána a parasztlánynak akármelyik grófkisasszony!</p>
					<p>Nem tanítja pedig a népet az effélére senki. Azaz dehogynem: az íratlan nemzeti
                    filozófia, amely jobban igazgatja a parasztot, mint minden iskola és minden
                    katekizmus.</p>
					<p>A leánynézőnek az íratlan filozófia ezt zengeti a fülébe:</p>
					<p>Üstér, aranyér, cifra ruháér,</p>
					<p> Leányt el ne végy koszorújáér,</p>
					<p> Inkább szeressed jámborságáér,</p>
					<p> Előtted való szép járásáér.</p>
					<p>Mert hej, a leány járásából, orcájának szelíd pirulásából, szemének szemérmes
                    lesütéséből sok mindent lehet ítélni!</p>
					<p>Ahogy a tálat hozza, ahogyan leteszi, ahogy kínálja, a feje tartása, keze
                    mozgása, meleg nyájassága, minden számba vétetődik.</p>
					<p>De a leány is tudja ám, hogy nagyságos nagy órák ezek az ő életében. Egész este
                    fülig pirosan jár-kel közöttünk. Lesütött szemmel hozza mindig a tálat. Isten
                    csudája, hogy mégis odatalál az asztalhoz.</p>
					<p>Festői ecsetre sohase volt szép ez a leány. Kissé gömbölyűbb a képe, mint a
                    Vénuszoké. Az ajkai duzzadtabbak, mint a parasztnőké szokott lenni.</p>
					<p>De ma mégis szép. Csillogó két szeme, boldog zavartsága, szapora járása, könnyű
                    fordulása, gondos sürgése-forgása szépíti meg ez estén. És hát elvégre is az
                    ilyén csókolom-képű kerek arc tetszik legjobban a parasztnak.</p>
					<p>De el is van ám bájolva a legény! Serkedező bajuszát meg-megsodorintva pillog a
                    leányra, s ahányszor az azt mondja: - Tessék venni! - bizonyára kanalazna rá a
                    fűrészporból is.</p>
					<p>Pestához intéztem aztán egynehány szót. (Már csak Pestának mondom én is, az apját
                    meg Estvánnak, mert ők is így nevezik egymást. Az István meg a Pista olyan
                    nekik, mint az úri ruha: ismerik, de nem öltik magukra.)</p>
					<p>- Hát - mondom -, Pesta, van-e sok gyümölcsfátok?</p>
					<p>- Nekünk? Beony van - feleli a legény büszkén. - Tavaly is ültettünk.</p>
					<p>- Katona voltál-e?</p>
					<p>A legény röstelkedve pislant. Helyette az apja válaszol:</p>
					<p>- Egyetlen fiú, hát kimentődött.</p>
					<p>Kadari bólint:</p>
					<p>- Hálistennek.</p>
					<p>Mindez csak olyan haszontalan beszédnek látszik, valójában pedig minden kérdés
                    egy-egy ajtócska-nyitó és minden felelet egy kép a jövőből.</p>
					<p>Mert ezek a szegény együgyű emberek épp olyan remegő szívvel állanak a jövő
                    fátyola előtt, mint az okos gazdagok. A maga gyermeke szegénynek, gazdagnak
                    egyaránt szíve bálványa. Életének minden gondolata lassankint reáfűződik, s
                    mikor párt választ a gyermekének, a reménység gyöngyei az öröm és aggodalom
                    hullámai között forognak a lelkében.</p>
					<p>Csakhogy itt nincsenek báli, fürdői és teásesti előzmények. A Mondschein-szonátát
                    hírből sem ismerik, és a leány nem structollas legyezőbe rejti az arcát, mikor
                    elpirul, de még a kötényébe se. Pirul, hát pirul őszintén. Úgy szép a barack, ha
                    piros!</p>
					<p>Oh micsoda nehéz dolgos élet vár rájok! Ahogy elnézem ezt a gyönge teremtést, aki
                    még tegnap gyermek volt, a szép Szabó Magda sorsa lebeg előttem, aki ma tizenhat
                    éves és anya. Talán egy év múlva már ez is gyermeket tart a kebelén, és ezen a
                    tiszta, sima homlokon is megjelenik a gondok első redője.</p>
					<p>Aztán elnézem ezt a húszéves erős, vállas fiút, aki a leányba szemmel láthatólag
                    belegyönyörödve most csak abban a rózsafürdőben ül, hogy ő élettársat kap, s
                    néhány hét múlva hallja kend Esvány lesz, mint az apja.</p>
					<p>No, szép sor az embersor, de nagy munka az ára!</p>
					<p>A kenyér nem fán terem nálunk, mint boldog Afrikában. Nálunk a kenyeret a földből
                    kell kiszántani, kiboronálni, kikaszálni, kicsépelni; verejtékezni minden karéj
                    kenyérért, s annak is a felét eltörni, és odaadni adóba. Hát aztán, mikor
                    időhaladtával hét-nyolc szájacska is csipog a fészekben! Akkor kell ám együtt
                    kelni az ég madaraival, s együtt feküdni a másnap gondjaival!</p>
					<p>De csak jó legyen az asszony, munkás, tiszta és kedves. A dologhoz úgy hozzá van
                    keményedve a mi népünk tenyere, hogy el se tudja képzelni másképp a világot.</p>
					<p>Pipázgatunk, beszélgetünk az asztalnál. A házasság szó még nem hangzik fel a sok
                    beszéd között. Mintha nem is azért jöttek volna. S ha netalán úgyis mennek el,
                    akkor se szól erről senki. Nem tetszenek egymásnak, azzal vége. Azért ha
                    Kadariék vásárra járnak, mindig benéznek ezután Soósékhoz, és Soósék is
                    Kadariékhoz. Lesznek komák, szerető jóbarátok, aztán majd a harmadik-negyedik
                    nemzedék egy-egy szál virága összehajol köztük.</p>
					<p>Hogy a vacsora véget ért, Soós Estván kérdést vet, hogy hát a háznak szép kis
                    rózsaszála miért nem ül az asztalhoz?</p>
					<p>- A konyhán van az ő helye ilyenkor - feleli az anya örömszemmel pislogva maga
                    elé.</p>
					<p>De azért csakhamar kimegy a lányáért, és betuszkolja a szobába.</p>
					<p>Csodálatos valami, hogy a konyhán ünneplős ruhában szoktak dolgozni a lányok!
                    Szép fehér ingvállban, kék selyem vállkendőben, fehér üvegklárisban, s a hajuk
                    pántlikában.</p>
					<p>Nagy irulással-pirulással leül a legénnyel szemben, de eltakarja az arcát.</p>
					<p>A következő percben megint csak felugrik és kiszalad. Bizonyosan a kamrába
                    szaladt, vagy legalábbis a belső szobába. Nem lehet onnan behozni kötélen
                    se.</p>
					<p>No de most már Soós Estvánék is kimennek, hogy megnézzéka lovakat.</p>
					<p>Kisidőnyi csend marad utánuk a szobában. Kadari nagyokat szí a pipáján, aztán
                    rámnéz.</p>
					<p>- Hát - mondom óvatosan -, én jámbornak látom a legényt. Izmos, tagos, dologra
                    való is, és ahogy látom őket: békességes család.</p>
					<p>- Jó emberek - dörmögi boldogan az öreg Kadari.</p>
					<p>- A földjüket megnéztük, mikor az apám ott feküdt nálok - mondja az apa. - Jó
                    föld, jó vérmes földek. Ha a mienk olyan volna, kétszer annyit érne.</p>
					<p>- Csak olyan messze ne volna - sóhajtja az asszony.</p>
					<p>És egy könnycseppet törül le a szeméről.</p>
					<p>- De hát tetszik-e a legénynek? - kételkedik Kadari.</p>
					<p>A kételkedés hozzám van intézve. Kadari bizony tudja, hogy tetszik a lánya. Semmi
                    se bizonyosabb. De hát a bizonyosság is akkor bizonyosság igazában, ha más is
                    bizonyosnak mondja.</p>
					<p>A két Soós visszatér. Előbb az apa kocog be, kisvártatva a fiú.</p>
					<p>Az apa pipát töm s eközben mindnyájunk arcára rápillant egyenkint.</p>
					<p>No, az arcok nyájasan sugárzanak.</p>
					<p>Megköszörüli erre a torkát Soós Estván és a füstölgő pipát az ujja között tartva,
                    megszólal imígyen.</p>
					<p>- Immáron elballag az idő. Mink is messze lakunk.</p>
					<p>- Nono - mondja a gazda.</p>
					<p>- Még nem fütyült a gőzös - teszi hozzá jókedvűen az öreg.</p>
					<p>- Hát - mondja Soós Estván, ünnepi komolyan -, hogy mink összeismerkedtünk evvel
                    a tisztes családdal, elhoztam ide a fiamat is.</p>
					<p>- Jól tette - mondják egyértelműen Kadariék.</p>
					<p>- Hát most azt kérdezem, hogy van-e valami kifogásuk a fiam ellen?</p>
					<p>És körülpillant.</p>
					<p>- Derék ifjú legény - mondják Kadariék. - Isten éltesse, Pesta!</p>
					<p>És koccintanak vele.</p>
					<p>Soós Estván nem koccint. Míg a fiával isznak, kettőt-hármat szippant a
                    pipáján.</p>
					<p>- Hát annak erányába jöttünk volna - folytatja lágyabb hangon Soós Estván -, hogy
                    minekutána az első ember is úgy volt a paradicsomkertbe...</p>
					<p>Itt a szokásos paradicsomi hasonlat mély figyelemmel hallgatódik. Még a lámpa
                    lángja is magasabbra áll, mintha fülelne. És szinte ugrik a láng, mikor Soós
                    Estván a paradicsomból rátalál a Kadariék hajlékára, s ebben arra a tisztes
                    leányzóra, aki a szent keresztségben Juliánna nevet kapott.</p>
					<p>A két látogatásban a szülők ugyanis megismerték már egymást, s most a fiataloknak
                    kell nyilatkozniok. Hogy a két fiatal is tetszik egymásnak, azt már tudja
                    mindenki a házban. Ahogy a leány megtessékelte minden ételnél, a legény meg,
                    hogy mindannyiszor elfogadta és szinte aggasztóan sokat evett, ebből mindent meg
                    lehet érteni.</p>
					<p>Kimegyek hát a leányért és előhívom a belső házból, ahol a ládán ült és Isten
                    tudja micsoda érzések és gondolatok között várakozott.</p>
					<p>- Légy bátor - mondom neki a tanító iskolai hangján -, nehogy azt gondolják, hogy
                    nem vagy életrevaló. Több eszed van teneked, mint Soósék egész falujoknak. Hát
                    légy bátor, lelkem.</p>
					<p>Azzal bevezettem.</p>
					<p>- No, Juliska - mondom itt neki ünnepi hangon -, hát itt e becsületes ifjú
                    személyében kérőd érkezett.</p>
					<p>Juliska lesüti a szemét és azt hiszem, szeretne elsüllyedni. (Mikorra beértünk,
                    elfelejtette ez a bátorságot!) De én ám erősen átfogva tartom a bal karját, hogy
                    el ne süllyedhessen, se az anyja keblére ne bújdoshasson.</p>
					<p>- Hát tudom - így beszélek tovább -, hogy most sokkal zavartabb vagy, semhogy ura
                    lehetnél a szónak, de azt is gondold meg, hogy a ti kedves vendégeitek messze
                    laknak és nem várhatnak a te szavadra, hát ha megtalálta a szívedet az a legény,
                    akkor annak jeléül, hogy elfogadod a választását, nyújtsd neki a kezedet.</p>
					<p>Juliska fölemeli az arcát. Félénken pillant a legényre. A legény piros, mint a
                    főtt rák. A leány újra lesüti a szemét, s úgy nyújtja oda a kezét a
                    legénynek.</p>
					<p>Esti kilenc óra volt már és hát az örömszülőknek sok mindent kellett
                    megbeszélniök.</p>
					<p>A kölcsönös kézszorítások és áldásszavak között a legény gyűrűt adott a leánynak,
                    a leány meg piros selyemkendőt a legénynek.</p>
					<p>Azután bevezettük őket a belső szobába, hogy míg a szülők beszélgetnek, ők is
                    ismerkedjenek.</p>
					<p>- Ugyan, Juli - mondom másnap a lánynak -, te olyan okos és csertes leány voltál
                    mindig, mondd el nekem, hogy mit beszélgettetek?</p>
					<p>A leány elpirult, mosolygott, szégyenkezett.</p>
					<p>- Semmit.</p>
					<p>- Így felelsz-e nekem, tanítódnak?</p>
					<p>- De igazán nem beszéltünk semmit, mester uram.</p>
					<p>- Hát mikor magatok maradtatok, mi történt az első percben?</p>
					<p>- Én leültem a ládára, az izé meg a székre.</p>
					<p>- Aztán...</p>
					<p>- Aztán hogy én nagyon szégyeltem magamat, hát az arcomat a kezemmel eltakartam.
                    Mer a gyertya nagyon az arcomba sütött. Vártam, hogy szól valamit, aztán én is
                    felelek.</p>
					<p>- Azt gondolta, hogy sírsz.</p>
					<p>- Nem gondolhatta, mert aztán levettem a kezemet. Úgy ültem, hogy láthatott.
                    Láthatta, hogy nem sírok.</p>
					<p>- És nem szólt?</p>
					<p>- Nem.</p>
					<p>- Hát mit csinált?</p>
					<p>- Csak ott ült a széken. Egyszer rápillantottam, hát láttam, hogy ő is piros,
                    oszt csak a csizmáját szemléli.</p>
					<milestone n="2" unit="endSubChapter"/>
				</div>
				<div type="chapter">
					<head>BŰNTÁRGYALÁS</head>
					<p>Marci új irkát vett. A kezében hozta, hogy össze ne gyűrődjön. Az irka sárga
                    volt, mint a citrom. A keze piros volt, mint a mályva. Az orra is piros volt:
                    kicsípte a hideg.</p>
					<p>Már közel járt az idő a két órához, mikor Marci az iskolába ért. Bizonyosan az
                    irkavétellel töltötte el az időt. Sietve jött pedig. A nagy vászontarisznya
                    ide-oda lóbálódott a térdén; s az új csizmácska szaporán kopogott. A dombon
                    csuszka van. Hogy hamarabb leérjen, nekifutott. A végén egyet hemperedett a
                    havon, s bizony a levegőbe rúgott. De az irkának szerencsére nem esett baja.</p>
					<p>Az iskolában halk zajgás van, mikor Marci belódul. Mindig így szokott lenni a
                    tanítás előtt. A gyerekek beszélgetnek, mint az emberek, komolyan, tréfásan, a
                    dolguk szerint. Mindenki beszélhet a körülötte ülőkkel, csak kiáltania nem
                    szabad. Aki kiált, annak a nevét Istenes Imre fölírja a táblára.</p>
					<p>Marcinak a második padban van a helye, Kószó Jancsi mellett. Jancsi is
                    hétesztendős fiú. Eleven kis barna gyerek. Mindig licseg-locsog a
                    szomszédjaival, hol az előtte ülővel, hol a mögötte ülővel. Még mikor csendesen
                    kell ülnie, akkor is könnyebb a lelkének, ha a lábát rázhatja, vagy ha a
                    rátekintőnek a szeme közé kaffant, mint a kutya szokott kaffantani a légyre.</p>
					<p>De éppen azért is ül Marci mellett. Marci komoly és nyugodt vérű. Ha sohase
                    szólna, azt lehetne vélni, hogy mindent tud, mint a püspök. Nem tud pedig
                    szegény semmit, csak éppen a szeme okos.</p>
					<p>Hát Marci beül a padba. A nagy báránybőrsatyakot begyűri maga elé. A kis zömök
                    tintásüveget leoldja a madzagról és a padra állítja. Oda állítja az új sárga
                    borítékú irka fölé. Aztán belenyúl a vászontarisznyába, s kiemel onnan egy
                    táblát, egy nagy fanyelű bicskát, egy könyvet, egy birsalmát, és egy tekercs
                    madzagot. Végül már könyékig nyúl a tarisznyába, s még az ottmaradt szerszámok
                    közül egy tollszárat kotor elő.</p>
					<p>A tollszár vasában farral kifelé áll a réztoll. Kirántja és rátűzi a vasra.</p>
					<p>E készülődések alatt hárman is elkapják előle az új irkát és megnézik. Ilyen
                    Zrínyi Miklósos irka van elég az iskolában, de azért megnézik. Zrínyi Miklóst is
                    megnézik, az egyszeregyet is megnézik. Megolvassák, hány a levél az irkában,
                    pedig soha sincs se kevesebb, se több hatnál.</p>
					<p>Marci mind a háromszor visszarántja az irkát. Utoljára kapja a nagy birsalmát,
                    ráteszi. A birsalmához már nem mer senki se nyúlni. Az már haragot keltene.
                    Annak nebántsd a neve.</p>
					<p>Marci a foga közé veszi a tintásüveg dugóját és egyet csavar az üvegen.</p>
					<p>A szomszéd mindeddig a padon térdelt, s a mögötte ülő leánykával valami
                    palavessző cseréjét tárgyalta. A csere elvégződött. Jancsi megfordult. Hirtelen
                    fordult, ahogy szokott. A dugó éppen akkor cuppant ki az üvegből. Jancsi
                    megtaszította Marcit.</p>
					<p>A ténta kilottyant.</p>
					<p>Marci visszahőkölt és kikerekedett szemmel, szinte dermedten bámult az irkára, az
                    almára meg a tarisznyára. Az üveg tartalma azon a három tárgyon folydogált. Az
                    irkán fekete Balaton. Az almán fekete gyöngy. A tarisznyán fekete Tisza, Duna,
                    Dráva, Száva. Csöpög mind a négy folyó a padlóra.</p>
					<p>A következő pillanatban lobbot vetett Marci szeme, s úgy teremtette képen
                    Jancsit, hogy az szegény majd kiesett a padból.</p>
					<p>Én éppen akkor léptem az iskolába.</p>
					<p>A gyerekek fölkeltek és dicsértesséket kiáltottak. De az arcokon a káröröm
                    ragyogása, izgalom és kérdés látszott. Hátul egy leány a szájára tette a kezét,
                    hogy a mosolygását eltakarja.</p>
					<p>Mert a pofont mindnyájan látták. S azt is látták, hogy az én két szemem a két
                    gyerekre szegeződik.</p>
					<p>Marci sápadt.</p>
					<p>Jancsi piros.</p>
					<p>Az iskola csöndes a visszafojtott izgalomtól.</p>
					<p>A szavamat lesték.</p>
					<p>A pofozkodás nagy bűn. Az emberi arc szent. A pofozkodás polgári
                    szentségtörés.</p>
					<p>- Spongyát! - szólaltam meg végre hideg nyugalommal. Istenes Imrének mondtam ezt.
                    Istenes a tábla mellett ül. Legközelebb őhozzá van a spongya.</p>
					<p>- Töröld le a tintát arról a fiúról.</p>
					<p>Istenes a nagy csöndességben letörülgette az irkát, a padot, a tarisznyát. A
                    birsalmán is végighúzta a spongyát. Aztán meglátta, hogy a Jancsi homlokán is
                    van egy babszemnyi folt. A spongyával odatörült. Több rákenődött, mint amennyi
                    ott volt, de ez az ügynek komolyságán és ünnepiségén mitsem változtatott.</p>
					<p>Akkor újra megszólaltam:</p>
					<p>- Ez a két fiú a tanítás után itt marad. Most nincs idő arra, hogy tárgyaljuk a
                    cselekedetüket! Értetted, Nagy Márton? Értetted, Kószó János?</p>
					<p>- Értettem - felelte búsan a két bűnbeesett.</p>
					<p>Komoly és szótlan maradt mind a kettő egész délután. A kezüket soha buzgóbban nem
                    fonták össze a mellükön a magyarázat alatt, és soha jobban nem figyelmeztek.
                    Mindössze egyszer történt számolás ideje alatt, hogy Marci belenyúlt a
                    tarisznyájába és kivette a birsalmát. Megnézte komoly szemmel és ugyanolyan
                    komolyan megnyalta. Aztán visszadugta a tarisznyába.</p>
					<p>Estefelé elbocsátottam a gyerekeket. Csak a két bűnös maradt ottan meg két
                    leányka. A két leánynak az iskolát kellett megsöpörnie. Sorrendben söprik
                    mindennap az iskolát.</p>
					<p>A kapuban útnak eresztettem a gyerekeket, s egy-két percig ott maradtam:
                    beszélgettem Miklósnéval. Harasztot hozott az asszony a hátán az erdőről
                    szalmazsákban. Azt kérdeztem meg, hogy mire való?</p>
					<p>Az asszony elmondta, hogy a haraszt ló alá kell. Nincs szalmájuk. Minden héten
                    kell ennyi a ló alá.</p>
					<p>- Hát a maguk ágyába hányszor tesznek friss szalmát?</p>
					<p>- Csak aratáskor - felelte az asszony.</p>
					<p>Aztán egy másik asszony is jött: Harmaciné, egy fiatal gazdának a felesége.
                    Korán-hervadt arcú, fekete szemű asszony.</p>
					<p>Az is megállott egy percre, s arra kért, hogy a kisfiát fogadjam be az
                    iskolába.</p>
					<p>A fiúcska csak most múlt ötesztendős és hát én csak azért is megtettem kérését,
                    mert az asszony mindig szomorú.</p>
					<p>Mért szomorú?</p>
					<p>Nem tudom.</p>
					<p>Az ura jó ember és békességben élnek. Szegényeknek se szegények. Azt mondják,
                    hogy leánykorában valami úrfélébe volt az asszonyka szerelmes, és hogy arra
                    bánkódik. Az asszony a szomszéd vármegyéből való, jó négyóra járás ide a faluja.
                    Lehet, hogy csak azért mondáznak így róla, mert nem idevaló.</p>
					<p>Hát kis ideig ott beszélgettem a két asszonnyal, aztán magukra hagytam őket.</p>
					<p>Mikor bemegyek a szobába, s pipára gyújtok, akkor jut eszembe, hogy két rabom is
                    van.</p>
					<p>Nézek az iskolába, hát ott ül a két bűnös a padlásig kavargó porban, tárt ablak,
                    tárt ajtó között, hajadonfővel. Mind a kettő a helyén. Ülnek szótlanul, a
                    kezüket a mellükön összefonva. Az arcukon gondolkodás és aggodalom.</p>
					<p>- Gyertek be a szobámba!</p>
					<p>Bekocognak.</p>
					<p>Mind a kettőn a térdig érő vászontarisznya. A Marci tarisznyájában ott dudorodik
                    még a birsalma is.</p>
					<p>Leülök egy székre.</p>
					<p>A két gyerek egy intésemre elém áll. Állnak előttem olyan arccal, mint a latrok
                    szoktak az akasztófa alatt.</p>
					<p>- Hát, Nagy Márton: te beszélj először.</p>
					<p>Nagy Márton hebegve elmondja, hogy új irkát vett, és hogy Jancsi meglökte a
                    tintásüveget.</p>
					<p>Azzal megáll.</p>
					<p>- Tovább. Még nincs vége.</p>
					<p>- Hén aztán... hén... aztán... pofon... h... vágtam...h.</p>
					<p>- No most már beszéljen Kószó János.</p>
					<p>Kószó János valamivel nyugodtabb. Csak az orra mozog, meg a szemöldöke. Már
                    bizonyára sokszorosan átfontolgatta az esetet, s a maga bűnét sokkal kisebbnek
                    tudja, mint a Marciét.</p>
					<p>- Nem láttam, hogy izé... mit csinál Marci - mondja ártatlankodva. - Csak ahogy
                    megfordultam, meglökődött.</p>
					<p>- Ha tudtad volna, hogy tinta van a kezében, meglökted volna-e?</p>
					<p>- Dehogy.</p>
					<p>- No, Nagy Márton! Bűnösnek vádolod-e még Jancsit?</p>
					<p>- Nem...h.</p>
					<p>- Jól tetted-e, hogy pofon vágtad?</p>
					<p>Erre nem felelt azonnal. Egyet nyelt, aztán megint egyet nyelt. A szó nem
                    jön.</p>
					<p>- No?</p>
					<p>Könnyező szemmel feleli:</p>
					<p>- Nem... h.</p>
					<p>- No?</p>
					<p>- Tudod-e te azt, hogy nagy bűnt cselekedtél? Tudod te azt, hogy az ember arca a
                    lélek virága! Aki az arcot megüti, a lelket üti meg! A lélek pedig Istenből való
                    részünk; örökkévaló!</p>
					<p>A fiú szeméből könnyek görögnek.</p>
					<p>A szavakat aligha értette; de a hangnak is van értelme, mikor a hang a szívhez
                    szól.</p>
					<p>- Bánod-e, hogy ezt cselekedted?</p>
					<p>- Bánom...h.</p>
					<p>- Hát ha bánod, csókold meg ott, ahol megütötted.</p>
					<p>Jancsi odafordítja az arca jobb felét. Marci bűnbánattal megcuppantja. Aztán
                    megint állnak várakozó szemmel, de most már nyugodtabban.</p>
					<p>- Haragszol-e még Jancsi Marcira?</p>
					<p>- Nem haragszok - feleli a fiú csöndesen.</p>
					<p>- De ennek most nincs tintája. Megfelezed-e vele a magad tintáját?</p>
					<p>- Meg.</p>
					<p>- Hát akkor elmehettek.</p>
					<p>Az ablakon utánok néztem. Kint a havas kocsiúton csöndesen ballagtak egymás
                    mellett. A dombon, a keresztnél Marci megállt. Belenyúlt könyékig a tarisznyába.
                    Jancsi is megállt, s várakozón nézte a munkálatot.</p>
					<p>Marci előmunkálta a tarisznya aljából a nagy birsalmát meg a bugylibicskát. Az
                    almát kettévágta. Odanyújtotta a felét Jancsinak.</p>
				</div>
				<div type="chapter">
					<head>EGY DAL TÖRTÉNETE</head>
					<p>A szomszéd faluba új pap került. A kálvinistáknál nagy ünnep az új pap
                    bemutatkozása. A templomban szép beszédek hangzanak majd. Hol a papok beszélnek,
                    hol a világiak. Van úgy, hogy a parasztok közül is megszólal valaki; s többnyire
                    az a beszéd az ünnep koronája.</p>
					<p>Átmentem én is.</p>
					<p>Az új kálvinista pap gyermekkori ismerősöm, a rektor meg jóbarátom. Különben is
                    mindig szívesen hallgatom a zsoltárokat. Micsoda szerencsés felekezet, hogy azon
                    az erőtől duzzadó régi szép magyar nyelven beszélhet az Éghez! Én pápista
                    embernek születtem és szeretem is az én minden művészettel ékes pompás
                    vallásomat. Csak az a latin szó, az ne volna már benne! A kálvinista templomban
                    magyarnak érzem az Istent is.</p>
					<p>A beszédek alatt végigsétált a tekintetem a templom népén, és megállott egy agg
                    parasztemberen, aki hátrább ült, mint a vele egykorúak.</p>
					<p>Szokatlan formás arc. A haja, bajusza, szakálla mintha vattából volna felrakva,
                    olyan fehér. Bibliai fej. De valami különös komolyság ül rajta. Az az arc talán
                    sohase nevetett.</p>
					<p>Abban az időben nem bírtam még megérteni, hogy némelyik embernek az orcája miért
                    oly szép, mintha remekbe alkotta volna a Teremtő; s miért kell másnak meg olyan
                    fejet viselnie egész életén át, mintha valami ördög csúfságul formálta volna,
                    hogy az Isten művészetét kifigurázza vele?</p>
					<p>Mért hogy egyiknek azt mondja minden tekintet:</p>
					<p>- Szép vagy! Szeretem, hogy látlak!</p>
					<p>A másiknak meg azt mondja minden tekintet:</p>
					<p>- Rút vagy! Rád nézni kedvetlenség.</p>
					<p>Túl vagyok már azon a koron, hogy arcáért becsüljem az embert. S mégis, ha szép
                    arcot látok, jó érzés száll meg. Gyönyörködöm benne. Milyen boldogság szépnek
                    lenni! S vannak szép emberek, akik öregségükben is épp olyan szépek, mint
                    ifjúságukban voltak. És ez az öreg parasztember is: úgy szállott rá az élet
                    tele, mint a fenyőfára a hó.</p>
					<p>Eleinte azt gondoltam, hogy nem falunkbeli, s azért vonja meg magát hátul. De
                    aztán láttam, hogy a subája épp olyan szabású, mint az idevalóké. Csak nem a
                    szegénysége miatt tolják talán hátra? De nem is szegény: lám ahogy kibontja a
                    pápaszemét és fölakasztja a fülére, egy gyémántforma gyűrű csillan meg az
                    ujján.</p>
					<p>No, még ilyet se láttam parasztember kezén!</p>
					<p>S őt bámultam egyre, mígnem a ködmenszaggal vegyült rozmaringillat annyira
                    elkábított, hogy kimentem a templomból.</p>
					<p>Mondom aztán az ünnepi ebéden a mellettem ülő rektornak:</p>
					<p>- Egy szép öregembert láttam a templomotokban. De kár az olyan arcot sírba vinni.
                    Ha festő volnék, lefesteném.</p>
					<p>- Egy sűrű őszhajú ember.</p>
					<p>- Az.</p>
					<p>- Gyűrű van az ujján.</p>
					<p>- Az, az.</p>
					<p>- Aranyos Miska. Nem csodálom, hogy szemedbe ötlött.</p>
					<p>- De hallod: Mihálynak is öreg az már.</p>
					<p>- Pedig ő már csak Miska marad, ha száz esztendeig él is. Különben az Aranyos név
                    nem az igazi neve.</p>
					<p>És egy nevet mondott a rektor, valami közönséges nevet, amilyen a Balogh, Kovács,
                    Nagy, Kis, és más efféle nevek - én bizony ottfelejtettem.</p>
					<p>A rektor folytatta:</p>
					<p>- Könnyű életet élt, azért maradt meg ilyen gyűretlenül. Se felesége, se gyereke,
                    csak éppen az öreg rokonát tartja cselédképpen.</p>
					<p>- Arra is gondoltam, hogy börtönlakott ember és hogy emiatt húzódik hátra.</p>
					<p>- Eltaláltad. Csakugyan börtönt lakott. De az ilyesmi csak botlásféle a népnél. A
                    kurátorunk amoda fönn az asztalnál, gondolnád-e, hogy ökröket lopott fiatal
                    korában?</p>
					<p>Ezt persze halkan mondta és körülpillantott a szomszédain, hogy nem hallották-e
                    meg? Azután folytatta Aranyos Miskáról a beszédet:</p>
					<p>- Híres ember ám ez! Nóta is van róla. Az elejét néhol változtatják: juhnyáj
                    helyett gulyát énekelnek, s a juhászt megteszik gulyássá. De mindegy. Az a
                    valóság, hogy az öreg juhászlegény volt az özvegy bárónénál Somogyban.</p>
					<p>- Hát nem idevaló?</p>
					<p>- Nem. Később telepedett ide. De hallgasd meg, mi történt vele ottan? Olyan
                    húszéves forma legény lehetett akkor Miska bácsi, és abban az időben kiraboltak
                    egy postakocsit. Tudhatod, hogy akkoriban virágzott a betyárság. Hol itt, hol
                    ott kellett statáriumot rendelni. Hamar-törvényt, ahogy a nép mondja. Ma
                    elfogták a betyárt, holnap kihallgatták, holnapután már lógott az
                    akasztófán.</p>
					<p>Történik egy esős vasárnapon, hogy Miska legény szamárra ül, és beüget a faluba,
                    a kocsmába. Iszik és berúg. Vagdalja az üveget a falubeli legények fejéhez.
                    Mikor már eltör vagy tíz üveget, a kocsmáros megkérdezi tőle, hogy kergül-e két
                    birka a jövő vasárnapra? Mert egy birka nem lesz elég.</p>
					<p>- Nem kergül - feleli a legény.</p>
					<p>- Hát akkor itt marad a szűröd, Miska.</p>
					<p>- Nem marad biz az!</p>
					<p>Azzal benyúl a lajbizsebbe: kipöndít az asztalra egy gyönyörű aranypénzt.</p>
					<p>Egy óra múlva láncban állt a Miska. Vitték Kaposvárra. A ládája fenekén találtak
                    még százhárom aranyat meg egy gyémántgyűrűt.</p>
					<p>- A postakocsiból?</p>
					<p>- Várd meg csak a végét. Vallatják Miskát, hogy:</p>
					<p>- Honnan ez a sok pénz?</p>
					<p>- Kaptam - feleli Miska -, minden nap kaptam egyet.</p>
					<p>- Dehát kitől, és miért?</p>
					<p>Erre csak rázza a fejét.</p>
					<p>- Semmi köze abban a tekintetes vármegyének.</p>
					<p>- De bizony van közünk! Hát a postakocsi?</p>
					<p>- Arról én nem tudok semmit.</p>
					<p>Hiába: nem vall.</p>
					<p>Persze elítélték, akasztófára.</p>
					<p>A siralomházban meggondolkodik Miska, és felizen a bíróságnak, hogy tanút akar
                    megnevezni. A bíróság akkor is együtt ül, fölvezettetik Miskát.</p>
					<p>A fiú sápadt. Lóg a feje. Megszólal imigyen:</p>
					<p>- Tekintetes vármegye, azt gondoltam én, hogy legfeljebb húsz esztendőre nyomnak
                    el engem. De már látom, hogy mindenképpen föl akarnak kötni. Arra kérem az
                    urakat, izenjenek el a méltóságos bárónéhoz, ott is a kisasszonyhoz, hogy nem
                    akarna-e javamra vallani? Ha nem akar, hát nem tehessünk róla.</p>
					<p>Erre a bíróság összetanakodik. Végre is emberéletről van szó. Lovat menesztenek a
                    bárónéhoz, hogy egy halálra ítélt legény az ő leányát kéri bizonyságra.</p>
					<p>Másnap ott a leány. Sűrűn lefátyolozott arccal áll a bíróság elé. Az anyja is
                    vele van. Azt mondja a bíróságnak, hogy van szava a legény ügyében, de csak zárt
                    ajtók között hajlandó elmondani.</p>
					<p>Senki se tudja ma se, hogy mit vallott. De még aznap kiszabadult a Miska, és még
                    aznap elvitték a kisasszonyt apácának.</p>
					<p>- És a nóta?</p>
					<p>- Mink is csak körülbelül abból tudtuk meg a történetet, vagy hogy a vármegyétől
                    szivárgott ki. Én bizony nem tudom, mert az öreg sose mondja el. A nóta az,
                    hogy:</p>
					<p>Szépen legel a báróné juhnyája,</p>
					<p> a kisasszony maga sétál utána.</p>
				</div>
				<div type="chapter">
					<head>A TULIPÁN</head>
					<p>A tél szép. Csak köd ne volna benne, meg olykor szeles idő! Mikor éjjel-nappal
                    suhog a szél, s ember és állat dideregve, ködöt lehelve jár, kedvetlen vagyok.
                    Aggodalom száll meg, hogy a természet intéző hatalma benne felejti a világot a
                    télben! Talán mink vagyunk az utolsó emberek! Ha mink is elmúlunk, a mindent
                    intéző hatalom lepecsételi a Föld történetét.</p>
					<p>Ilyenkor aztán virágcserepet szedek elő. Megtömöm földdel. Vetek beléjök
                    mindenféle virágmagot. Odaállítom a kályhám közelébe és öntözöm.</p>
					<p>Az idén egy tulipánhagymát is tettem a cserépbe. Öntöztem. És míg odakünn zúgott
                    a hózivatar, álltam a kályha mellett és néztem a cserepeimet.</p>
					<p>Vajon kikelnek-e? Van-e még élet a földben? Van-e még reménység a Föld
                    életében?</p>
					<p>Egy szerdai napon rozsdaszínbe játszó zöld gombocska emelkedett ki a cserép
                    közepén. Örömmel néztem. A tulipán kelt ki, az én tiszta, szép, piros tavaszi
                    virágom. A kályha mellett elhitte, hogy tavaszodik. Fölébredt. És bontakozik
                    kifelé a földből a világosságba.</p>
					<p>Ápolgatom, takargatom. Itatós papirosból formálok neki köpönyeget, hogy mikor
                    ablakot kell nyitni, meg ne fázzon. És öntözöm reggel, este, langyos vízzel.</p>
					<p>Harmadnapra már akkora, mint a datolya magva. Egyre kijjebb emelkedik a földből.
                    Egy napon már széjjel is nyitja üde vöröses palástját, és megmutatja, hogy a
                    palástja bélése zöld selyem. Aztán két vékony zöld gallérocska tűnik elő. A két
                    gallér között egy gömbölyű zöld fej: az ő elburkolt orcája.</p>
					<p>Miért lehet örülni az ilyen semminek? Hogy zöld? Hiszen annyi zöld növény terem
                    nyáron a Föld kerekén, hogy a más csillagok lakói bizonyára zöldnek látják a mi
                    csillagunkat. Hogy virág? Hogy télen nő? Hogy nekem virul?</p>
					<p>Nem. Az életnek örül az ember. Az élet szemlélete gyönyörűség. És künn most az
                    egész világ határtalan nagy fehér temető.</p>
					<p>Hát van élet a földben? Van élet a fehér szemfedő alatt? Ime, ez a bájos virág
                    megfelel reá: megélemlett a koporsójában és kikélt. Az arca még burokban van, de
                    máris a világosság felé fordul. A világosság az ablak jégkérgén aranylik által.
                    Ez a növény úgy szereti a napot, mint az ember!</p>
					<p>Már régen érzem, hogy van valami rokonság az ember és a virág között. Talán az
                    élet ereje azonos bennünk! Talán hogy az égi nap egyősanyánk. Talán a virág
                    emberré válik holta után? Az emberből meg virág leszen?</p>
					<p>Künn tél az idő, és mi ketten együtt melegszünk a tulipánnal a kályhánál. Az
                    ember megfagyna künn a hidegben, mint a virág. A virág él a meleg szobában, mint
                    az ember.</p>
					<p>És nőtt a tulipán.</p>
					<p>Hogy sugaras napok következtek, nőttében elhajlott az ablak felé. A nap felé
                    hajlott, mint a gyermek az anyja felé.</p>
					<p>Odatettem az ablak párkányára, de háttal. Ha boldog tud lenni a virág, a
                    tulipánom bizonyára boldog volt. Széles, zöld levelei szinte itták a
                    sugarakat.</p>
					<p>És ott maradt.</p>
					<p>Már másnap kiegyenesedett és lebocsájtotta maga körül vastag és széles palástját.
                    A bimbója fölnyulladt. Nőtt napról napra. Végre egy februáriusi napon kinyitotta
                    üde orcáját és tartotta a napnak. Kinézett az ablakon a napfényes télbe, mint
                    én.</p>
					<p>Nem ismerhetem a teremtés titkait, de érzem, hogy az az értelmes erő, amelyik az
                    életnek miriádnyi sokaságát szórta el a világban, a virágot gyönyörűségnek
                    teremtette.</p>
					<p>Nekem titok ez a virág. Csak annyit tudok róla, hogy él és hogy bájos. Miképpen
                    rejtőzik benne az erő? Honnan szívja leveleibe a zöld színt, orcájába a pirosat?
                    - nem tudom. Csak ülök előtte és nézem elandalodva. Hogy ez a tiszta, üde és
                    bájos teremtés sárban fogamzott, sárban nőtt, és mégis égi fenségben
                    pompázik.</p>
					<p>A folyosón gyermekcsizma kopog a szobám felé. Ismerem a járásáról, ki jön. A
                    nyolcéves Eszter leány. Most jár a második osztályba. Az a neve, ami az anyjáé.
                    A vezetékneve is az anyjáé. Az anyja cseléd valahol a városban. Tudom, mért jön:
                    el fog kéredzkedni a holnapi tanításról. Mert az öreganyja tartja, s téli
                    napokon bejár az öregasszony az urasághoz kukoricát morzsolni. Olyankor vele
                    megy ez a kisleány is, kap húsz fillért a munkájáért.</p>
					<p>Leveri a havat a csizmájáról az ajtóban, és csiszi-csoszi: törli a csizmáját
                    hosszan a gyékénybe.</p>
					<p>Azután kopogat. Először csak egyet koppant, azután kettőt.</p>
					<p>Vár.</p>
					<p>Azután hármat koppant.</p>
					<p>- Bejöhetsz, Eszter!</p>
					<p>Belép. Az ajtót két kézzel csukja be gondosan. Fakózöld pamutkendő van rajta.
                    Hátul nagy csomó tartja a kendőt a derekán, s a kendő két sarka leér a térde
                    hajlásáig. A szemét lesütve áll meg előttem, és félénken rebegi, hogy holnap
                    napszámba kéreti az öreganyja: csak egy napra engedjem el az iskolából.</p>
					<p>S mikor ezt elmondta, fölnyitja fekete selymes szempilláit. Rám néz, majd
                    hirtelen meglepődéssel fordul a szeme a virágra.</p>
					<p>- No mi ez, Eszter? Ismered-e?</p>
					<p>- Tulipán - feleli mosolyogva.</p>
					<p>És a tekintete gyönyörűségbe feledten áll a virágon.</p>
					<p>Ez a kisleány is olyan mint a tulipán. Az arca gömbölyű és üde piros. Mindig
                    piros és mindig mosolyog. A szeme fekete és mély tüzű. Ő az egyetlen fekete
                    szemű leányom. A többi kék szemű. A többi orgonavirág.</p>
					<p>És a nyolcéves tulipán nézi a nyolchetes tulipánt.</p>
					<p>- Szereted ezt a virágot?</p>
					<p>- Szeretem.</p>
					<p>- Hát csókold meg szépen.</p>
					<p>Nem volt neki szokatlan a gondolatom. Hiszen mindennapi valami, hogy az ilyen
                    kisleányok tavasz kinyíltával bokrétát hoznak az iskolába és csókolgatják meg
                    egymással is csókoltatják.</p>
					<p>Odament az ablakhoz. Lábujjhegyre állt. A szemét félig lehúnyta. És csókot lehelt
                    a tulipánra.</p>
				</div>
				<div type="chapter">
					<head>MICÓ</head>
					<p>A macskám itt heverész a kályhám előtt. Eszembe jut egy másik macska.
                    Gyermekkoromban ismertem azt a macskát.</p>
					<p>Egy vasárnap reggel, hogy rajtam volt már az ünnepi ruha, siettem ki, hogy
                    lássanak. De korán találtam fölkészülni: nem mutatkozott egy gyerekpajtásom se.
                    Pedig volt nekem jócskán: úr, paraszt egyformán. Valamennyi közt legkedvesebb a
                    Csordás Andris. Andris annyi idős volt, mint én: hétesztendős, de sokkal
                    okosabb. Mindennap talált ki valami újat. Ha egyebet nem, madárfészket újságolt.
                    S ha éppen nem akadt még madárfészek se, akkor Micóval játszottunk.</p>
					<p>Micó az ő kis cirmos macskájuk volt. Sok mindent tudott az a macska. Ha Andris
                    fütyült neki, előjött még a kertből is. Ha Andris négykézlábra állt és tovább
                    fütyült, akkor Micó fölugrott a hátára és dagasztott ottan, mint ahogy az
                    asszonyok dagasztják a kenyeret.</p>
					<p>Hát hogy senkit se találtam a házunk közelében, futottam egyenesen
                    Andrisékhoz.</p>
					<p>Egy alacsony kis nádtetős házban laktak. A ház oldalára akkoriban oda volt írva
                    veres krétával: 1 ló, 1 ember. Mert huszárok tanyáztak a faluban. Az udvart
                    hordódongákból készült kerítés környezte. Hátul egy vályogistálló, a teteje
                    meg a fala kissé meg is dőlt, mintha át kívánkozna telepedni a szomszédba. Meg
                    egy rossz kút is állt az udvar közepén, s abban mindig uszkált egypár kis
                    béka.</p>
					<p>Ahogy futok a ház felé, visítást hallok onnan.</p>
					<p>Meghökkentem.</p>
					<p>Andris visított.</p>
					<p>- Verik? Vagy mosdatják? - gondoltam ijedt tűnődéssel, ahogy a gyerek
                    szokott.</p>
					<p>De mért verik, ha verik?</p>
					<p>Tegnap kővel hajigáltuk a kútban a békákat. Hátha azért bűnhődik most Andris?</p>
					<p>Az ember sohase tudja abban a korban, hogy miért bűnhődik?</p>
					<p>Óvatosan lépdeltem a kerítésig és beleselkedtem a parajjal benőtt dongakerítésen.
                    Hát mosdatták Andrist. Ott görnyedezett szegény a pitvarajtó előtt. A földön
                    mázatlan cseréptál. Szappanozza a képét az anyja irgalmatlanul.</p>
					<p>Őszintén szólva magam se szerettem mosdani. Nincs is abban semmi jó, hogy hideg
                    vízzel dörzsölik az embert, és csípős szappannal habozzák be a szeme világát.
                    Csakhogy engem már régen magamra bíztak, és hát én meg is mosdottam becsületesen
                    - kivált ha rajtam állt valakinek a szeme.</p>
					<p>Ahogy ott visított-hörkölt az én Andris barátom, mély részvéttel szemléltem őt a
                    kerítésen át. Nem sajnálta más senki.</p>
					<p>A katona az istálló előtt ült. Pipázott és nevetett.</p>
					<p>- Leszel még kutyábbul is! - mondotta a pipáját a csizmája sarkához ütögetve.
                    Tudod-e, hogy mivel mosdatnak, ha katona leszel?</p>
					<p>Hogy erre Andris nem válaszolt, az nemcsak azért történt, hogy nem tudta, hanem
                    mert az anyja keze a száján habzott.</p>
					<p>- Téglával - felelt rá maga a katona.</p>
					<p>És végigsimította a kezét a maga olaszosan barna orcáján. Lehet, hogy a
                    visszaemlékezés akaratlan mozdulata volt az. De az is lehet, hogy csak a
                    bajuszát kereste meg. Csak egynéhány szál kis bajusza volt. Hegyesre szokta
                    pödörni.</p>
					<p>Végre is a nagy Juli leány szabadította ki Andrist az anyja vasmarkából. Kijött a
                    szobából felibe fonatlan, felibe öltözetlen. Elkapta az Andris fejét és
                    körüldörzsölte a törülközővel.</p>
					<p>- Ne ríj, Andriskám! - mondotta vigasztaló hangon.</p>
					<p>És ahogy törülgette, megcsókolta az orcáját jobbról is, balról is.</p>
					<p>A hófehér ingből előduzzadtak gömbölyű karjai, és ahogy akkor rám is
                    rámpillantott, olyan volt nekem a szeme, mint a Micó macskáé.</p>
					<p>De lehet, hogy csak én gondoltam ezt. Gyerekkoromban úgy vélekedtem, hogy minden
                    kutyában, macskában van valami annak a családnak a vonásaiból, amelyikhez
                    tartozik. Lehet, hogy az öreg jegyzőéknél ötlött belém ez a gondolat. Az öreg
                    jegyzőnek buldogg kutyája volt, s neki is, a kutyának is mindig vicsorgóra
                    állott a képe.</p>
					<p>- Így, virágom, így! - mondotta Juli, gyöngéden törülgetve az öcsikéje fejét -,
                    látod, a kis ifiúr milyen tiszta! A Micó is mosdik, nézd, milyen szépen.</p>
					<p>Andris még egyet brümmentett, aztán a könnyein át Micóra mosolygott. A macska
                    csakugyan ott mosdott a kút káváján. Megnedvesítette a talpát és végigvonta a
                    fején, a fülén. Szakasztott úgy tett, mint a katona szokott az istálóajtóban,
                    mikor a kis gömbölyű tükörben kétfelé választja a haját.</p>
					<p>A tiszttartó Cigány kutyája dugta be a fejét a kerítés dongái között, s
                    átvonaglott a résen. Borzkutya volt a jámbor, különben átugorhatta volna a
                    kerítést. Mintha megirigyelte volna a Juli dicséretét, fölágaskodott a kút
                    kávájára és ádáz gyűlölettel vicsorgott a Micóra.</p>
					<p>Micó persze nem várta meg a következő pillanatot. Mikorra a kutya fölágaskodott,
                    ő is állt már. A szemét a kutyára meresztette, ráfújt, és ráköpött. Közben pofon
                    is teremtette.</p>
					<p>Cigány majd eldőlt megbotránkozásában.</p>
					<p>No, szoros is lett volna a Micó macskának egyszerre! De Micó abban a pillanatban
                    felszökött a kútágasra. Ott nyalogatta a talpát, és gúnyos hunyorgással nézett
                    alá a magasból.</p>
					<p>Mink aztán az Andrissal nagy játékba kezdtünk: töklevélből vágtunk dudát
                    magunknak és azon trombitáltunk. Utánoztuk a katonákat.</p>
					<p>Csak a második harangszóra ocsúdtunk föl a játékunkból. Indulnunk kellett a
                    templomba. Juli is felöltözött már akkorra. Cifrán, pántlikásan, rózsásan
                    fordult ki a szobából, és ringatódzó járással lépegetett el a templom felé.</p>
					<p>A katona az egyik kerítéscölöpön könyökölt. Hosszan nézett utána, és pödörgette a
                    bajuszát.</p>
					<p>Azt mondja egy őszi napon az Andris gyerek:</p>
					<p>- Kell-e kis macska?</p>
					<p>- Hol van?</p>
					<p>- Az istállónk padlásán.</p>
					<p>- Sok?</p>
					<p>- Sok.</p>
					<p>Futva futottunk odáig.</p>
					<p>A katona már régen nem lakott nálok. Eltakarodtak azok. Csak a ház falán maradt
                    meg az emlékük, a fakó vörös írás: 1 ló, 1 ember. Az udvar is megváltozott
                    azóta: köröskörül óriás napraforgók nőttek a kerítés mellett és lefelé lógatták
                    sárgacsipkés fekete fejöket. A kertek is sárgák voltak már akkor, sárgák,
                    vörösek, tarlottak.</p>
					<p>Fölsiettünk a létrán az istálló padlására. Hát csakugyan ott mászkált egymáson a
                    sok kis macska. Micó közöttük ült és nyalogatta hol az egyiket, hol a másikat.
                    Micó volt az anyjuk. Milyen furcsán nézett ránk a Micó!</p>
					<p>- Miau! Miau!</p>
					<p>Mintha azt kérdezte volna, hogy: mi jó hozott bennünket? Aztán tovább mosdatta a
                    gyermekeit és halkan brúgózott nekik. Mink az Andrissal csodálkozva néztük.</p>
					<p>- Melyik kell? - kérdezte Andris.</p>
					<p>- A vörös!</p>
					<p>Mert csak egy volt a vörös. A többi cirmos volt, mint az anyjuk.</p>
					<p>A házból akkor nehéz és erős beszéd hallatszott: síró és átkozódó hangok.</p>
					<p>Megdöbbenve kandikáltam le a padlásról. Julit láttam, a szép nagy Juli leányt,
                    ahogy kifordult az ajtón. Leült a földre az eresz alá. Az arcán könnyek
                    görgedeztek. Sápadt volt, mint a falevelek.</p>
					<p>- Mi lelte a nénédet? - kérdeztem halkan.</p>
					<p>- Nem tudom - felelte Andris vállat vonva. Beteg vagy mi.</p>
					<p>A szóváltásból, amit azután hallottam, semmit sem értettem. Csak arra emlékszem,
                    hogy Juli mindegyre azt hajtotta:</p>
					<p>- Nem igaz! Nem igaz!</p>
					<p>De valami nagy baj lehetett ottan!</p>
					<p>A faluban nemegyszer van nagy baj. A gyerek látja, hallja és elfelejti. Én se
                    gondoltam volna rá soha, ha negyednapra meg nem jelenik ott két zord fegyveres
                    pandúr.</p>
					<p>Juliért jöttek.</p>
					<p>Juli az erdőben bujdosott. Onnan hozták elő megbékózottan.</p>
					<p>A gyerekek nagy csoportban követték őket. Én is köztük. Mögötte az anyja ődöngött
                    sírva, a kezét tördelve. Juli nem sírt. Sápadt volt, még sápadtabb, mint máskor.
                    A felső szoknyája a fején, mintha eső esne. Csak vánszorgott búsan, a szemét
                    lesütve két pandúr között. Vitték a községházára.</p>
					<p>Az ügy előbözsdítette az egész falut. Az asszonyok a becsületről beszéltek. Juli
                    a becsület ellen vétett. Mikor meglátta a pandúrokat, beleugrott az erdei kútba.
                    Szerencse, hogy a kút száraz. Kihúzták.</p>
					<p>Mennyi szörnyűség egy nap alatt.</p>
					<p>De még ez nem volt minden. Egy óra múlva hazaérkezett a csordás. Darabig ott
                    rázta-döngette a kaput a községházán. Aztán hazament a fejszéért: agyon akart
                    vágni mindenkit, bírót, jegyzőt, pandúrokat, még a feleségét is. Hogy aztán a
                    fejszét elvették tőle, befordult a kocsmába és ivott. Pálinkát ivott, részeg
                    akart lenni. A kocsmából kihallatszott, hogyan veri az öklével az asztalt, és
                    hogyan átkozza a császárt, a feleségét, a katonákat, a pandúrokat, az urakat,
                    mindenkit, aki eszébe jutott.</p>
					<p>Végre kilódult. Fenyegetődzött, hogy újra fejszét fog és bosszút cselekszik a
                    leányért. De már akkor állani is alig bírt a lábán.</p>
					<p>Leült a sárba az utca közepén. Ott káromkodott, beszélt összevissza:</p>
					<p>- Itt az én helyem a sárba! a sárba! Itt a becsületem a sárba! a sárba!</p>
					<p>A felesége húzgálta föl és vezette haza. Az Andris gyerek ott maradt a községháza
                    előtt. Fölkapaszkodott a kerítésre és sápadtan, szótlanul bámult be a
                    rácson.</p>
					<p>A csordás másnap és harmadnap is itta a pálinkát. Nem akart kijózanodni. Talán
                    így részegségében történt, hogy meggyújtotta a házát.</p>
					<p>A lángok akkor csaptak föl, mikor én hazafelé mentem az iskolából. A faluban nagy
                    szaladgálás, kiabálás. A harangot félreverték. Az emberek kantákkal, sajtárokkal
                    rohantak a tűzhöz. De a csordás háza egy-láng volt már akkor. Közel se lehetett
                    menni.</p>
					<p>A másik percben már az istálló tetejére is fölfutott a láng. Én mindent láttam.
                    Az udvar sarkán álltam az utcán a jajveszékelő asszonyok között.</p>
					<p>Az istálló tetején az ajtó az udvar felől nyitva volt. Úgy szokott állni, hogy
                    szabadon rakhassák be a szénát. Azon az ajtón egyszer csak megjelenik a Micó
                    macska. Abban a pillanatban jelent meg, amikor a láng a tetőre futott. A
                    szájában az egyik kölyke lógott.</p>
					<p>Aggodalmas szemmel nézett széjjel. A kis kölyökmacska szétterpesztette a négy
                    lábát, ahogy lógott. És az is lefelé nézett. Micó háttal ereszkedett le a falon.
                    Letette a kölykét elénk a földre.</p>
					<p>Azután újra felszökött a Micó a falon és megint megjelent egy kis kölykével.
                    Azzal is lekúszott.</p>
					<p>A láng akkor hirtelen elborította az egész tetőt. Recsegett, ropogott, pattogott
                    a tető. A levegő szinte forrt az udvaron is.</p>
					<p>De Micó mégis csak megint fölfutott a falra. Az ajtó akkor már nem is látszott.
                    Micó keserves nyávogással ugrált ide-oda a lángok közt a fal peremén. Aztán
                    egyszer csak egy nagy szökemléssel beugrott a lepedő nagyságú nagy vörös lángok
                    közé.</p>
					<p>Vártuk, hogy előjön-e?</p>
					<p>De nem jött elő többé.</p>
				</div>
				<div type="chapter">
					<head>A BOR</head>
					<p>Őszi vasárnap. A reggeli napfény a tornácra tűz. Baracs Imre ott áll ingujjban. A
                    sütkérezés csak vasárnapi gyönyörűsége a parasztembernek. Máskor nincs ideje
                    rá.</p>
					<p>De az is lehet, hogy Baracs Imre nem a sütkérezés végett állott ki a tornácra.
                    Lehet, hogy a templomba menőket nézi sorra. Lehet, hogy csak azért áll ott, mert
                    az ünneplő ruháját vette fel. Mikor a paraszt új ruhát vesz magára, akkor csak
                    az ebédhez ül le. Az ülésben kopik a ruha.</p>
					<p>Baracs Imrén csakugyan vadonatúj kék posztónadrág van. Mellényén ezüstösen
                    tündökölnek a kacskaringóba varrt bádogpitykék. A csizmáját tegnap este sokáig
                    pucoválta a tornácon. A haja is ragyogóra van kenve és bal oldalán kétfelé
                    választva. A bajuszát hegyezve csavarta fekete viasszal. Vastag gombóc orra
                    alatt úgy feszít most a bajusz, mintha fel volna ragasztva.</p>
					<p>Hát mondom, áll és sütkérezik. Nézi a templomba menőket. A kutyája is ott ül a
                    kerítésnél. A léc között néz kifelé komoly nyugalommal, mint a gazdája.</p>
					<p>Kék ruhás emberek, suhogó szoknyás asszonyok, pántlikás leányok lépkednek el
                    időnkint a ház előtt. Az asszonyok nagy fekete táblás imádságos könyvet visznek
                    a hónuk alatt, s a könyvükből olvasó lóg ki. A leányok kicsiny könyvet visznek,
                    s a könyvük csipkés zsebkendőbe van beletakarva.</p>
					<p>Elmennek a ház előtt. Némelyik beköszön, másik nem köszön be. De az asszonyok és
                    leányok mind beköszönnek.</p>
					<p>Mert nem is lehet olyan ház előtt bepillantás nélkül elmenni, ahol eleven özvegye
                    lakik. Talán az arcát lesik, hogy bús-e? Talán azt várják, hogy egyszer csak ott
                    látják az asszonyt is a tornácon?</p>
					<p>Szokatlan valami az a falusi életben, hogy két ember elváljon, ha egyszer a pap
                    összeadta őket. De talán ezt a módit is eltanulják már az uraktól, mint az
                    asszonyok a kávéivást, a lányok meg a cúgos cipőt.</p>
					<p>Hát a lányok is beköszönnek. Úgy köszönnek rá, mint a legényekre szoktak: tapadó
                    tekintettel. Baracs Imre elvégre is alig több harminc esztendősnél. Aztán a
                    bajuszát hétköznapon is hegyesen viseli, amióta elhagyta az asszony. A bajusz
                    azt jelenti, hogy törvényesen is elválik tőle.</p>
					<p>Baracs Imre mindezekre a köszöntésekre fejbiccentésekkel válaszol. Az asszonyok
                    köszöntésére komolyabban, mint a lányokéra meg a férfiakéra. Hej, az asszonyok!
                    Mindig licseg-locsog a sok hegyes nyelvű! Mikor az utolsó templomba menő is
                    ellépett a ház előtt, Baracs Imre magára veti a tarisznyáját meg a szűrét. És
                    szól az anyjának a konyhában:</p>
					<p>- Az ebéddel ne siessen kend!</p>
					<p>- Hová mégy?</p>
					<p>- Megnézem a Jancsit.</p>
					<p>Az öregasszony kihúzza a tésztából a kezét, és a fiára bámul.</p>
					<p>- Jancsit?</p>
					<p>- Jancsit - feleli komolyan az ember. - Nem tudom felejteni azt a gyereket.</p>
					<p>- Hát hozd haza. Békülj össze az asszonnyal, Imre. Mondd neki, hogy én vagyok a
                    hibás.</p>
					<p>Baracs a fejét rázza:</p>
					<p>- Nem. Én az asszonyér nem megyek. Se vele össze nem békélek többé ebben az
                    életben!</p>
					<p>Lekerül a kertek alá, aztán a falu végén fölkanyarodik. Rátér a kocsiútra. A
                    kutya el-elmaradozva illő távolban követi. Tudja a kutya, hogy ha meglátják,
                    visszakergetik.</p>
					<p>De Baracs Imre nem pillant hátra. Csak ballagdál az akácfák között, a
                    kocsiúton.</p>
					<p>A fák már sárgulnak. Az út szélén rozsdásan hervad a lósóska. Itt-ott egy
                    vadrózsabokor pirosítja a gyümölcsét. Az úton ugrál a pityer.</p>
					<p>Baracs a dombra érkezett. Onnan megláthatná a szomszéd falu tornyát, a
                    vöröstetejű köpcös tornyot, ha ugyan fölpillantana. De nem pillant föl. Éppen
                    azért nem pillant föl. Vőlegény korában ott mindig dalolásba fogott. Most nincs
                    kedve dalolni.</p>
					<p>Idő múltán mégis rápillant a toronyra. Olyan, mint régen! Még csak nem is fakóbb.
                    Ott eskették őket abban a templomban.</p>
					<p>A falu határán kökénybokrok szegik az országutat. Imre letép egy leveles ágat és
                    bedugja a tarisznyába. A tarisznyában vörös szemű házinyúl üldögél. Mulasson a
                    nyúl, ha éppen éhezik.</p>
					<p>A falu mintha fehérebb volna, mint máskor. De nem fehérebb, csak a föld barnább
                    meg a zsuppos háztetők barnábbak, mióta az első őszi eső leesett. Által kellene
                    mennie a falun, mert az asszony az alszegen lakik: szélről a második ház. De nem
                    megyen által: alája kerül a kerteknek, és tapossa a gyepet.</p>
					<p>Egyszer, ahogy visszapillant, meglátja a kutyáját.</p>
					<p>- Hej, a cudar! No nézd! Nem takarodsz-e vissza!</p>
					<p>A kutya behúzott farkkal inal vissza vagy húsz lépést. De csakhamar meglassudik.
                    Megfordul, megáll. Arra vár talán, hogy a gazdája mégis meggondolja magát, és
                    azt kiáltja:</p>
					<p>- No, gyere kutyám!</p>
					<p>Ki tudja, micsoda gondolatok forognak ilyenkor a kutyának a fejében?</p>
					<p>Azonban a gazda haragszik, hogy a kutya eljött. Kutyának nem szabad elhagynia a
                    házat; csak szántáskor, vetéskor és egyéb külső munka idején. Olyankor a szűrre,
                    magra, tarisznyára kell vigyáznia a kutyának.</p>
					<p>Baracs megint visszafordul. Látja, hogy a kutyája ül. Megrázza feléje a botját. A
                    kutya fölkel és megindul. A testét lomhán lógázza hazafelé.</p>
					<p>Baracs Imre tovább ballag a kertek alatt.</p>
					<p>Már egy hónapja múlt, hogy elvált a feleségétől, azaz a felesége őtőle. Az anyó
                    volt az oka. Bebagyulálta a kis Jancsinak a nyakát kendővel, hogy a szél meg ne
                    fújja. Hát a szél nem is fújta meg Jancsikát, hanem torokgyulladást, azt kapott.
                    Az asszony panaszolta, hogy a kendő okozta a gyulladást. Az öreganyó felforrant.
                    Micsoda beszéd ez? Szó szóba. A két asszony csípőre tette a kezét:
                    összecsattogtak.</p>
					<p>Baracs Imre az új papház áldomásáról érkezett haza. Csak elzöldült a nagy
                    csatára. Nem is kérdezte, hogy mitől ég a, tűz, csak mikor látta, hogy a
                    felesége rányelvel az anyjára, őt is elfutotta a méreg, és felkapta a
                    botját.</p>
					<p>No bizony, nem valami ritka sor, hogy parasztember megveri a feleségét. De ebben
                    a házasságban mégis most történt először. Az asszonyt tenyéren nevelték, mert
                    egyetlen leány volt. Baracs nem is kapta meg másképpen, csak nagy szent
                    fogadásra, hogy nem iszik többé se bort, se pálinkát. Mert az a bolond
                    természete volt Baracsnak, hogyha ivott, mingyárt verekedett. Ütött, mint az
                    istennyila. Azt ütötte, aki éppen eléje akadt. Bolond természet! De vannak
                    ilyenek. Egy pohár bor elég, hogy megváltoztassa őket. Máskülönben bárányok. Hát
                    inkább nem ivott. Éltek is jámboran, boldog békességben. De már, hogy az új
                    papházat feltetőzték, neki is innia kellett a pap egészségére. Nem ivott öt
                    esztendeje. Jól is esett neki.</p>
					<p>Az ütésre megbolondult az asszony. Befutott. Nagy sebbel-lánggal felöltözött az
                    ünnepi ruhájába. Megkapta a fia kezét és elrohant. Vissza se nézett.</p>
					<p>A faluban aztán nógatták Baracsot, hogy menjen az asszonyért, hogy milyen kár
                    érte, milyen rendes, dolgos teremtés volt. Kár ilyen csekélységért...</p>
					<p>- Részeg voltál - mondta a pap is -, bizonyos, hogy te voltál a hibás. Tudja az
                    asszony, hogy nem szoktál bort inni, de látod, restelli, hogy szégyenszemre
                    visszatérjen hozzád.</p>
					<p>- Hát bort nem is iszok én többet; száradjon el a gégám, ha iszok - felelte Imre
                    -, de az is igaz ám, hogy rossz kutya az, amelyik elhagyja a gazdáját.</p>
					<p>Vagy két hét múlva kocsi jelent meg Baracséknál. Nem járt be az udvarba, csak
                    megállt a ház előtt. Az asszony nagybátyja jött rajta, egy olyan hallgató
                    nembánom-ember, akinek az egyik bajsza vége mindig felfelé áll, a másik meg
                    lehajlik. Csak pipázik egész nap, meg a felhőket nézi.</p>
					<p>Baracs Imre azt hitte, hogy békíteni jött a sógor. Haragos szemmel fogadta:</p>
					<p>- Mit akar kend?</p>
					<p>- A ládát meg az ágyat.</p>
					<p>Hogy az öreg se nem békített, se szemre nem hányt semmit, Imre se szólt többet. A
                    tornácfának támaszkodva nézte szótlanul, hogyan cipeli fel a sógor a kocsira a
                    tulipános ládát, meg a sárga rózsás ágyat. Az öregasszony a templomba járt
                    azalatt. Imre nem segített a felrakásban.</p>
					<p>Mikor az öreg visszaült a kocsiba, Imre megmozdult. Látszott rajta, hogy valamit
                    akar mondani. Azonban az öreg meggyihikelte a lovakat és köszönés nélkül
                    elhajtott.</p>
					<p>Vége szakadt köztük a sógorságnak is.</p>
					<p>Hát azóta se hallott Baracs Imre se jót, se rosszat az asszonyról.</p>
					<p>Ott ballag most a kertek alatt. Ha a házak között menne, azt mondanák:</p>
					<p>- Jön a feleségéért.</p>
					<p>Ne gondolja ezt senki!</p>
					<p>Az alszegen meglassúdott. Egyszer meg is állt és szétvert botjával egy elszáradt
                    bogáncskórót.</p>
					<p>Aztán megint ballagdált tovább. Fölkerült a kertek aljáról a falu végére.
                    Kevélyen lépegetett. A lágy földben mindenütt utána maradt a csizmája patkójának
                    a nyoma. A nyomok csakhamar a kocsiút közepére fordultak.</p>
					<p>Most már ha meglátják is, ne gondolják, hogy szégyenkezik vagy mi. Pipáját
                    hegyesen előre tartva, füstöl el a ház előtt. Oda se néz. Mintha nem is ő vinné
                    a pélpát, hanem a pélpa őt; mint a gőzös a vonatot.</p>
					<p>A falu csöndes. A kutyák az ebadó behozatala óta nem ugatnak. Baracs Imre nem
                    bánná most, ha a felesége házából ráfutna egy kutya. Megütné bottal. De kutya
                    ott sincs. Nem fut utána senki.</p>
					<p>Baracs Imre elballag a falu közepéig. Ott már lassú a járása. Megfordul, mintha
                    csak pipagyújtás végett kellene megfordulnia, de a két összetett marokból
                    végigpislant az utcán.</p>
					<p>- Nem látott ösmerős - gondolja elégedetten. - De mi a manót járok én föl és alá,
                    mint a tavaszi szellő. A fiamhoz jöttem. A fiam az én fiam.</p>
					<p>Magát imigyen fölbátorítva, visszatér. Megáll és a botjára támaszkodik a ház
                    előtt. Szembe pipál a házzal. Így fejezi ki, hogy szemébe néz ő akárkinek is, de
                    bemenni nem szándékozik.</p>
					<p>A Jancsi gyerek majd csak kijön és akkor szól neki. Elég egyet szólni a
                    Jancsinak: megismeri az apját száz szűrös ember közt is.</p>
					<p>De hát a Jancsi gyerek nem jön.</p>
					<p>Eközben van ideje Baracs Imrének, hogy megnézze a házat. A ház éppen olyan, mint
                    ezelőtt hat esztendővel volt, még a rozsdás rossz kasza is csakúgy áll ki a
                    padláslyukon. A kertben a rózsa karóján most egy tejesfazék szárad, de
                    köröskörül éppúgy virul az őszirózsa, mint mikor az asszony leány volt. Csak a
                    kerítés mellett hervadozik egy csoport magas mályva. Az nem nőtt azelőtt.</p>
					<p>Hej, sok őszirózsa hervadt el innen az ő kalapja mellett! Minden egy rózsa
                    tömérdek szép csókkal járt.</p>
					<p>Baracs Imre egy rakás követ látott már jöttében az útfélen. Köveznek, gondolta,
                    országutat köveznek.</p>
					<p>Az a rakás kő az út túlsó felén áll az ő háta mögött. Mért ne ülne le? Az a kő
                    nem tartozik az asszony portájához, és hát a madár is ott ül le, ahol akar.</p>
					<p>A pipa eközben kiég. Baracs Imre újra tömi, noha még forró a cserép. De, mint
                    báró Eötvös mondaná: vannak az emberi életben pillanatok, amelyekben a pipának
                    füstölnie kell.</p>
					<p>És ahogy így szemben ül a házzal, s a pipáját tömögeti, végigpillant oldalt az
                    úton. Hát mit lát? Az ő engedetlen gonosz kutyáját, amint ott ül valami ötven
                    lépésnyire az út közepén, és lesi őt messziről.</p>
					<p>- No lám - mondja Baracs. - A kutya nem hagyja el az embert. Gyere ide,
                    Hattyú!</p>
					<p>A kutya felszökik. Egy perc alatt ott terem a gazdájánál, és örvendezve ugrálja
                    körül.</p>
					<p>Baracs megsimogatja a kutya fejét. Jólesik neki, hogy nincsen egyedül.</p>
					<p>Azonban a kutya egyet-kettőt szimmant a ház felé, és vesd el magad! átugrik az
                    úton, az árkon. Ott ugrál a konyhai félajtó előtt.</p>
					<p>A Jancsi gyerek épp akkor fut ki onnan. Új csizma van a lábán, meg egy új kis
                    virágos szűr a vállán. Voltaképpen kijöhetett volna szűr nélkül is, de hadd
                    lássa az apja, hogy mije van a gyereknek.</p>
					<p>A kutya nagy nyihogással táncolja körül Jancsit. Felágaskodik és rányalint a
                    képére.</p>
					<p>A Jancsi gyerek meg átöleli a nyakát és rávereget:</p>
					<p>- Hattyúkám!</p>
					<p>Baracs nézi ezt szótalan örömmel. Megvárja, míg a fia kiörvendezi magát, s a
                    kutyától körülugráltan hozzáérkezik. Akkor aztán az ölébe veszi.</p>
					<p>- Hát megösmersz engem, te?</p>
					<p>- Idesapám - rebegi örvendezve a gyerek.</p>
					<p>Míg a fiával gügyörész, félszemmel látja, hogy egy csont és egy darab kenyér
                    repül ki az ajtón a Hattyúnak. Hattyú illetlen étvággyal falja fel a koncot, s
                    még kér a gyalázatos! Beeresztődik a konyhába is.</p>
					<p>A gyerek lecsúszik az apja öléből és megfogja az apja vaskos, kérges kezét.</p>
					<p>- Gyöjjön be!</p>
					<p>- Nem - feleli komoran Baracs Imre -, nem azért gyöttem.</p>
					<p>- De csak gyöjjön.</p>
					<p>Hogy a gyerek hiába huzkodja befelé az apját, árnyék jelenik meg az ajtóban, s
                    halk ruhasuhogás hallatszik mellettök.</p>
					<p>Baracs Imre hallja. Egy kis rozmaringillatot is érez. De nem néz fel.</p>
					<p>- Imre - mondja egy ismert, alázatos női hang -, gyüjjön be kend, odabe is
                    szólhat a fiával.</p>
					<p>- Nem akarok - feleli az ember. - Nem azért gyöttem én, hogy bemenjek.</p>
					<p>És fölemeli a fejét. Pipáját a szájába illeszti. Dacosan néz az asszonyra.</p>
					<p>És ahogy ránéz, látja, hogy milyen csinos menyecske ez az asszony! Ez az ő volt
                    felesége! Nincs ilyen több a faluban. De mindegy. Az az asszony, amelyik elvált
                    az urától, olyan, mint a virágzó faág, amely letörött a fáról, leesett a földre.
                    Nem érdemes fölvenni többé.</p>
					<p>Ezt gondolja Baracs Imre. S tán ki is mondaná, ha beszédbe akarna elegyedni az
                    asszonnyal.</p>
					<p>A kutya a farkát csóválva jár ide-oda köztük.</p>
					<p>- Tudom - feleli az asszony a szemét lesütve -, tudom, hogy nem hozzám jött. Nem
                    is azért hívom, hanem, hogy a falu ne lásson bennünket...</p>
					<p>A miséről akkor sokasodott elő a hívek tarka serege. Látszott a távolban az úton,
                    mint oszlik a nép szanaszét.</p>
					<p>Az asszony az ura vállára tette a kezét.</p>
					<p>- Hát - szól Baracs a gyerekhez fordulva -, te is azt akarod-e, hogy
                    bemenjek?</p>
					<p>- Azt hát - feleli a gyerek. - Ott van mán kendnek a bor is az asztalon.</p>
				</div>
				<div type="chapter">
					<head>MINEK A PÉNZ?</head>
					<p>A lutheránus papnak négy hordó bora termett. Két régi tőkén termett annyi. A falu
                    az ősszel csodájára járt a szőlőfürtökkel elborított tornácoszlopoknak. Magam is
                    megbámultam. Akkor gondoltam arra, hogy a kertem sarkába szőlőt ültetek.</p>
					<p>A falusi ember nem rohan a tettre a gondolatával, csak hordozza. Én is csak úgy
                    tél derekán hozakodtam elő vele, egy iskolaszéki ülés után, mikor már a
                    tekintetes iskolaszék tagjai pipára gyújtottak és köznapi dolgokra eresztették a
                    beszélgetést.</p>
					<p>- Hát biz, az jó lenne - mondották -, csak az a bökkenő, hogy sokba kerül.
                    Először a földet kell megfordítani, az már magában is nagy költség. Azután a
                    vesszők hozatala, azután az oltás, a sok kapálás, a karók. Drága bor az, amit a
                    magáéból ihat az ember.</p>
					<p>- De legalább bor - gondoltam magamban.</p>
					<p>Mindössze száz négyszögölet akartam beültetni. Kiszámították, hogy belekerül húsz
                    forintba is.</p>
					<p>Hát biz, az nagy pénz. A magamfajta ember nem sokszor mondhatja el életében, hogy
                    húsz forintja van. De már annyira gyönyörködtette a képzeletemet a szőlő
                    gondolata, hogy nem bírtam tőle szabadulni.</p>
					<p>Még aznap este beállít hozzám egy foltos bekecsű asszony, Szamaras Tóth Antalnak
                    a felesége. A bekecset csupán azért említem, mert a két könyöke valami avult
                    kötény darabjaiból van megfoltozva, s az a bekecs azokkal a nagy négyszögletű
                    foltokkal olyan ismerős ruha a mi falunkban, hogy telet anélkül elképzelni nem
                    is lehet. Azt a bekecset ketten viselik: Antal meg a felesége. De többnyire
                    mégis csak Antal viseli. Jó bekecs lehet, mert soká eltart. A foltok rajta évről
                    évre megújulnak, de maga a bekecs a régi marad.</p>
					<p>Antalné azt hallotta a faluban, hogy szőlőt ültetek. Könyörög erősen, hogy ne
                    adjam másnak a fordítást, csak az ő urának. Elvállalja ölét nyolc krajcáron.</p>
					<p>Hát jó. Szegény ember, becsületes ember is. Talán életében se volt ekkora
                    keresete. Tíz krajcárt kap néha egy-egy taligázásért, mikor gabonát vitet vele
                    valaki a malomba. Ennél nagyobb pénzt sohse keres.</p>
					<p>Megélnek mégis. A szamárnak nem kell zab, se széna. Megeszik mindent ami zöld; ha
                    meg zöld nincs, megeszi a kórót. Szóval ennivalója mindig van. Ők maguk meg
                    szegények krumplin, babon, kukoricán élnek: télen néha sült tököt esznek. Húst
                    soha. Lehet, hogy ez az egypár forint hozzájok rántja a szerencsét. Vesznek
                    egy-két malacot. Évek múlva Tóth Antalnak annyi a disznaja, hogy új bekecset
                    vehet. Még az iskolaszékbe is beválasztják talán.</p>
					<p>- Hát jó: holnap csak fogjon bele.</p>
					<p>Másnap még ki se reggeledett, ott ült Tóth Antal a tornácom falán. A kötényfoltos
                    bekecs volt rajta. Pipázott és a lábát lógatta. Mellette a falnál az ásó, a kapa
                    meg a csákány.</p>
					<p>- Csak maga jött, Antal?</p>
					<p>- Elvégzem én magam is.</p>
					<p>- Kemény munka lesz. A föld színe az éjjel megfagyott.</p>
					<p>- Azért hoztam a csákányt.</p>
					<p>- Hát akkor csak álljon neki. Mérje ki ott a sarkot.</p>
					<p>Az ember nekifogott. Csákánnyal vágta a föld színét, ameddig kemény volt. Alább
                    már fogott az ásó. Árok árokra fordult. Egy óra múlva már derékig állt a
                    földben.</p>
					<p>Felkocog a tízórai szünetben a kertből. Kiheg-köhög az ajtó előtt.</p>
					<p>Kimegyek.</p>
					<p>Hát azért jött fel, hogy nem adnék-e egy forintot? Az asszony tegnap nem mert
                    foglalót kérni.</p>
					<p>Adtam.</p>
					<p>Tóth Antal eltűnt.</p>
					<p>Nézem egy óra múlva a kertben.</p>
					<p>Nincsen.</p>
					<p>Nézem ebéd után.</p>
					<p>Nincsen.</p>
					<p>No, bizonyosan szállítani valója akadt a malomba. Nem napszámba dolgozik, hát
                    csak hadd menjen. Délután, mikor kibocsátottam a gyerekeket az iskolából,
                    láttam, hogy a kocsmáig szép rendben elmennek, de ott megállanak. Valami lárma
                    van ott. Bizonyosan részeg emberek.</p>
					<p>Egy arról jövő asszony mondja, hogy verekedés volt. Szamaras Tóth Antalt verték
                    meg. Ki is dobták a kocsmából.</p>
					<p>No, ez különös. Ez az ember se kocsmázni, se verekedni nem szokott. A kocsmázásra
                    nincs pénze. Verekedésre meg nem ilyen jámbor arccal, álmosan pislogó szemmel
                    születnek az emberek.</p>
					<p>Az ásója, csákánya ott hevert még a kertben. A kamarába vitettem.</p>
					<p>Másnap hiába vártam Tóth Antalt. Szerdán azonban bekocogott. A feje be volt a fél
                    szemén át kötve sárga kendővel. Dolgozott, mintha semmi se történt volna.</p>
					<p>Én se szóltam semmit. Gondoltam, ki tudja, mikor ivott kedvére? Talán tíz
                    esztendeje szomjazik, hát nem csoda, ha egyszer iszik is.</p>
					<p>Dolgozott az ember szorgalmasan.</p>
					<p>Lám, milyen a sors is: ezt az embert olyan faluba teszi, ahol nincs munka. Az
                    emberek itt maguk csinálnak mindent. Micsoda jómódú ember lenne ez, ha mindig
                    kapna munkát!</p>
					<p>Szombaton este bekopogtat:</p>
					<p>- Tessen egykicsit kijönni.</p>
					<p>- No mi baj?</p>
					<p>- Hát a felével megvolnék.</p>
					<p>Értettem. Adtam neki három forintot.</p>
					<p>Negyedóra nem múlt el, jött az asszony.</p>
					<p>Valahogy pénzt ne adjak az urának! Mert ez olyan ember, hogy mihelyt pénzt lát,
                    mingyárt iszik és kártyázik.</p>
					<p>- Csak nem tán?</p>
					<p>- De bizony. Legénykorában olyan volt ez, hogy elkártyázta volna a lelke
                    üdvösségét is.</p>
					<p>- De hiszen én sohase láttam részegen.</p>
					<p>- Nem, mert nincs pénze. Ha valahova hívják, nekem szokták adni a hatost. Jaj
                    szegény fejemnek, mi lesz ebből!</p>
					<p>Elment. No, bizonyosan utoléri még az urát. Aztán elvégre is leszokott az már az
                    italról. Ha most az egyszer ki is rúgott a hámból, másodszor csak nem teszi
                    talán?</p>
					<p>Lenézek másnap a templom kórusáról, hogy ott van-e a misén Tóth Antal?</p>
					<p>Az utolsó padban szokott ülni a szegények között. Vastag hangja mindig
                    belebrúgózott az énekbe. Ma bizony üres a helye.</p>
					<p>A pap a malasztról prédikált. Nincs a faluban ember, aki értse a malaszt
                    minéműségét. Én magam sem értettem. Ilyenkor az ember beszélget.</p>
					<p>Hozzám hajol Ádám csizmadia és kérdezi halkan:</p>
					<p>- Hallotta-e mester uram, micsoda verekedés volt reggel?</p>
					<p>- Nem.</p>
					<p>- Nagy verekedés volt pedig.</p>
					<p>- Csak nem Tóth Antal tán?</p>
					<p>- De bizony. A legények megverték. Most is ott a vére a havon. A felesége vitte
                    haza, reggel, kordén.</p>
					<p>- Hát ilyen ember az a Tóth Antal?</p>
					<p>- Ilyen az, de már régen nem történt vele. Kártyás.</p>
					<p>- De minek verekszik?</p>
					<p>- Ha nyer, nem verekszik, csak iszik. De ha veszít, akkor szörnyű mérges.</p>
					<p>Három napig színét se láttam Tóth Antalnak. A negyedik napon még egy kék kendő
                    volt keresztbe kötve a fején. Az orra dagadt volt. De azért pipázott és
                    dolgozott.</p>
					<p>Nem állhattam meg, hogy meg ne szidogassam:</p>
					<p>- Nem sajnálja kend azt a négy pengőt? Itt töri-vágja a földet napokon át érte,
                    aztán egy éjjel elszórja! Meg is verik ráadásul. Hát okos ember kend?</p>
					<p>- Dehogy vagyok okos - feleli szomorúan. - Dehogy vagyok én okos.</p>
					<p>- No ugye, maga is látja már.</p>
					<p>- Persze, hogy látom. De az a baj, tanító uram, hogy nem az alsó soron lakok én,
                    az a baj.</p>
					<p>- Mért volna az baj? Nem értem.</p>
					<p>- Azért, mester uram, mert a kocsma a felső soron van. Aztán, ha pénz van a
                    zsebemben, behúz. Behúz.</p>
					<p>Egyet nyomott az ásón és kivetette a földet. Aztán folytatta:</p>
					<p>- Tessék majd az asszonynak adni a pénzt, amikor elvégzem.</p>
					<p>Szombaton délutánra megvolt a fordítás. Tóth Antal odajött az ajtóm elé. Ott
                    tisztogatta az ásóját. Már nem volt rajta sem a sárga kendő, sem a kék. De a
                    szeme alig hogy kilátszott a szilvaszínű daganatból.</p>
					<p>- Hát megvolnék - mondotta a kalapját a fülére tartva.</p>
					<p>Ez azt jelenti, hogy fizessek.</p>
					<p>- Hát ne az asszonynak adjuk? Azt mondta kend, hogy az asszonynak adjam.</p>
					<p>Egyet húzott a bajuszán. Valamit akart mondani, de mégse szólt semmit. Fölvette
                    az ásóját, csákányát a vállára.</p>
					<p>Ebben a pillanatban denevérként lebbent be az asszony a kapun. Nagykendő volt
                    rajta. Bizonyosan valamelyik szomszédtól kérte kölcsön.</p>
					<p>- No, csakhogy itt vagy! - duhogta az ember. - Azt mondtam, hogy neked
                    fizessenek.</p>
					<p>Az asszony örömmel tartotta a tenyerét. Én is szívesen olvastam belé a négy
                    egyforintos bankót.</p>
					<p>- Hát mit vesznek rajta?</p>
					<p>- Malacot - felelte boldog szemmel az asszony. - Nem volt disznónk, mióta
                    összeházasodtunk. Azóta minden esztendőbe szándékoltuk, hogy veszünk egy
                    malackát.</p>
					<p>Micsoda különös valami a falusi boldogság! Húszéves korig szerelem a tárgya,
                    azontúl disznó.</p>
					<p>Másnap délben sírva jelent meg nálunk az asszony. Egy bögre kávét kért. Beteg az
                    ura. Nem tud enni se.</p>
					<p>- Talán megint megverték?</p>
					<p>- Meg - felelte az asszony.</p>
					<p>S könny hullott a szeméből.</p>
					<p>- Nagyon megverték?</p>
					<p>- Három helyen beszakították a fejét. A lába kificamodott. A bőr lejött a
                    féloldaláról. Jaj, jaj!...</p>
					<p>- Hát minek adta neki oda a pénzt?</p>
					<p>- Nem adtam én oda. Bezártam a ládába. De borzasztóan veszekedett. Olyan volt,
                    mint a dühös bika.</p>
					<p>- Az a jámbor ember?</p>
					<p>- Az a jámbor ember. Jámbor, ha pénze nincsen. Akkor áldott jámbor. De ha pénzt
                    érez, nem lehet vele bírni. Egyre azon zaklatott, hogy adjak ötven krajcárt.
                    Persze, nem adtam. Gondoltam, majd megcsillapítom egy kis jó vacsorával.
                    Elmentem a zsidóhoz, vettem neki szalonnát két garason. Megsütöttem. De még
                    ádázabb lett tőle.</p>
					<p>- Mért nem beszélt a lelkére, hogy ha már annyit fáradott azért a pénzért, meg
                    kell takargatni.</p>
					<p>Az asszony legyingetett.</p>
					<p>- Éppen azt mondta ő is, hogy az ő verejtéke, hát öt hatost el akar inni belőle.
                    Utoljára baltát fogott rám. Bizony agyonvág, ha ki nem ugrok az ajtón.</p>
					<p>A kulcsot el kellett volna vinnie.</p>
					<p>- El is vittem én. De szétvágta a ládát. Most már ládám sincsen.</p>
					<p>Csak a harmadik héten kelt fel az ágyból Tóth Antal. Járt-kelt megint a kötényes
                    foltú bekecsben. Néha bagóért ment a paphoz, néha őrletni valót vitt a malomba.
                    Szóval megint a régi csöndes ember lett belőle.</p>
					<p>A papom is fordíttatott szőlőt, de nem vele. A szőlővesszőt együtt hozattuk a
                    pappal.</p>
					<p>Ez már márciusban volt.</p>
					<p>Kit küldjünk el a vasútra?</p>
					<p>Hát kit mást, mint Szamaras Tóth Antalt. Az ő kordéján elfér az a két nyaláb
                    szőlővessző. Hadd keressen a nyomorult.</p>
					<p>Ötven krajcárt ígértünk neki a fáradságáért. De megmondtuk neki, hogy a pénzt az
                    asszony kapja meg.</p>
					<p>Tóth Antal bólintott rá.</p>
					<p>- Úgy is jó.</p>
					<p>- De csakis úgy jó, Tóth Antal. Mert kend még a felsősoron lakik.</p>
					<p>- Dejszen nem iszok én többet, mester uram. Megfogadtam, hogy addig nem iszok,
                    míg új bekecsem nem lesz. Akkor is csak egy pohárral iszok.</p>
					<p>A pap elmosolyodik. Kihozat egy pohár bort az embernek.</p>
					<p>- No - azt mondja -, hát hogy addig is ne szomjazzon...</p>
					<p>Megitta jóízűen.</p>
					<p>A vesszők ára húsz forint volt. A pénzt a vasútnál kellett lefizetni. A pap csupa
                    aprópénzt olvasott Tóth Antalnak a markába: hatost, krajcárt. (Bizonyosan a
                    stólapénzét.) Én két ötforintost adtam át Tóth Antalnak.</p>
					<p>- Jól eltegye. Nehogy kifújja a szél a zsebéből.</p>
					<p>Tóth Antal belekötötte a pénzt a zsebkendőjébe és a csizmája szárába nyomta.</p>
					<p>Azzal rácsapott a tenyerével a szamárnak a tomporára.</p>
					<p>Ment a jó vén szamár, mint valami öreg angol. Tóth Antal pipára gyújtott a
                    kapuban és ballagott utána.</p>
					<p>Ez reggel nyolc órakor történt. Délutáni két órára vártuk haza. De már be is
                    alkonyodott; Tóth Antal nem mutatkozik.</p>
					<p>Este egy kocsi zörög el ablakom alatt. Megismerem a zörgéséről, hogy a Sándor Pál
                    kocsija.</p>
					<p>Arra gondolok, hogy ő is az állomáson járt.</p>
					<p>Délben indult oda az uraság megbízásából. Átizenek hozzá, hogy nem találkozott-e
                    Tóth Antallal?</p>
					<p>- Dehogynem - volt a felelet. - Ott ült a Stájnernál.</p>
					<p>- Ki a macska az a Stájner?</p>
					<p>- Hát a kocsmáros.</p>
					<p>- Hát csak nem iszik talán?</p>
					<p>- De bizony. Iszik az, mint a lúd.</p>
					<p>A szomszéd falu jó másfél óra hozzánk. Mondom a papnak az ügyünket. Sándor Pálnak
                    vissza kell fordulnia.</p>
					<p>- Főképpen a szállítólevelet vegye el tőle!</p>
					<p>- De még a bekecsit is lehúzom! - feleli az ember.</p>
					<p>Kis, szőrös, hörcsök ember a mi Sándor Pálunk. De ritkán haragos. Inkább nevetős,
                    jókedvű.</p>
					<p>Vártuk mi aztán Sándor Pált is.</p>
					<p>De az se jött.</p>
					<p>Vártuk este.</p>
					<p>Éjjel is hallgatództam.</p>
					<p>Semmi hír.</p>
					<p>No, bizonyosan későn érkeztek haza. Reggel majd jelentkeznek.</p>
					<p>Elküldök másnap egy fiút Tóth Antalhoz.</p>
					<p>- Nincs még itthon.</p>
					<p>Elküldök Sándorékhoz.</p>
					<p>- A gazda nem érkezett haza.</p>
					<p>Átizenek a paphoz.</p>
					<p>A pap átüzen a bíróhoz.</p>
					<p>A bíró küldi a kisbírót gyalog.</p>
					<p>Hát délfelé megérkeznek mind a hárman. A két ember részegen a szamaras kordén. A
                    kisbíró is pityókosan szivarozik a kordé mellett.</p>
					<p>Lerakta a két részeget a községháza udvarára, aztán elhozta a
                    szállítólevelet.</p>
					<p>- Hát mi történt?</p>
					<p>- Nagy mulatság volt - felelte a kisbíró bortól piros arccal. - Még mikor én
                    odaérkeztem is, ott pikuláztatott Tóth Antal a fülébe. Száz üveg bor állt az
                    asztalon meg tíz szál gyertya.</p>
					<p>- Tyű, az irgalmát! Hát Sándor Pál mért nem jött haza?</p>
					<p>- Azért; mert már akkor egy krajcár se vót Tóth Antalnál. Előre fizettetett a
                    zsidó mindent. Hát ott maradt, hogy segítsen meginni.</p>
					<p>- Hát a Sándor Pál kocsija?</p>
					<p>A kisbíró egyet billent a lábán és mosolygott:</p>
					<p>- Ott maradt álogba.</p>
				</div>
				<div type="chapter">
					<head>LEVÉL A KASZÁRNYÁBÓL</head>
					<p>Szeretett kedves Szüleim, kívánom, hogy ez a pár sor írásom jó egészségben
                    találja mindnyájokat. Hálistennek magam is egészséges vagyok, csak épp hogy
                    pénzem nincsen, meg hogy a katonaélet szoros-élet. Mert itt a pofon nem fehér
                    holló.</p>
					<p>Továbbá megkaptam a sonkát, szalonnát, bort, mind a kétszer. A második alkalommal
                    a lakodalomból való kalácsmaradék is szerencsésen megérkezett, a három
                    virgóniával együtt, és Miska bátyámnak kívánom szívem szerint, hogy a házasélete
                    boldog legyen. Ha móringja nincs is a Naczának, vagyis most már ángyomnak, van
                    neki két jó dolgos keze, tiszta, szíves természete. És hát, hogy Miska bátyámnak
                    se ipa, se napa nem lesz, az is fölér néhány hold földi boldogsággal.</p>
					<p>Itt más újság nincsen, csak az, hogy Szodorai Jancsi mellbe lőtte magát. Az
                    újságok azt írták, hogy a tiszt urak keményen bántak vele. De nem igaz a.
                    Mindössze egyszer ütötte pofon a káplár úr a rajz krikz minyiszter miatt, hogy
                    nem tudta kimondani, de amiatt minket is sűrűn pofoztak, gyakrabban mint a
                    Jancsit. Hát ilyen hazugok az újságok.</p>
					<p>Inkább az az igaz, hogy Vass kapitány úr őt tette köztünk leghamarabb frajterré,
                    aztán azt mondta neki, hogy maradjon örökös katona, még manikulás őrmester is
                    lehet öregségére. De Jancsi nem akart.</p>
					<p>Pedig én is beszéltem neki, hogy se apád, se anyád, se egy talpalatnyi földed.
                    Csak úgy lógsz a világon, mint a pitykegomb a cérnán.</p>
					<p>Akkor mondta, hogy azt mondja:</p>
					<p>- Majd ha kikerülök a katonaságtól, megházasodok.</p>
					<p>De hogy kit vesz el, annak erányába hiába faggattam. Csak azt tudtam meg, hogy
                    annak sincs semmije, akit elvesz.</p>
					<p>No, ilyen bolond!</p>
					<p>Mondok, hát mibül éltek meg?</p>
					<p>Hát azt mondja, csak úgy, mint a mesébe van. Mikor ránk adta a pap az áldást,
                    kivezetem a templomból, aztán elindulunk szépen, amerre a nap süt - keressünk
                    szolgálatot.</p>
					<p>Lestük aztán, hogy ki a szeretője? De sose tudtuk meg. Pedig hogy olyan szép
                    szálas gyerek volt, még a kisasszonyok is utána néztek az ablakból, mikor
                    vasárnap a Szécsényi utcán végigsétált.</p>
					<p>Hanem aztán megzavarodott az elméje.</p>
					<p>Akkornap tapasztaltuk azt először rajta, mikor nekem a kézfogórul való bort meg
                    kalácsot küldötték.</p>
					<p>Meghíttam rá őt meg a káplár urat. Aztán mikor megkóstoltuk a kalácsot meg a
                    borból is ittunk egyet, elővettük a levelet. Aztán ketten a káplár úrral
                    olvastuk gyertya mellett, hogy mit írnak? Akkor tudtuk meg, hogy Miska bátyám
                    kézfogójárul való a kalács.</p>
					<p>No, jól is mulattunk volna. Hanem, hogy Jancsira aznap este jött rá az első
                    bolondóra, felkapta a kis széket, aztán úgy vágta a földhöz, hogy éppen egy
                    milliom darabra törött.</p>
					<p>Még ez nem lett volna baj; mert csak olyan húszkrajcáros szék volt, hanem inkább
                    az, hogy véletlenül a pintest is leütötte, pedig még majdcsaknem félig állt
                    benne a jó hazai bor.</p>
					<p>Gyertya, minden elaludt. Ő meg kiment engedelem nélkül a városba. Holtrészegen
                    hozták be másnap reggel a patak partjáról. No, ezért kapott volna vagy háromnapi
                    egyest. De hogy azelőtt sohase részegeskedett, hát csak kétheti
                    kaszárnyaáristomot szabtak rája.</p>
					<p>Már akkor mondta nekem a káplár, hogy azt mondja:</p>
					<p>- Meglásd, hogy ez a sündisznó meg van zavarodva.</p>
					<p>A haja miatt hítták sündisznónak. Mert aznap este, mikor a hazai vacsorát ettük,
                    úgy karikázott a szeme, mint az irgalmasok kórházába némelyik bolondé.</p>
					<p>De én még akkor se hittem, hogy bolond. Pedig, ha, egyébről nem, arról is
                    gondolhattam volna, hogy akkor éjjel minden pénzét elmulatta. Sose költött az
                    semmire a lénungjából, se szivarra, se pálinkára. Összerakta a garasokat két
                    vászonzacskóba, és a nyakában hordozta, hogy azt mondja:</p>
					<p>- Kell az esküvőre.</p>
					<p>Aztán a fehérpénzes zacskót úgy hívta, hogy édesanyánk, a rézpénzes zacskót meg:
                    édesapánk.</p>
					<p>Mindez csak a temetés után jutott eszünkbe.</p>
					<p>Megnémult aztán, mint a bolondok szoktak. Csak egyszer este szólt hozzám, mikor
                    már feküdtünk, hogy azt mondja:</p>
					<p>- Emlékszel-e otthon arra a görbe hársfára az alsó földetek mellett.</p>
					<p>- Hogyne emlékeznék - mondok. - Akárhányszor állottam alatta, mikor az eső
                    esett.</p>
					<p>- Hát - azt mondja-, láttad-e rajta azt a két szívet bevágva?</p>
					<p>- Nem én - mondok -, nem láttam.</p>
					<p>- No - azt mondja -, láthattad vóna pedig ottan. De betű nincsen benne. Oszt úgy
                    van belevágva, hogy az egyik belehajlik a másikba.</p>
					<p>Gondoltam mingyárt, hogy megint bolondján van, hát mondok:</p>
					<p>- Hallgass, mert ránk szólnak.</p>
					<p>El is hallgatott, de kis időre megszólalt:</p>
					<p>- Holnap majd megmondom, mire kérlek.</p>
					<p>De nem mondott másnap semmit.</p>
					<p>Mikor megjött a lakodalmi aprólék, őt is megkínáltam. De nem evett. Pedig a
                    kalácsbúl is kínáltam. Csak a levelet hallgatta meg, hogy kik vótak a
                    lakodalomba. Mindenkire bólintott a fejével, mint aki részeg.</p>
					<p>Mink aztán sokat danoltunk. Apám nótáját is eldanoltuk, hogy:</p>
					<p>Tisza mellett nem jó lefeküdni,</p>
					<p>Meg a te nótádat is eldanoltuk, Nacza ángyom, hogy:</p>
					<p>Csak az a jó Isten tudja az égbe.</p>
					<p>A káplárnak is megtetszett a Nacza nótája, csak Jancsi nem dalolta velünk. Azt
                    mondta, fáj a feje, pedig hát csak a szokott bolondján vót, lefeküdt a
                    sötétbe.</p>
					<p>De nem hagytuk nyugodni, kivált a káplár úr. Rákiáltott, hogy aszongya:</p>
					<p>- Gyere ide, sündisznó! Mer én most szavalok.</p>
					<p>Lehúztuk az ágyról. Hát nagy kénytelen-kölletlen odaült. A káplár úr meg fölvette
                    a poharat és felköszöntötte az új házaspárt, hogy azt mondja: a jó Isten
                    pántlikát csinált a boldogságból, és két szerető szívet kerestetett a földön; az
                    angyal aztán megtalálta Miska bátyámat, meg Naczát, összefűzte őket egybe.</p>
					<p>Ezen a szép köszöntőn mindnyájan sírva fakadtunk. Jancsi legjobban.</p>
					<p>- No - mondok Jancsinak -, erre mán neked is kell innod. Mert, mondok, tudod,
                    hogy nálunk úgy szeretnek téged, mint engem. Aztán, mondok, hát féligmeddig
                    testvéred is volt a Nacza, mert az is falu árvája, te is falu árvája vagy. Hát
                    az ő egészségére.</p>
					<p>Erre megrázkódott, mint a kutya az eső után, és megivott egy pohár bort a te
                    egészségedre, Nacza.</p>
					<p>A káplár úr nem tudta, hogy Jancsi a falu árvája, hát el kellett mondani neki,
                    hogy hogyan mentették ki Jancsit meg Naczát az árvízből, a ház födeléről, hogyan
                    nevelték Jancsit a szomszédunkba, Naczát meg nálunk.</p>
					<p>- No - azt mondja a káplár úr -, úgy lett vóna szép, hogy Jancsi vette volna el
                    Naczát.</p>
					<p>- Igaz - feleltem rá. - De hát ki tehet róla, hogy a Nacza az én bátyámat
                    szerette meg?</p>
					<p>Jancsi megint lefeküdt. Nem is erőltettük többet.</p>
					<p>Mikor aztán a bor elfogyott, mink is lefeküdtünk.</p>
					<p>Hogy a Jancsinak itt vót az ágya az enyim mellett, egyszer megszólal, hogy azt
                    mondja:</p>
					<p>- Alszol-e?</p>
					<p>Én már aludtam, fölébredtem a szóra.</p>
					<p>- Mi köll? - mondok.</p>
					<p>Azt mondja:</p>
					<p>- Ha levelet írsz haza, irasd bele, hogy tisztelem őket én is.</p>
					<p>Máskor hozzávágtam volna a bagnétomat, hogy minek zavar fel ezért az álmomból? De
                    akkor az gondoltam: zavarodott forma az elméje. Hát csak ráhagytam.</p>
					<p>Azt mondja kis idő múlva:</p>
					<p>- Apádat is, anyádat is, bátyádat is, Naczát is.</p>
					<p>De ezt már csak nyögve mondta.</p>
					<p>Úgy éjfél felé riasztott föl a lövés.</p>
					<p>Gyertyát gyújtunk, hát ott fekszik a Jancsi keresztül-által az ágyán. A lábával
                    sütötte el a puskát és a hátán jött ki a golyó.</p>
					<p>A temetésen én vittem a keresztet. Ott vót a kapitány úr is. A katonabanda is
                    szólott.</p>
					<p>Én az egész falu helyett vetettem egy marok fődet a sírjába. Maguk helyett is,
                    édes szülőim, kendért is, bátyám, érted is, Nacza ángyom.</p>
					<p>Ezzel maradok szerető fiok koporsóm bezártáig és küldjenek egy forintot, mert
                    semmi pénzem nincsen és engem mindig pofoznak.</p>
					<p>Felvégi Szabó János</p>
				</div>
				<div type="chapter">
					<head>CSAK MÁR A PESTA JÖNNE!</head>
					<p>A falu közepén leégett egy ház. Az emberek nem oltották. Ki is oltana szélben
                    szalmatetőt! A szomszéd házakra kell ilyenkor a víz meg a vizes ponyva.</p>
					<p>Hát biz a Bozókiné háza leégett. Özvegyasszony és szegény. A húgával lakik,
                    akinek az ura tömlöcben ül. (Verekedés miatt ül ottan.) Két kis gyerek is van a
                    háznál.</p>
					<p>A tető jól be volt sározva: nem égett be. A szomszéd házakba se kapott bele a
                    tűz. Az arasznyi kis hó, amely a minap esett, beázalódott a szalmatetőkbe, s
                    megmentette a falut.</p>
					<p>Az emberek másnap összegyűlnek a háznál. Ki zsuppot hoz, ki fát. Szekercét
                    mindnyájan hoznak. Kifaragják a szelemenfát, a tetővázat és újra zsúpolják.</p>
					<p>A leégettnek mindössze két-három hatosába kerül ez: körülbelül ennyi pálinkát
                    reggeliznek el az emberek.</p>
					<p>Az öreg Kerülő-Szabó is ott zsúpol. Hetvenöt esztendős ember pedig. Haja, bajusza
                    fehér. De éppen beleillik a télbe.</p>
					<p>Mikor már a tetejére jutottak, az öreg megcsúszott a síkos új szalmán, s
                    lezuhant. A gerendák közé esett, amelyek ott hevertek az udvaron, s fehérlettek
                    reggel a zúzmarától.</p>
					<p>Az emberek lenéztek a tetőről, hogy fölkel-e?</p>
					<p>Nem kelt föl. Ott maradt azonképp, ahogy a hátára esett. A bekecse szétnyílt az
                    esésben, s a mellén kilátszott az Sz. M. betű is. Még katona korában iratta oda
                    azt a két betűt kék és piros betűvel.</p>
					<p>Hát abbahagyják hárman a munkát. Kiemelik az öreget a gerendák közül.</p>
					<p>- Megütődött kend?</p>
					<p>Az öreg csak néz elkékülten: Percekig nem tud szólni. Végre megmozdul a szája.
                    Azt mondja susogva:</p>
					<p>- Küldjetek a Pestáért.</p>
					<p>Voltaképpen orvosért kellett volna küldeni, de nálunk eszébe se jut az orvos
                    senkinek. Az orvos pénzbe kerül. Nem igen gondolunk semmire se, ami pénzbe
                    kerül.</p>
					<p>Egy ember megfogja válltól, egy lábtól. A harmadik a dereka alatt emeli. Beviszik
                    a pitarba, a saját subájára. Bozókiné párnát hoz ki, indigószín fehér kockás
                    párnát, és a feje alá igazítja.</p>
					<p>- Oh, oh szegény Máté bácsi!</p>
					<p>Az öreg fekszik, mint a holt.</p>
					<p>- Hol ütötte meg magát kend? - kérdezi az asszony.</p>
					<p>- Belől - rebegi az öreg. - Csak már a Pesta jönne.</p>
					<p>A konyhán bableves főtt. Az asszony könnyezve keverte. A világosság a nyitva
                    hagyott ajtón áramlott be. Az emberek mind abbahagyták a munkát.</p>
					<p>- Csak nálam ne esett volna! - szólt az asszony. - Szegény Máté bácsi! De vajon
                    nem iszik-e egy kis pálinkát? Talán helyrehozná.</p>
					<p>- Nem - felelte az öreg.</p>
					<p>Feküdt hanyatt, mozdulatlanul. Tekintete a napsugaras kék téli égen.</p>
					<p>- Csak már a Pesta jönne! - rebegte olykor nyugtalanul.</p>
					<p>Pesta az ő egyetlen fia. Béres az uraságnál. Vállas barna legény. Ő is volt
                    katona. Neki is vannak betűk a karján. Csakhogy ő B. P. betűt íratott a karjára.
                    Az a Balogh Panni neve. Azt vette el, mikor megjött, feleségül. A farsangra
                    várja az első gyereket.</p>
					<p>Az emberek elmentek már Pestáért is, a papért is.</p>
					<p>A faluban gyorsan híre szállt a szerencsétlenségnek. Az utcán asszonyok sietnek
                    mindenfelől a házhoz. Az udvar megtelik asszonyokkal, emberekkel, gyermekekkel.
                    Egy gyermek felmászik a kerítésre: onnan néz be. A haldokló körül a misejáró
                    öregasszonyok térdelnek.</p>
					<p>A ház végén Nagy János magyarázza a szerencsétlenséget:</p>
					<p>- Mondtam neki, hogy ne gyüjjön fel. Megcsúszik, leesik. Ej, aszongya: ne tanítsd
                    te a macskát kapaszkodni! Még ilyen vígan felelt!</p>
					<p>- Talán sok pálinkát ivott? - véli egy vastag, komoly hang.</p>
					<p>Aztán arról beszéltek, hogy az öreg micsoda érdemes ember volt. Négy esztendeig
                    katonáskodott. Pádovában is járt. Bíró kétszer is volt, esküdt harminc esztendőn
                    át. Neki is érdeme, hogy fölépült az új iskola.</p>
					<p>Az emberek pipáznak. Komolyan pipáznak. A cigány is ott ül nagy meghatottan. Csak
                    akkor elevenül meg egy pillanatra, mikor Nagy János előveszi pipáját. A cigány
                    kinyújtja tenyerét. Nagy János a bagót abba veri.</p>
					<p>A pap közelget. Bunda van rajta. A kezében szentség. Előtte egy fiúcska rázza a
                    csengőt, a templomatya fia, a Gergő.</p>
					<p>Az emberek kikullognak a pitarból. Az asszonyok a szobába vonulnak. A nyitva
                    hagyott ajtón át lehet látni, hogyan gyónik meg a beteg, s hogyan áldoztatja meg
                    a pap.</p>
					<p>Aztán az asszonyok visszatérhetnek.</p>
					<p>Az öreg arca sárga, de nyugodt. A szeme félig be van hunyva. Már ő ezzel a
                    világgal nem foglalkozik többet. Ki tudja mire gondol? Ki tudja mit lát a
                    haldokló? Mert néz valamit, néz nyugodtan, mereven. A levegőben talán árnyékok
                    jelennek meg. Úsznak ide-oda, mint a jég a vízben. Talán már szólnak is hozzája,
                    s az öreg kezdi hallani.</p>
					<p>De ím az öreg egyet pillant, és az asszonyokra fordítja a szemét:</p>
					<p>- Csak már a Pesta jönne!</p>
					<p>- Jön már - felelik. - Az erdőn dolgozott. Fát hordanak.</p>
					<p>A nap kisüt a felhőkből, s harmattá változtatja a zúzmarát a fákon. Besüt a
                    pitarba is. Az öreg nézi a napfényes eget nyugodtan, mozdulatlanul, míg mellette
                    az asszonyok ajkán susog a miatyánk.</p>
					<p>- Csak már a Pesta jönne!</p>
					<p>Végre lódobogás hallatszik, s a ló megáll a kapu előtt. Pesta jött meg. Csak úgy
                    jött, ahogy a munkában volt: kurta, avult rongyos szűrben, kopott fekete
                    báránybőr süvegben. Barna, zömök ember. A bajusza most is egyenesre van húzva,
                    mintha vasból volna. Az öreg is ilyen barna, erős bajszú ember volt valamikor.
                    Pesta is ilyen fehér, lógó bajszú öreg lesz valamikor.</p>
					<p>Pesta leszáll. Nem szól senkinek. Neki se szólnak. Belép a pitarba. Leveszi a
                    süvegét, s az apjához térdel.</p>
					<p>- Hát így van kend, édesapám?</p>
					<p>- Így - feleli bágyadtan az öreg.</p>
					<p>Nézik egymást szótlanul.</p>
					<p>Aztán az öreg fölemeli lassan és nehezen a jobb kezét és a fiának nyújtja.</p>
					<p>- Isten áldjon meg, Pesta!</p>
					<p>- Isten áldja meg, édesapám! - feleli a fiú, az öreg kezét a magáéba véve.</p>
					<p>Mennyi munkáról beszél az a két kemény kéz! Az egyik fél század munkájáról, amely
                    már elmúlt. A másik is talán fél század munkájáról, amely még ezután
                    következik.</p>
					<p>Akar-e még mondani valamit az öreg?</p>
					<p>Nem.</p>
					<p>A fiú se mond neki semmit. Csak néz rá nedves szemmel.</p>
					<p>És így nézik egymást, mígnem az öreg szeme elhomályosodik.</p>
					<p>S a nagy csöndességben, a miatyánk susogása között elballag az öreg lélek a másik
                    világra.</p>
				</div>
				<div type="chapter">
					<head>PETYKÓ</head>
					<p>Holmi gonosz pásztorgyerekek közibe dobnak a kertek alján szedegető tyúkoknak, és
                    ha valamelyiket eltalálják, elviszik és megsütik.</p>
					<p>Egy áprilisi napon a mi sárga, szakállas tyúkunk sántán jött be a kertből.</p>
					<p>Szerencsétlen kis állat! Tavaly is megsántult, és csak a télen gyógyult meg a
                    lába. Hát itt van, most megint sánta! Hazajött szegény, mert neki is csak a mi
                    hajlékunk a hajléka. Mihozzánk tartozónak tudja magát. Ha rám néz, azt mondja
                    magában:</p>
					<p>- Ez a gazdám.</p>
					<p>Ha az anyámra néz, azt mondja:</p>
					<p>- Ez az öregasszony.</p>
					<p>Aztán tudja, hogy melyik a cseléd, melyik a gyerek. A gazdának meg az
                    öregasszonynak a kezéből elfogadja a morzsát. A gyerekek iránt óvatos. (Azok a
                    bolondos gyerekek mindig meghúzzák a szakállát.) A cselédet meg éppen rettenetes
                    teremtésnek tartja: fut előle, kivált mikor seprőt lát a kezében.</p>
					<p>Hát a tyúk megint sánta. Látszik rajta, hogy gyötrelem neki minden lépés. Amint
                    beérkezik az udvarra, le is ül mingyárt az egyik georgina bokor alá. Tavaly is
                    ott üldögélt, mikor beteg volt. Csak akkor kelt fel és bócirkált ide-oda az
                    udvaron, mikor enni vagy inni akart.</p>
					<p>Hogy ilyen rossz órában született a jámbor, magam is megsajnáltam.</p>
					<p>Mégis csak furcsa, hogy állat is lehet olyan mindenben szerencsétlen, olyan
                    péntekes, mint némelyik ember. Már csirkekorában is sok baj érte szegény fejét.
                    Egyszer az egérfogó csappantotta be, egyszer meg még pihés korában a tulajdon
                    édesanyja lépett úgy rá a nyakára, hogy alig bírtuk életre locsolni. Aztán mikor
                    felnőtt is, akkor is neki kellett éppen ott állnia, ahova a forró vizet
                    öntötték, és ott ülnie, ahol a görény a legszélső tyúknak a farkatollát
                    kitéphette.</p>
					<p>Hogy megint kődobás érte, azt hittük, nem éli túl. Bágyadt volt, a taraja sápadt,
                    étvágytalan, szomorú.</p>
					<p>Eléje tétettem a vizet meg egy-két marok kukoricát.</p>
					<p>Ő aztán ott eddegélt és búslakodott. Csak akkor bocsátotta le a fájós lábát,
                    mikor a tollát rázta, vagy mikor a nap aláhajlóban volt és elülni készült.</p>
					<p>Azonban egynehány hét múlva mégiscsak összeszedte magát. Ismét járt, bár az egyik
                    lábára folyton biccentett. Az udvaron a virágok közt elbogarászott napestig.</p>
					<p>Nem is ment ki többet az udvarból. Déltájban a konyha közelében keresgélt;
                    délután meg az ő kiválasztott georginája alá állt és ott bóbiskolt vagy
                    tisztogatta a tollát az ő sötétzöld kis lugasában.</p>
					<p>Mindig vártuk, hogy majd csak visszatér az egészsége. Ősz felé, hogy már csak
                    kevéssé sántított, azt is gondoltuk, hogy kiheverte a baját.</p>
					<p>Én aztán nem is törődtem vele többet. Csak akkor fordult megint rá a tekintetem,
                    mikor azt láttam, hogy az öreg még mindig olyan szomorú, csöndes és lassú
                    járású, olyan udvaron maradós, mint a föntjáró betegek szoktak lenni.</p>
					<p>Hát biz ő beteg maradt. A taraja meghajlott és olyan kékes halvány volt, mint a
                    beteg ember ajka. A tolla is úgy áll rajta, mint a kövér ember kabátja a
                    soványon. Rút és kedvetlen volt szegény. Enni sem evett, csak holmi puha ételt
                    meg az összetört kukoricát. A borús, esős napokon meg boldog volt, ha
                    belopakodhatott a tűzhely alá. Ott melengette a hátát. S inkább enni se jött
                    elő, csak hogy rettenetes cseléd ki ne kergesse.</p>
					<p>Most már bizonyos, hogy a belső részében van a hiba.</p>
					<p>Hiszen csak volna tyúkdoktor a világon meg tyúkpatika! - szívesen költenék rája,
                    már csak azért is, hogy szenvedni ne lássam.</p>
					<p>Mert embert is nehéz nézni a szenvedésében, hát még a gyámoltalan néma állatot.
                    Ez a jámbor nem vezekel és nem vár égi kárpótlást a szenvedéseiért. Ez még csak
                    panaszkodni, kérni se tud a nyomorult.</p>
					<p>Hogy így elsorvadt, elnyavalyásodott, hol az egyikünk, hol a másikunk vette az
                    ölébe és etetgette a tenyeréből. Ő aztán hozzám is szelídült annyira, hogy utóbb
                    még a lábára sem vigyázott: nekünk kellett mindig ügyelnünk, hogy a lábára ne
                    hágjunk véletlenül.</p>
					<p>Utóbb már, azt hiszem, abban a képzelődésben élt, hogy ő nem is tyúk, hanem
                    ember. Ahányszor kimentem az udvarra, mindig hozzám bócirkált. Meg kellett
                    simogatnom, szólnom kellett hozzá, mint afféle beteghez. Neki ez jólesett. Ha
                    pedig kiültem a verőfényre (magam is afféle beteg madár), akkor ő mingyárt
                    odabicegett hozzám és vagy beült a szék alá, vagy megállt a lábam mellett, és
                    elgondolkodva nézte az árnyékát.</p>
					<p>Ha azonban valahol elrejtőzve gunnyasztott, csak szólnom kellett:</p>
					<p>- Petykó, öreg Petykóm, hol vagy? Gyere ide, vén ostoba tyúkom!</p>
					<p>Petykó azonnal kinyújtotta a fejét valamelyik bokor alól, és hozzám bakogott.
                    Ahogy megsimogattam, belekukucskált mindenfelől a kezembe, hogy nem
                    rejtegetek-e valami ennivalót? Aztán leült mellém és eltűnődve néztük, mint
                    hullatja a barackfa a leveleit.</p>
					<p>Olykor fölvettem az ölembe. Könnyű volt szegény, csontig lesoványodott. És
                    beszélgettem vele:</p>
					<p>- Jobban vagy-e már, öreg Petykóm? Hátha orvost hívatnék hozzád? Elmégy-e magad a
                    patikába, vagy hogy a cseléd menjen?</p>
					<p>Az öreg szakállas mintha értette volna a szavamat, rám nézett, hol az egyik
                    szemével, hol a másikkal, és visszagügyögött, mint a kis pólyásgyerekek szoktak
                    a dajkájuknak, mikor még nem tudják, mi a beszéd.</p>
					<p>Petykó hallgatott és felelgetett. És azt gondolta, hogy beszélgetünk.</p>
					<p>A tyúktársaitól lassankint elszokott, hogy nem járt velök se bogarászni, se
                    fürödni. Még hálni is külön hált: a többi a ketrecben, ő a szederfán.</p>
					<p>Csak az irigység, az vitte néha közéjök. Mert irigy volt a szegény vén szakállas,
                    mint ahogy minden rossz gyomrú ember irigy a jó étvágyúra. Mikor a konyhából
                    főtt burgonyát, kukoricát, vagy tésztamaradékot vetettek ki a baromfiaknak,
                    akkor ő is odaballagott és evett nagy kelletlenül egy-két falatot. Azután mikor
                    már nem tudott enni, ráállt az ételre és fenyegetően károgott.</p>
					<p>A tyúktársai persze okosabbak és elevenebbek voltak, mint ő; hátulra kerültek és
                    úgy kapdosták ki az ennivalót a lába közül meg a lába alól.</p>
					<p>Két házinyulam is van az udvar egy sarkában. Azokat se nézhette, mikor köztük
                    járt és ettek. Ráállt a kenyérdarabokra, és amelyik nyúl előtte mert nyúlni a
                    kenyérhez, azt úgy orron csípte, hogy a jámbor kis füles esze nélkül nyargalt
                    vissza a téglák közé.</p>
					<p>Hanem aztán, hogy mindinkább sorvadt, az irigységgel is alábbhagyott. Nem bánta
                    már akármennyit eszik a többi, csak állt és gunnyasztott az őszi nap melegén a
                    tornác kőfalánál, és néha órákig mozdulatlanul bámult maga elé.</p>
					<p>Délután négy órakor már odalépegetett a szederfához és várt engem türelmesen.
                    Mert nem tudott már fölrepülni: én tettem föl mindennap a fa derekára, ahonnan
                    egy kis billegéssel eljutott az ő villaalakú ágához, amelyiken hálni
                    szokott.</p>
					<p>Egy téli napon azt újságolta a cselédem, hogy a Petykónak vége!</p>
					<p>Ott vergődött az ölfák alján a földön. Az egyik lába el volt nyújtva; a
                    szárnyával csapkodott olykor, és a fejét föl-fölemelgette, ki-kinyújtogatta.</p>
					<p>- Hajnal óta így kínlódik - magyarázza a cseléd.</p>
					<p>Mingyárt láttam, hogy a szegény tyúk föl akar állani. Fölveszem és a fal mellé
                    viszem, a napra, ahol délelőttönkint sütkérezni szokott. Amint a kezemben érezte
                    magát, nem vergődött többé, csak a nyakát hajlítgatta jobbra-balra és nézett rám
                    panaszosan, mintha azt mondaná:</p>
					<p>- Segíts rajtam: szenvedek!</p>
					<p>A cselédünknek is megmozdult a lelkiismerete. Egy szürke posztószoknyát
                    hajtogatott össze és terített az állat alá. Arra ültettem, de csak elhanyatlott.
                    A fejénél behajtották a posztót vánkosnak. És a szegény állat megfeküdt ottan; a
                    fejét megnyugasztotta a vánkoson, a két lábát egymásra tette, mint az ember
                    szokta a kezét. Csak a lélegzetéről látszott még néhány percig, hogy él. Aztán
                    behunyta a szemét is.</p>
				</div>
				<div type="chapter">
					<head>AZ ABLAK</head>
					<p>Egy komor, tizenöt éves fiú is járt a téli iskolába. Csordásfiú volt. Daninak
                    hítták. Az uraság akarta, hogy pótolja az elmulasztott iskolázást.</p>
					<p>Járt több olyan öregfiú is az iskolába. Leány is volt vagy három olyan nagyocska.
                    De azok mind vidámak voltak és kedvesek, mint az aprók.</p>
					<p>Csak az egy Dani!</p>
					<p>Ült fásult fakó arccal, szinte közömbösen az első helyen. Mert a korára való
                    tekintetből nem ültethettem a kicsinyek közé. Az értelme fogékony volt, de
                    iskolai tisztséget nem lehetett ráruházni. Durván bánt mindenkivel. Csekély
                    okokért orcán törülte, vagy fellökte a kisebbeket. Barátja nem volt.</p>
					<p>Sokszor eltűnődve néztem rá, hogy mért olyan elvadult, olyan sötétlelkű az a fiú?
                    A szülői talán pálinkába butult durva emberek? Alacsony lelkek, akiknek a
                    házasság élethosszig való gyűlölködés? Talán őt is veréssel, rugdosással,
                    szitkokkal nevelték? Vagy hogy az állatok mellett az ember maga is állattá
                    válik? Hogyan lehet az ilyen vad fát csak valamennyire is megnemesíteni?</p>
					<p>Nem látszott reá semmi reménységem. A fiúban mindössze egy becsületes erecskét
                    találtam: nem hazudott.</p>
					<p>- Ez is valami - gondoltam.</p>
					<p>És hogy erősítsem benne legalább ezt a jótulajdonságot, alkalomnyíltán példaképül
                    állítgattam a hazugocskák elé:</p>
					<p>- A hazugság szenny az emberi lelken! A bűnnek védelme! Az igaz ember, ha bűnt
                    követ el, megvallja. Azt mondja magában: Bűnt követtem el, szenvednem kell érte.
                    A bűnért mindig meg kell szenvedni. Isten törvénye ez. A szenvedés lelki mosdás.
                    Vállalni kell a szenvedést, bátran, hősiesen, mert a lélek tisztasága az első
                    minden elsőségek között.</p>
					<p>S rámutattam a vad fiúra:</p>
					<p>- Lássátok, itt van Dani. A minap a jegyző úr panaszkodott, hogy egy iskolásfiú
                    letörte a kecskéjének a szarvát. A kérdésemre, hogy melyitek volt, azonnal
                    fölkelt a helyén és jelentette, hogy ő. Mentegette magát, hogy a kecske őt
                    megrohanta. De a tettét nem tagadta el. Vállalta érte a szenvedést. Egy nap nem
                    evett ebédet. Tűrte nyugodtan. Vállalta a szenvedést a tettéért.</p>
					<p>S példákat mondtam még a történelemből, hogy az igaz szóért halálba is mentek már
                    az emberek.</p>
					<p>Dani olyankor csillogó szemmel, szinte bámulva hallgatott. És én lelkemben
                    örvendeztem, hogy legalább a becsületességnek nevelek benne embert.</p>
					<p>Egy adventi délután - az iskolai félszünetben -, az utcán találkoztam vele meg az
                    anyjával.</p>
					<p>Az utca sáros volt, mint falun szokott lenni. Ők ketten a túlsó soron mentek.
                    Elöl a nagy erős fiú egy madárkalitkát lógatva. Mögötte a gyönge testű, korán
                    elvénült asszony egy zsák gabonát vitt kötélen a hátán. Mélyen előre hajoltan
                    caplatott a nagy teher alatt a sárban. S egy méternyi hosszú karó volt bot
                    helyett nála. Látszott az útjok irányáról, hogy mind a ketten a malomba
                    mennek.</p>
					<p>Egy csuszamlós helyen a karó kiesett az asszonynak a kezéből.</p>
					<p>A fiú megfordult, s közömbösen nézte, hogyan erőlködik az anyja, hogy a karót
                    fölvegye.</p>
					<p>Mért nem vette fel ő? Mért nem ő viszi azt a nehéz zsákot?</p>
					<p>Mert az asszony sorsa az a parasztoknál, hogy rabszolgája legyen a férfinak.
                    Nemcsak az urának rabszolgája, a fiainak is. A parasztfiú nem ismerhet
                    gyöngédséget, mert hiszen az apja sem ismer. Micsoda hatalommal, hogyan lehetne
                    a tanítónak gyöngédséget oltania az emberi szívbe, ha nem a házi nevelés oltja
                    bele?</p>
					<p>Az év utolsó napján temetésre kellett mennünk. Míg a pap öltözködött, az ablakhoz
                    álltam. Ott szivarozgattam. Néztem a havas utcát.</p>
					<p>Falun bizony nem söprik a havat. A házak mellett a járókelők taposnak utat; az
                    utca közepén meg az állatok, s a kerekek.</p>
					<p>Egy leánytanítványom jelent meg az úton. Az öregleányok közül való. Fábián
                    Veronka a neve. Tizenhárom éves, de korán megnyulladt. A hátán putton volt, és a
                    puttonban faragótól való forgács. Néhány hosszú szállal megtoldotta a putton
                    magasságát és megtetézte jól.</p>
					<p>Az ablak alatt megállt és megfordult, mintha valakit várna.</p>
					<p>Szórakozottan néztem. Fehér bőrű, szőke, komoly leány. Félénk, mint a nyúl. Nem
                    mer a szemébe nézni senkinek. A leckéjét mindig tudja az utolsó betűig, s mégis
                    ha felelnie kell, elpirul és remeg.</p>
					<p>Hogy ott megállt, akaratlanul és néznem kellett. Milyen finom arc! Milyen tiszta,
                    nyugodt és jóságos kék szem! Ha nem a szegénység ruhája volna rajta, ünnepelnék
                    a szépségéért. No, ebből bizonyára jó asszony válik. Ennek az ajkán soha nem fog
                    egy haragos szó elhangzani.</p>
					<p>A leány mellett Dani jelent meg. A fiú bekecsben volt és a szokott nagyszárú
                    csizmában. A kezében béresostor.</p>
					<p>Mosolyogva váltott szót a leánnyal. Akkor láttam először mosolyogni. De hogy
                    átváltozik az arca a mosolygásban! Mennyire emberibb!</p>
					<p>A leány is finomkán mosolygott reá, és nyugodtan nézett a szemébe.</p>
					<p>Különös volt ez nekem. Az iskolában sohase láttam, hogy beszéltek volna. Igaz,
                    hogy a leányok külön csoportban is ülnek, de olykor mégis érintkeznek.
                    Kölcsönműveletek a tentában, ceruzában, az óraközi szünetek, a fabehordás, s más
                    efféle iskolai dolgok, mind megannyi alkalom arra, hogy beszéljenek egymással.
                    Ezt a kettőt soha nem láttam együtt.</p>
					<p>Beszéd közben egy arasznyi kis forgács leesett a puttonról. A fiú könnyű
                    mozdulattal vette föl, és beigazította a többi közé.</p>
					<p>No lám!</p>
					<p>Aztán a leány mosolyogva bólintott és elváltak.</p>
					<p>Márciusban történt, hogy egy napos ebédután az udvaron sétáltam a korai meleg
                    verőfényben.</p>
					<p>Az iskolába két leány jött elsőnek. Az egyik Veron volt, a másik Bogyó Teri, egy
                    kis szeleburdi, fekete leány. Már tavasziasan voltak öltözködve. Rózsaszínű
                    rékliben mind a kettő, s nagykendő nélkül. Veron az arcát félénken félre tartva
                    köszönt. S befordultak az iskolába.</p>
					<p>Néhány perc múlva hallom, hogy az ablak belső táblája reccsen. Valamelyik
                    betörte. Hogyan törhette be? Talán almát dobott egyik a másiknak? Labdáztak? No,
                    majd megtudom, melyik a bűnös a kettő közül?</p>
					<p>Az utcaajtón ismét egy leányka lépett be, aztán két fiúcska, s mögöttük a nagy,
                    komoly Dani.</p>
					<p>Az iskola csakhamar megtelt. Mikor a hetes vigyázó jelentette, hogy mind együtt
                    vannak, beléptem.</p>
					<p>Imádkozás közben az ablakra pillantottam. Az egyik alsó táblán csillag alakú
                    zúzódás. Aztán a két leányra pillantottam. Bogyó Teri nyugodt szemmel néz reám.
                    Veron sápadt.</p>
					<p>Az első gondolatom az volt, hogy nem szólok az ablakról semmit. A megcsináltatása
                    legalábbis két hatosba kerül. Az ilyen szegény népnek két hatos sok pénz,
                    rengeteg pénz! Majd megcsináltatom az iskola pénzéből.</p>
					<p>De aztán mégis arra gondoltam, hogy az iskolában rendet és igazmondást is kell
                    tanulnia a gyermeknek. Ha nem is kötelezem a leányt arra, hogy megtérítse a
                    kárt, alkalmat nyitok arra, hogy igazlelkűnek mutatkozzék.</p>
					<p>Az imádkozás után leültek. A szemök rajtam függött.</p>
					<p>Szokás szerint végigsétált a szemem minden soron. Veron összekucorodva rejtőzik
                    az előtte ülő leánynak a háta mögé. Mintha a könyvében olvasna.</p>
					<p>Máskor rászólok az ilyen lapulóra, most figyelmén kívül hagyom. Tekintetem az
                    ablakon állapodik meg.</p>
					<p>S kérdő nézéssel fordulok a vigyázó felé.</p>
					<p>A fiú - egy mindig piros kisfejű tatár -, fölkel és szól katonásan:</p>
					<p>- Kérdeztem, ki törte ki? De mind aszongya, hogy törötten találták.</p>
					<p>A gyermekek valóban ártatlan nyugalommal néznek reám. Bogyó Teri szaporán pislog.
                    Veron marad félrehúzódottan.</p>
					<p>Tehát ezek ketten hallgatást fogadtak.</p>
					<p>- Ki törte be az ablakot? - kérdezem nyugodt komolyan.</p>
					<p>Mély csend.</p>
					<p>A kérdésemben érzik, hogy a vigyázó jelentése nem befejezője az ügynek. Elképedve
                    bámulnak reám.</p>
					<p>A harmadiknak érkezett leányka kissé elpirosodva nézegeti a körmét. Talán az is
                    tud róla: de nincs kötelezve arra, hogy rámutasson a bűnösre. Nálam a bűnösnek
                    magának kell vallania.</p>
					<p>Átpillantok a fiúk során. A két fiúcska is nyugodt. Tehát azoknak már hazudtak
                    valamit.</p>
					<p>Danira is pillantok. Az nyugodtan néz rám. Tehát ő sincs beavatva a titokba:</p>
					<p>- Kicsoda az köztetek - kérdezem szemrehányó komolyan -, aki nem vállalja a
                    szenvedést?...</p>
					<p>Halotti csend.</p>
					<p>A gyermekek már szinte megmerevülten néznek reám. Ahogy átpillantok rajtok,
                    látom, hogy Veronnak még a füle is piros. Kínlódó arccal pislog maga elé. A
                    szeme pilláján már meg is csillan az első könnycsepp:</p>
					<p>De hallgat.</p>
					<p>- Aki betörte az ablakot, azonnal keljen fel és valljon! - szólok már szigorúan.
                    - Ki törte be az ablakot?</p>
					<p>A fiúk sorából fölemelkedik Dani és nyugodtan a szemembe nézve feleli:</p>
					<p>- Én.</p>
				</div>
				<div type="chapter">
					<head>SZEGÉNY EMBER JÓ ÓRÁJA</head>
					<p>A városból jöttem hazafelé kocsin, s útközben az egyik ló elrúgta a patkót.
                    Beállítottunk hát a legközelebbi faluban a kovácshoz.</p>
					<p>Délután három óra volt akkor. A falut a délelőtti araszos hó borította. Minden
                    fehérlett, csak a szurtos kis kovácsműhely volt fekete, meg az udvara.</p>
					<p>A kovácsot nem találtuk otthon. Fogat húzni hívták a kántorhoz. Várnunk kellett.
                    Nemcsak magunk vártunk: a műhely előtt ott ácsorgott már két paraszt is meg a
                    cigány. A cigány nem állt, hanem ült. Egy abroncsa tágult keréken ült, az ajtó
                    előtt. A kerék talán az övé volt, de az is lehet, hogy nem az övé, csak
                    beszélgetésre telepedett oda.</p>
					<p>És a műhely előtt ott álldogált egy kócos vén szamár is. Kétkerekű kordé elé volt
                    kötve. A hóban persze nem legelhetett, hát csak mozdulatlanul nézett maga
                    elé.</p>
					<p>A két paraszt a szamárra alkudozott.</p>
					<p>- De istenuccse, nem ér ez hat forintot se - mondotta az egyik.</p>
					<p>- Márpedig én nem engedek a tízből - felelte a másik. A kordéval együtt megér tíz
                    forintot.</p>
					<p>Egy tüskés szemöldökű kis öreg paraszt volt az eladó. Száz esztendő zsírja és
                    cérnája tartotta össze a bekecsét. Az egyik csizmája fején új folt feketéllett,
                    s mivelhogy a csizma sohase látott kefét, a fakó bőrről leordított az új
                    folt.</p>
					<p>A másik paraszton suba volt. De az se lehetett jómódú ember, mert a süvege már
                    ócska volt és szőre hagyott.</p>
					<p>- De ha mondom, hogy van kordém - szólt szinte mérgesen a subás. Mi a csudának
                    akarja kend rám tukmálni ezt a kordét!</p>
					<p>- Legyen kettő - felelte csökönyösen az öreg. - Jobb kettő, mint egy. Mert lássa
                    kend, ha nincs szamár, akkor nekem a kordé nem kell.</p>
					<p>- De ha nekem se kell!</p>
					<p>- Együtt jár a szamár a kordéval, tudhassa kend. Tehénnel a kötél, szamárral a
                    kordé, mióta áll a világ mindig.</p>
					<p>És rám nézett, mintha azt várná tőlem, hogy mellette bizonyítsak.</p>
					<p>- Isten látja a lelkemet - folytatta -, meg nem válnék ettől az állattól. Hanem
                    hogy tegnap unokám született, hát arra kell a pénz. Meg aztán, hej, nem sokat
                    viszketett a markom ebbe az átkozott esztendőbe!</p>
					<p>Szél támadt. Fáztam.</p>
					<p>- Hát legyen hét forint - szólt a subás. - Vesszek meg, ha csak egy krajcárral is
                    többet adok érte!</p>
					<p>Arra gondoltam, hogy járkálok egyet, s ha előtalálom a kovácsot, megkérem, hogy
                    gyorsan végezzen a lovammal.</p>
					<p>Az út már ki volt taposva a házak előtt, s én kétszer is elsétáltam a falu egyik
                    végétől a másikig. Végre is beszóltam a kántorház udvarán fát vágó
                    cselédnek:</p>
					<p>- Itt van-e még az a kovács?</p>
					<p>- Nincs itt - felelte -, Kisgyuri Bálinthoz hívták. A Nacza volt itt érte, hogy
                    tüstént menjen által.</p>
					<p>- Ott is fogat húz?</p>
					<p>- Nem. A Szegfűnek valami daganat támadt a torkában.</p>
					<p>Tovább sétáltam, és bosszúsan tűnődtem, hogy a szegény Szegfű miféle állat lehet:
                    bőg-e vagy nyerít? S hogy ez a kovács fogorvos-e, vagy állatorvos?</p>
					<p>De hiába: meg kell várnom, ha mingyárt az egész falut végiggyógyítja is előbb.
                    Mert az út köves és a lónak megromolhat a lába.</p>
					<p>Fáztam már.</p>
					<p>Hol lehetne kapni egy csésze teát?</p>
					<p>Sehol.</p>
					<p>Itt a kocsma: egy pohár forralt bort lehet talán kapnom.</p>
					<p>Beléptem.</p>
					<p>Hát lám, ott ül az én két emberem is a hosszú fenyőfa asztalnál. Mind a kettő
                    szivarozik. Koccintgatnak a hosszú nyakú üvegekkel.</p>
					<p>- Hóttig áld engem kend ezér a szamárér - mondja az öreg. - Mer ennél jobb szamár
                    tíz határba sincsen.</p>
					<p>- Kend se kap mindennap kilenc forintot ilyen vén szamárér - feleli a subás.</p>
					<p>- Hát fiatalnak nem éppen fiatal, de vénnek se vén. Most van a javakorába. Olyan
                    erő van a kutyába, hogy néha alig lehet megállítani.</p>
					<p>- Talán inkább elindítani.</p>
					<p>- Nem: megállítani. Ha az indulásba makacskodik, akkor csak tüskével ütögesse
                    kend hátulról. Megy, mint a veszett fene!</p>
					<p>Újságot vettem elő és olvastam.</p>
					<p>Az ajtón egyszer csak becsusszanik az a cigány is, amelyik a kovácsműhely előtt
                    hallgatta a parasztok alkudozását. A hátán egy kopott, fakó rozsdás húrú
                    cimbalom. Nem is köszön, csak letelepedik a búbos patkájára, és hangolásba
                    fog.</p>
					<p>De a subást nem érdekli a cigány.</p>
					<p>Fölkel és elbúcsúzik az öregtől. Estére haza akar érkezni. Ebből értem, hogy ő is
                    más faluban lakik.</p>
					<p>Az öreg magára maradt. Szivarozva hallgatta a cimbalmos nótáját. Egyszer csak
                    egyet int neki a fejével és a mutatóujját föltartja. Rekedt torokhangon
                    dalol:</p>
					<p>Tisza mellett ne-he-hem jó lefekünni.</p>
					<p>Hallgat egy percet, hogy jól kíséri-e a cimbalmos? Aztán elégedetten bólint.
                    Folytatja:</p>
					<p>Mer az árvíz (hej) ki tanál önteni.</p>
					<p>Egyet szí a szivarján s úgy mondja tovább:</p>
					<p>Az babámat el tanájja vinni.</p>
					<p>Az asztalra üt az öklével, azután a fülére teszi a kezét, és a fejét
                    meglóbálja.</p>
					<p>Keservesen meg fogom siratni.</p>
					<p>Láttam, hogy nótája ez az öregnek, és hogy a cigány is nem először pengeti neki.
                    Értették egymást.</p>
					<p>De milyen más az igazi parasztnóta, mint a színpadi. A színpadi paraszt a
                    zenekarhoz igazítja az énekét és a szüneteit. Az igazi paraszt el-elmond egy-egy
                    sort, közben iszik, pipázik, s ez idő alatt a cimbalom is holmi cifrákkal tölti
                    be a nóta közeit.</p>
					<p>A vers végeztével két üveg bort rendelt az öreg. Az egyiket a cimbalmosnak
                    adatta. Szomjas lehetett a cigány, mert egy hajtásra kiitta a felét. Aztán
                    tovább zöngicsélt szerszámán. Az öreg is ivott. Megtörölte a bajuszát; és ismét
                    felintett az ujjával:</p>
					<p>Mikor a betyárok világbúl kimúlnak</p>
					<p> Gazdag kocsmárosok kódusbotra jutnak,</p>
					<p> A cifra menyecskék mind lerongyolódnak.</p>
					<p> Muzsikus cigányok hazaballaghatnak.</p>
					<p>Még valami három nótát dalolt el az öreg, s eközben a nagy üveg bor előle is
                    kifogyott meg a cimbalmos mellől is.</p>
					<p>Akkor a cimbalmos azt a nótát zördítette rá, hogy:</p>
					<p>Garibaldi, Garibaldi állítja a verbungot.</p>
					<p>Az öreg összecsattogtatta rá a tenyerét, s egy intéssel megint két üveg bort
                    rendelt.</p>
					<p>Egyszer csak feligazodik az öreg és leveti a bekecsét. Kiáll a kocsma közepére. A
                    keze a csípőjén. A süvegét félre! Táncra mozdul a cigány előtt. Lép egyet
                    csöndesen hol jobbra, hol balra. A dallam bokrain hozzáütögeti az egyik rossz
                    csizmát a másikhoz. A fejét hol fölveti és kevélyen ringatja a derekát; hol meg
                    lehajtja és rácsapkod a csizmája szárára. Minden mozdulata más. Íme, most a keze
                    fejét taktusra lógázza, mintha azt próbálná, hogy elég hajlékony-e a csuklója? A
                    vén lábak ugyanily örömben részesülnek. De minél tovább táncol, annál
                    mozgékonyabb. Lám, a süveget is levágja már nagy puffanással a sarokba. Az arca
                    piros és komoly. Ősz haja előre-hátra lengedez. A kezét hol összecsattogatja,
                    hol a mestergerendán veri ki széles tenyerével a neki tetsző taktusokat. Látszik
                    rajta, hogy a lelke is táncol.</p>
					<p>Mennyi méltóság és költészet van a magyar táncban! A lábakban gondolatok és
                    ötletek fejeződnek ki. Az egész test zene. Minden mozdulat a zene
                    kifejezése.</p>
					<p>A kocsisom bámuló feje jelenik meg az ajtóban. Intek neki, hogy üljön le, és
                    igyék egy üveg bort.</p>
					<p>Az öreg se nem lát, se nem hall már. Rég elmúlt ifjúságának hamvadozó tüze
                    lobbant föl az inaiban. Nekivadulva lejt és széleseket fordul a kocsma földjén.
                    Most már a sarkába futott a kedve. Forgatja, kopog is vele, s ahogy
                    összeütögeti, bizonyosan ráképzeli foltos, rossz csizmájára a legénykori
                    sarkantyúját. Elnéztem volna sokáig a mulató öreget. De íme, mindennek vége
                    szakad: egy rémlátó szemű öregasszony jelenik meg az ajtóban. Csípőre teszi a
                    kezét és rikolt:</p>
					<p>- Ej, vén lator! No lám!</p>
					<p>Az ember abbahagyja a táncot. Pislog, mint aki álomból ébred, és egyet simít a
                    haján hátrafelé. Szó nélkül engedi, hogy a fejére nyomják a süveget, és szó
                    nélkül ölti fel a bekecsét.</p>
					<p>- Mingyár gondoltam, mihent mondták, hogy eladta kend a szamarát! - prédikál az
                    asszony. - Hová is ment vóna máshova...</p>
					<p>Az öreg bágyadtan és kedvetlenül ereszkedik le a helyére. Az asszony a bekecs alá
                    nyúl és az öreg mellényéből kiszedi a pénzt az utolsó krajcárig.</p>
					<p>- Hány liter a bor? - fordul az asszony aggódó szemmel a kocsmároshoz.</p>
					<p>- Öt - feleli a kocsmáros a szakállát hegybe simogatva. - Öt liter bor meg három
                    szivar.</p>
					<p>- Még szivar is! Nézze meg az ember! Még szivar is!!</p>
					<p>Fizetett.</p>
					<p>A cigánynak is odadobott egy hatost, aztán felhúzta az öreget a padról.</p>
					<p>- Co fel, vén lator!</p>
					<p>Az öreg fölkelt. Az asztalról fölvette a félbemaradt szivart és útközben
                    odavetette a cigánynak.</p>
					<p>Kilépett az ajtón szótlanul, engedelmesen.</p>
				</div>
				<div type="chapter">
					<head>A PARASZTLEÁNY</head>
					<p>Egy februáriusi vasárnapon olyan enyhe idő köszöntött ránk, mintha már javában
                    benne volnánk a tavaszban. A nap meleggel sütötte az iskola oldalát. A föld
                    szikkadozott. A kertben minden tulipán kidugta az első levelének a hegyecskéjét
                    a föld alól.</p>
					<p>Ahogy künn pipázgatok a napsütésben, látom ám, hogy egy úrféle álldogál a kocsma
                    előtt. Prémes kék kabát, májszínű kesztyű. Ott szivarozik. A botját a karjaiba
                    fűzte a hátán. És nézi a litániákra szállingozó népet.</p>
					<p>A prémes kék kabát ismerős volt nekem. A magunkfajta néptanító csak egyszer vesz
                    téli kabátot - mikor megházasodik. Azután azzal együtt kopik, és öregszik,
                    mígnem elszólítódik a Földről.</p>
					<p>A kék kabát nem lehet másé, csak Szalay Miklósé, az én szomszéd megyebeli
                    kollégámé, s ürge legyek, ha nem ő maga áll benne! A kesztyű is rávall, a
                    szétvetett lábbal való büszke állás is! De hogy kerül ide ez az ember? És ha már
                    itt van, mért nem siet hozzám? Hiszen régi iskolai pajtások vagyunk, s most is
                    tartjuk a barátságot. Tanítógyűlésen, búcsún egymás mellé ülünk. Egymás
                    születésnapjára köszöntőt írunk. Soha egymásra nem haragudtunk, egymásra rosszat
                    nem beszéltünk. Sőt, én mindig dicsérem őt, hogy az ő vármegyéjében hozzá
                    hasonló tanultságú tanító nem találkozik.</p>
					<p>Most íme, oldalt fordul. Ő az! Ilyen kalapácsvégű orra, keskenyen fölkanyarodó
                    szőke bajusza nincs másnak senkinek.</p>
					<p>De hát mi lelte ezt az ember?</p>
					<p>Egy kicsit tűnődtem, hogy várja-e, vagy hogy kilépjek és megszólítsam? Végre is
                    kiléptem az ajtón, hogy üdvözlést intsek neki.</p>
					<p>Hát ahogy kilépek az én alacsony kapumon, mikorra a fejemet fölemelem, Miklós
                    nincsen. Mintha a föld nyelte volna el! Nézem, hogy hová lett? Hát a kék kabát
                    csücske kiáll a kapuajtóból.</p>
					<p>No, ez még furcsább!</p>
					<p>Miklós bizonyára meglátott engem, és ahelyett, hogy a nyakamba rohanna, búvik
                    előlem!</p>
					<p>Megzavarodtan tértem vissza. Mi lehet az oka ennek a különös viselkedésnek!?</p>
					<p>Eszembe jutott, hogy egyszer, mikor látogatásra hívtam, különös mosolygással
                    rázta a fejét:</p>
					<p>- Nem megyek én oda, pajtás, soha. Hívhatsz Amerikába, hívhatsz Afrikába,
                    hívhatsz az Északi-sarkra, elmegyek a kedvedért. De ezen a földtekén a te falud
                    az, ahová én el nem megyek soha.</p>
					<p>Így felelt.</p>
					<p>Azt gondoltam: tréfál. Az én Miklós barátom behörpintett olykor, és félrejárt a
                    kereke. Hiszen nem is járt benne sohase. Hogy így félrehúzódott előlem, eszembe
                    jutott a nyilatkozata. Hátha nem tréfált? Hátha van itt valami ügye-baja,
                    ellensége, rossz emléke, vagy tudom is mije? És most restelli, hogy megszegte a
                    fogadását!</p>
					<p>Nem tudtam eligazodni a töprengéseimben.</p>
					<p>Úgy estefelé egyszer csak betoppan hozzám.</p>
					<p>A szokott melegséggel ölelkeztünk össze. Én nem mondtam neki, hogy már láttam. Ő
                    se mondta, hogy már dél óta itt van. Csak annyit mondott, hogy a kocsiját a
                    kocsmában hagyta, mert tudja, hogy nekem istállóm nincsen.</p>
					<p>Hát jó. Bort tettem az asztalra, és beszélgettünk. De jobban csak én tartottam
                    szóval. Ő szegény olyan volt, mint a felhőbe takart hegy. De vajon mi lehet a
                    gondja?</p>
					<p>- Hogy forog a világ nálatok? - kérdeztem egyszer. - Boldog vagy-e a
                    feleségeddel?</p>
					<p>- Hálistennek - felelte. - Csak éppen hogy gyermekünk nincsen.</p>
					<p>- Az se nagy baj - szóltam vigasztalón. - A gyermek nagy kedvesség, de néha nagy
                    szomorúság is. Az élet minden rózsáját bele kell olykor fonni egy halotti
                    koszorúba.</p>
					<p>Hallgatás szakadt a beszélgetésünkbe. Miklós az esti homályra pillantott az
                    ablakon át. És szólt, mintha folytatna valami megkezdett beszédet.</p>
					<p>- Szép ez a te falud. Csupa fa, és csupa rend. Egynehány embert ismerek benne.
                    Él-e még az öreg Tatár?</p>
					<p>- Az énekes?</p>
					<p>- Az.</p>
					<p>- Él, és buzgón vezérli a búcsúsokat.</p>
					<p>- Hát az öreg Váróci?</p>
					<p>- Koldul most is.</p>
					<p>- Hozzánk is eljön néha, de persze csak nyáron. Hát az öreg Kevi?</p>
					<p>- Meghalt.</p>
					<p>- Hát Harmacziék? Veri még az asszonyt?</p>
					<p>- Nem tudom, hogy verte volna. Ugyan már, hogy is verné! Csöndes nép az.</p>
					<p>- Akkor mással tévesztem össze. Van-e gyermekük.</p>
					<p>- Van.</p>
					<p>- Hány?</p>
					<p>- Egy. Ötéves fiúcska. A télen adták be az iskolába.</p>
					<p>Ismét felhőzte valami gondolat. A beszélgetésünk ismét elnémult.</p>
					<p>- Igyál hát - mondom. - Talán nem jó ez a bor?</p>
					<p>- Dehogy nem - felelte magához térve. - Hol szerezted? Nagyon is jó!</p>
					<p>Vacsora után ismét az ablakra áll a szeme. Az udvar nyugoti részére szolgál az
                    ablakom, hát nincsen rajta kárpit.</p>
					<p>- Látod-e - azt mondja - azt a csillagot?</p>
					<p>- Látom - feleltem. - A Vénusz, vagyis magyar Vacsoracsillag.</p>
					<p>A görögök Lucifernek hívták. A népnek: Zsidócsillag.</p>
					<p>Már akkor megéledt, megvidámult. A régi beszédes, kedves pajtás volt. Az
                    iskolában ültünk, mert ez az én vendégszobám. És itt pipáztunk, a második üveg
                    bor mellett.</p>
					<p>- Hej, az a csillag! - mondotta sóhajtva -, de gyönyörű szép csillag!</p>
					<p>- Biz, az szép csillag. Azt olvastam róla, hogy éppen olyan, mint a mi
                    földünk.</p>
					<p>- No, ha az föld - szólt a csillagra merengve -, abba van eltemetve az én
                    boldogságom!</p>
					<p>Ez az ember kezd megborosodni - gondoltam.</p>
					<p>De nem találtam el! Később láttam abból, amit elmondott, hogy van összefüggés a
                    magaviseletében meg a szavaiban.</p>
					<p>- Te olyan jó tollú ember vagy - mondotta aztán, mikor megeredt a nyelve. -
                    Valamelyik vidéki lapban láttam egy történetedet.</p>
					<p>Egypárszor én is próbáltam efféléket írni, de tudja a manó, nekem nincs türelmem.
                    Hanem elbeszélem neked egy históriámat, azt írd le, ha tudod. Azt igazán érdemes
                    lenne.</p>
					<p> A história</p>
					<p>Emlékszel tán rá, hogy mikor harmadévesek voltunk, én a tanév elején kimaradtam.
                    Nem volt pénzem, hogy egyfolytában végezzek, hát elmentem egy évre
                    tanítósegédnek. Valami elátkozott falu az a hely, a hegyek között. Ha a sasok
                    útjáról nézhetné az ember, olyannak látná, mintha valami nagy sárga tyúk az
                    erdőszélre rakta volna a tojásait. A tyúk a templom. A tojások a házak.
                    Összevissza állnak. Egyenes utcája nincs egy se. Úri háza sincsen. Úr nincs is
                    benne más, csak a pap meg a kántor.</p>
					<p>Hát ott éldegéltem.</p>
					<p>Egy ádventi reggelen a mise előtt kint állok az udvaron, s várom a kántort, hogy
                    megyünk misére.</p>
					<p>A hold sütött még. A sarat gyönge jég hártyázta. Hogy az út sáros volt a
                    templomig, a szomszédból is a mi udvarunkon át jártak a misére.</p>
					<p>Egy jómódú paraszt volt a szomszédunk. Egy rövid nyakú méltóságos palóc.
                    Bíróviselt ember és kevés szavú. Annak a háza állt az iskola mellett. A két
                    kertet egy sor orgonabokor választotta el egymástól. Félig fonott sövény, félig
                    orgona.</p>
					<p>Hát ahogy ott állok az udvaron, egyszer csak jön a szomszédnak a leánya. Kurta
                    suba, piros csizma, térdig érő szoknya. A kezében imádságos könyv meg
                    csipkekendő.</p>
					<p>Jóreggelt mond.</p>
					<p>Én, hogy ott unatkoztam, megszólítottam a leányt.</p>
					<p>- Állj meg csak, Juli. Ejnye, de szép csipkekendőd van! Hadd látom!</p>
					<p>A leány elmosolyodik. Átnyújtja a zsebkendőjét.</p>
					<p>Azzal a leánnyal én azelőtt is mindennap találkoztam, de soha meg nem
                    szólítottam. Közönséges parasztleány, sovány képű és barna szemű, mint más
                    parasztleányok. Csak abban különbözik talán, hogy az alsó ajka kissé kijjebb
                    áll, mint a felső. Mintha fitymálná a világot. De nem fitymálta, csak az ajka
                    volt olyan. A szeme jámbor nézésű és okos. Olyan szeme volt, mint a kutyának.
                    Akkor azonban, hogy a holdvilág az arcára sütött, meg a csizma magas sarka
                    nyúlánkká emelte a termetét, tetszett nekem. Aztán hát abban is van valami, hogy
                    egy elhagyott falusi udvaron, holdvilágos hajnalban, téli csöndességben eléje
                    jön az embernek egy leány - akármiféle leány -, lehetetlen elbocsátani magunk
                    mellett megszólítás nélkül.</p>
					<p>És hát ő mosolygott. Hogyisne mosolygott volna. A paraszt mindig boldog, ha
                    úrféle áll vele szóba. Érzi, hogy ő ezer esztendővel alacsonyabb sorú, mint az
                    urak. A megszólítás fölemelés.</p>
					<p>- Szép a kendőd - mondom neki. - De jó szaga van! Mivel szagosítottad meg?</p>
					<p>- Mentával - felelte a leány.</p>
					<p>- Nohát - mondom évődve -, ideadtad a kendőt, nem adom vissza! Hadd legyen tőle
                    jószagú az én ládám is!</p>
					<p>A leány elkezd könyörögni, hogy adjam vissza a kendőt. Mit szólnak a templomban,
                    ha látják, hogy kendő nélkül jött? Meg az édesanyja mit szól, ha kendő nélkül
                    tér haza?!</p>
					<p>Minél jobban esdeklett, annál jobban tetszett nekem. A könyörgése olyan volt,
                    mint a gerlicezokogás. Micsoda üde, édes hang! Igazán nem parasztnak való. És
                    hát benne van a hangjában, hogy érti a tréfát; tudja, hogy én a kendőt csak
                    játékból vettem el.</p>
					<p>Bent a házban megcsattant a kilincs. A leány megrezzent.</p>
					<p>- Hát majd megmondom, mikor adom vissza - szóltam neki.</p>
					<p>S azzal magam is elfordultam, nehogy a kántor meglássa, hogy leányfélével
                    beszélgetek.</p>
					<p>Őszintén szólva, nem volt semmi szándékom azzal a leánnyal, csak éppen hogy
                    unatkoztam ott; akárki jött volna, beszédbe állottam volna vele. Mikor a leány
                    elsurrant, már meg is bántam, hogy nem adtam vissza a kendőjét. A magamfajta
                    ember csak nem kezdhet parasztleánnyal!</p>
					<p>Azokban a napokban kezdődött a disznótorok ideje. Hajnali misére ritkán mentem.
                    Ha pedig mentem, nem találkoztam a leánnyal.</p>
					<p>Aztán a tél múldogált. Ha nappal láttam is, nem állhattam vele szóba. Köszönt.
                    Elfogadtam. Azzal tovább mentünk, ki-ki a maga dolgára.</p>
					<p>A zsebkendő ott hevert a ládámban. Ahányszor láttam, mindig bosszantott, hogy nem
                    adtam vissza. Azt meg nem tehettem, hogy valami gyerektől küldjem át, vagy hogy
                    magam vigyem át hozzájok.</p>
					<p>Aztán jött a tavasz.</p>
					<p>Egy május eleji napon sétálok a kertben. Nézem, hogyan indul termésnek a
                    kajszibarack. Ahogy a szomszéd kertbe pillantok, látom, hogy káposztapalántát
                    ültet ott a leány.</p>
					<p>Micsoda karcsú, hajlékony teremtés! Mezítláb van és ahogy hajladozik, előfehérlik
                    a lábikrája. Grófkisasszonynak se lehet különb!</p>
					<p>A láb csodálatosan szép része a mezítláb járó embernek, de festők se figyelmeznek
                    rája. A gyermek lába milyen formás! És a parasztleány lába milyen tökéletes!
                    Persze csak húszéves koráig. Azután eldurvul.</p>
					<p>Juli még csak tizenhat éves volt. A lába formája még megvolt abban az üde
                    gyöngeségben, amelyben Éva anyánké lehetett, mikor a paradicsom gyepén
                    járdogált. A mellecskéjén is akkor kezdett feszülni az ing. A nyaka azonban már
                    gömbölyű volt és hajlékony, mint a hattyúé.</p>
					<p>Darabig néztem a kerítésnél állva. Aztán megszólítottam:</p>
					<p>- Mit csinálsz, Juli?</p>
					<p>- Tetszik látni - szólt fölemelkedve.</p>
					<p>És elpirult.</p>
					<p>A kertben már lila fürtökben virágzott az orgona és bimbózott a pünkösdi rózsa.
                    De én édes Istenem! Nincs szebb virágzó orgona a tizenhat esztendős piruló
                    leánynál!</p>
					<p>Megint megszállt az ördög!</p>
					<p>- A kendőd már régen nálam van - mondom neki. - Vissza szeretném adni. Ha kijössz
                    ide napnyugta után, visszaadom.</p>
					<p>- Tessék visszaadni mostan.</p>
					<p>- Este.</p>
					<p>- Nem: mostan.</p>
					<p>- Most megláthatná valaki. Aztán szóba tennének, hogy mi közöd velem?</p>
					<p>Nézett és hallgatott. A nyakán közönséges égszínkék üvegből való gyöngy volt. De
                    úgy illett neki, mintha drága gyöngysor volna. És hát az arca kedves volt.
                    Melyik leány nem kedves, ha pirul, ha mosolyog, ha tiszta és csillogó a
                    szeme?</p>
					<p>- Hogyan jöjjek ki este? - szólt elkomolyodva, szinte bánatosan. - Nem, nem
                    jöhetek ki.</p>
					<p>- Anyád miatt?</p>
					<p>- Nem anyám miatt.</p>
					<p>- A nénéd miatt?</p>
					<p>- Nem a néném miatt.</p>
					<p>- Apád miatt?</p>
					<p>- Nem.</p>
					<p>- Az öcséid miatt?</p>
					<p>- Nem.</p>
					<p>- Hát?</p>
					<p>Két fiúöccse volt neki. Meg a nénje is ott lakott az urával együtt. Az anyja zord
                    képű vén, ködmenes parasztasszony.</p>
					<p>A leány lesütötte a szemét. Azután csak úgy a szeme szögletéből pillantott
                    reám:</p>
					<p>- Micsoda leány volnék én, ha este kijárnék a házból?</p>
					<p>No, ez elég volt nekem. A parasztleány igazítja meg a tanítót.</p>
					<p>- Ahogy akarod - feleltem vállat vonva. - Ha nem jössz, én bizony nem hordozom
                    utánad.</p>
					<p>És, hogy hirtelenében okosabbat nem tudtam mondani, csak tömögettem a
                    pipámat.</p>
					<p>A leány folytatta a munkáját. Egyszer megint fölnéz:</p>
					<p>- Hát jó, tanító úr, kijövök este egy percre, de csak egy percre. De ígérje meg,
                    hogy nem gondol rólam semmi rosszat.</p>
					<p>Még ez is!</p>
					<p>- Ígérem - feleltem hidegen.</p>
					<p>És anélkül, hogy elbúcsúztam volna tőle, tovább sétáltam a kertben.</p>
					<p>Már bosszantott, hogy találkozóra szólítottam a leányt. Mit kisasszonyolom! Mit
                    akarok vele! Az ilyen leányok havi három forintért hányódnak a konyhában.
                    Piszkosak, neveletlenek, hagymaszagúak. És csak annyiban különböznek az
                    állattól, hogy ruhában járnak. Szerettem volna áthajítani a kendőt, s nem szólni
                    többé hozzá sohase.</p>
					<p>Igazán mondom, hogy csak a kendő miatt mentem már este ki a kertbe. Visszaadom
                    neki, aztán pont.</p>
					<p>Hát vacsora után a zsebembe tettem a kendőt és pipára gyújtottam. Kisétáltam a
                    kertbe.</p>
					<p>Várnom kellett reá.</p>
					<p>Csöndes, homályos májusi est volt az. A fák még itt-ott virágzanak: a kései
                    almafák, kései körtefák. Az ég félig felhős, félig csillagos. Olykor egy
                    cserebogár búg el mellettem, aztán még mélyebb a csöndesség.</p>
					<p>Egyszer csak hallom a leány szoknyájának suhogását.</p>
					<p>Megáll a garádnál.</p>
					<p>Néz.</p>
					<p>A hold a fejére süt. A karján az ing bokra olyan, mint két csomó fehér
                    gyöngyvirág.</p>
					<p>Én is csak álltam és néztem.</p>
					<p>- Nem félsz magadba járni? - kérdeztem végre, ahelyett, hogy a kendőt szótlanul
                    odaadtam volna neki.</p>
					<p>Mert ahogy ott állt velem szemben a sötétlő vén barackfa előtt, a szemem kívánta,
                    hogy ne mozduljon el.</p>
					<p>- Nem félek - rebegte valami különös meleg hangon.</p>
					<p>De lehet, hogy csak én hallottam olyannak. Este holdfényben, öreg fák között
                    minden megváltozik. Ő olyan volt, mint az úri parkokban a kezetlen milói
                    szobor. A háta mögött sötétlő fák, és köröskörül földszaggal teljes esti levegő
                    és csöndesség.</p>
					<p>Aztán hát beszélgettünk. Olyan semmiségekről beszélgettünk, amiket nappal is
                    akárki előtt is elmondhattunk volna. És mégis susogva mondtuk el. Nekem érdekes
                    volt az ő együgyű beszéde. Tavaszi estén minden érdekes. A lombok susogása is
                    érdekes. Pedig a lombok susogása értelmetlenebb a parasztbeszédnél is.</p>
					<p>Mikor végre megmozdult, hogy visszatérjen, azt mondottam neki, hogy a kendőt bent
                    felejtettem a szobámban.</p>
					<p>- Jaj! - felelte szemrehányóan -, hát akkor mért jöttem én ki?</p>
					<p>És vonaglott a fehér ingvállban.</p>
					<p>- Holnap ilyenkor visszaadom. Nem beszélsz talán velem szívesen?</p>
					<p>- Dehogynem - felelte tétovázva -, de lássa, olyan furcsa...</p>
					<p>- Nincs abban semmi furcsa.</p>
					<p>Hallgatott.</p>
					<p>Én letörtem egy virágfürtöt az orgonasövényről és az arcára veregettem. A leány
                    behunyt szemmel állta.</p>
					<p>- Mit gondolsz most? Mondd meg őszintén!</p>
					<p>A leány megrázta a fejét, mint aki álomból ébred. Sóhajtott:</p>
					<p>- Nem viszen az jóra, ha én ide kijárok.</p>
					<p>Erre nem tudtam mit felelni. A leány jóéjszakát susogott. Eltűnt, ugrálva, mint
                    mikor a pipiske ugrál a fűben.</p>
					<p>Darabig utána néztem. Még akkor is ott álltam, mikor már a kertajtót bevonta.
                    Éreztem, hogy szívesen beszélgettem vele, és hogy az ő távozásával megüresedett
                    a kert. És ekkor fordult belém az a gondolat, hogy fiatal vagyok és ő is fiatal.
                    Mit is mondott Szárdanapál: Egyél, igyál, szeress! - a többi minden babszemet
                    sem ér!</p>
					<p>De aztán mikor megmosdottam a jó hideg vízben - mert este mosdok most is -, akkor
                    lehűltem, és leszóltam Szárdanapált.</p>
					<p>Igazat mond az a leány, hogy nem viszen jóra, ha folytatjuk az esti
                    beszélgetéseket. Én elvégre is példaképül állok a községben, nem pedig, hogy az
                    Ovidius lángjára oktassam a parasztleányokat. Nem becsületes valami, amit
                    tettem! No, holnap visszaadom a kendőt, aztán mingyárt hátat is fordítok minden
                    mezei ördögnek.</p>
					<p>Hát a következő estén át is adtam neki a kendőt. Hanem, hogy igen
                    gyönyörködtetően karcsú volt a dereka, én bizony megpróbáltam, hogy fél karral
                    körülfoghatom-e?</p>
					<p>A leány ügyesen kifordult a karomból, csak egy pillanatra éreztem a dereka
                    puhaságát.</p>
					<p>Megállt kétlépésnyi távolságban, mint a megriadt őzike és bámulva nézett
                    reám:</p>
					<p>- No lám! - mondotta szemrehányó hangon.</p>
					<p>- Mit: no lám!?</p>
					<p>- Nem tudja-e hogy...</p>
					<p>És hallani véltem a szíve szaggatott dobogását.</p>
					<p>Halkan fejezte be:</p>
					<p>- ...hogy én leány vagyok.</p>
					<p>- Dehogy nem - feleltem nyugodtságot erőltetve hangomra. - Ha tuskó volnál, nem
                    akartalak volna megölelni.</p>
					<p>De magam is meg voltam indulva. Öleltem én már kisasszonyfélét, de az a cudar
                    míder: akárcsak kapufélfát ölelne az ember. Őrajta hát nem volt míder. Mintha
                    egy liliombokrot öleltem volna át, s a tavasz minden balzsamos szellője suhant
                    volna rajtam végig.</p>
					<p>A leány valami különös lágyságú panaszos hangon szólott.</p>
					<p>- Hibát követtem el, hogy kijöttem.</p>
					<p>Aztán már nem tudom, mit beszélgettünk. Néhány perc múlva megint egymás mellett
                    álltunk és én nem öleltem meg többé, csak épp hogy mellette álltam és csodáltam
                    az arca körvonalait. Egyszer rátettem a kezemet a kezére és azt mondtam
                    neki:</p>
					<p>- A kezed forró. Milyen forró a kezed!</p>
					<p>És ő hallgatott.</p>
					<p>Másnap megint találkoztunk. Nem akartam pedig. Láttam, hogy tartózkodó és hogy az
                    élet ügyeiben olyan okos, mint akármiféle úrinő. Tudja, hogy ő érték. És tudja,
                    hogy vége az értéknek, mint a vasnak, ha belekap a rozsda. De ha napestig is
                    megvoltam abban az eltökélésemben, hogy nem megyek ki többé a kertbe, amint az
                    első csillag feljött, s a kertet beburkolta az esti sötétség, valami kihúzott
                    hozzá. Nem szerelem. Hiszen nem voltam én belé szerelmes! De rabul ejtett az a
                    melegség, vagy micsoda, ami kiáramlott abból a leányból.</p>
					<p>Szereted te is a jácintot? Oh, az csodálatosan gyöngéd és üde virág. Mikor
                    mellette álltam, úgy éreztem, mintha egy nagy jácint mellett állnék. A jácint
                    vonzott ki engem, az emberi jácint.</p>
					<p>Ahogy megint beszélgetünk, végigsimítom a tenyeremmel az arcát. Meleg volt az
                    arca és sima, mint a bársony.</p>
					<p>- Ne tegye ezt többé - mondotta az arcát elvonva.</p>
					<p>De ez a hang kérlelés volt és nem tiltakozás.</p>
					<p>- Miért ne - feleltem -, hiszen ezzel nem vétek ellened. Milyen sima az arcod,
                    milyen szép a te szemed!</p>
					<p>És akkor megint megöleltem. Két karral öleltem meg, és ahogy a mellemre esett, az
                    én ajkam bizony az arcára tapadt.</p>
					<p>Én édes Istenem, micsoda bolondság! Micsoda szamárság! Azaz, ha jól meggondoljuk:
                    nem is bolondság, nem is szamárság. Hát mi jó van egyéb a földön! Az ész dolgai,
                    azok mind hidegek, s akármilyen okosságok is, mind csak nyugtalanság,
                    elégedetlenség. Csak az a mienk, ami a szívünké! A leány kibontakozott.</p>
					<p>- Mit akar velem? - rebegte elfulladó, könyörgő hangon. - Mért cselekszi ezt? Én
                    nem vagyok úri leány, és maga nem parasztlegény. Hova gondol?</p>
					<p>- Nem gondolok semmit - feleltem. - Fájt talán, hogy megcsókoltalak?</p>
					<p>Nem felelt.</p>
					<p>Csak álltunk. Az arcunk égett. Szégyenkeztünk mind a ketten.</p>
					<p>De együgyű is az ember, Istenem!</p>
					<p>Hát aztán minden este kiszökött és beszélgettünk. Néha megöleltem, megcsókoltam.
                    Néha a mellemre dőlt és én ott ringattam. Pusmogtam a fülébe mindenféle kedves
                    szavakat. És hát nem ismertem magamra, mikor vele voltam.</p>
					<p>De ennél több nem történt.</p>
					<p>A sövény köztünk volt. Ő nem jött át, én se léptem át hozzá. Féltem az
                    apjától.</p>
					<p>De a vágy megáradt folyó. Hullámot ver, ha gátat talál. Azt gondoltam, a sövény a
                    gát. Csak a sövény...</p>
					<p>De nem az volt pedig.</p>
					<p>Esett egyszer az eső, és hogy ő megint nem akart átjönni, én mentem át a
                    pajtájukba. Teli volt az szénával, és illatos sötétséggel. Nem láttuk egymást,
                    csak éreztük.</p>
					<p>Hát ez is olyan állapot, amiről a költők nem írtak még verset. A vakok szerelme.
                    Milyen hangzatos cím lenne! A két fiatal nem lát egymásból semmit. Ülnek a
                    sötétség óceánjában. És érzik is egymást. A kezek találkoznak. Az arcok
                    összesimulnak. Az eső csendesen suhog. A széna jószagú. Hát kell-e a Rotschild
                    kincse, hogy az ember boldog legyen?</p>
					<p>Több kell annál!</p>
					<p>Hanem az a több... Hogy röviden fejezzem ki magamat, a leány olyan természetű
                    volt, mint némelyik részeg ember, aki akármennyit iszik is, akármilyen jókedve
                    van, mindig józan marad.</p>
					<p>Hajnalig ott időztem, s másnap szinte beteg voltam az álomtalanságtól.</p>
					<p>És morgott bennem a becsület:</p>
					<p>- Úr vagy te? Tisztességes ember vagy te? Tanító vagy te? Nem szégyenled, hogy
                    egy mezítlábos parasztleánynak több az esze és több a lelkiereje, mint
                    neked!</p>
					<p>S hogy egész nap így korholtam magamat, sikerült este a szobában maradnom. Nem,
                    nem megyek ki többé! Elvégre is ura vagyok a lábamnak. A lábnak kell odamennie,
                    ahová én akarok, nem pedig nekem, ahová a láb visz! Nagy szórakozottan
                    átbeszélgettem az estét a kántorral, aztán lefeküdtem.</p>
					<p>Sokáig nem tudtam aludni, mintha csak a hajamnál fogva húzott volna valaki, úgy
                    kellett küzdenem magammal.</p>
					<p>De lebírtam magamat.</p>
					<p>Gondoltam, csak az első nap ilyen nehéz, mint a koplalásban, aztán már rendes
                    kerékvágásba igazodunk.</p>
					<p>Hát másnap ahogy lefekszem, megint érzem a húzást. Az esticsillag húzott. Ahogy
                    beragyogott az ablakomon, mintha egyre azt susogta volna: Tavasz van, tavasz
                    van! Az emberi életnek is csak egy tavasza van. Ha elmúlik a tavasz, vissza nem
                    tér többé soha!</p>
					<p>Nem bírtam tovább. Felöltöztem és kimentem a kertbe. Megálltam az út közepén és
                    néztem a kerítés felé.</p>
					<p>Semmi hang. Semmi leány! A hold szarva eléggé világít, hogy megláthatnám.</p>
					<p>Sajoltam, hogy nem látom, de örültem is. Mert való igaz az, hogy egy ördög meg
                    egy angyal kíséri az embert. Néha küzdenek. És amelyik győz, annak kell
                    engedelmeskednünk. No, a cirkuszokban nincsen olyan versenybirkózás, mint ahogy
                    énbennem mindennap birkózott ez a két lélek. Tegnap az angyal győzött, ma az
                    ördög. De lám, az ördög megjárta. Mert a leány nem jött ki. Az angyal tapsol, és
                    én most szépen visszatérek.</p>
					<p>Ahogy ott álldogálok a kert közepén, s éppen indulnék befelé, halk kattanást
                    hallok. A szomszéd kert ajtócskája kattant.</p>
					<p>Jött.</p>
					<p>Sietve, nesz nélkül jött az árnyékon. (Az ingválláról láttam, ahogy el-elvillant
                    a lombok között.) És egyszer csak felbukkanik az orgonakerítésnél a holdfényben,
                    mint ahogy Vénusz kiemelkedik a tenger hullámaiból.</p>
					<p>Ugyan, ne mosolyogj az én római hasonlataimon! A rómaiak okos emberek voltak,
                    mink pedig műveletlenek vagyunk. Ha az ember aranypénzt talál, bezzeg nem bánja,
                    ha görög, ha római!</p>
					<p>Tölts inkább a poharamba! Szervusz!</p>
					<p>Hát ahogy felbukkant, nem bírtam elfordulni. Odamentem:</p>
					<p>- Itt vagy?</p>
					<p>- Már harmadszor.</p>
					<p>- Tegnap is vártál?</p>
					<p>- Hajnalig.</p>
					<p>- Szándékosan nem jöttem ki. Most se tudom, miért vagyok itt? Te csak játszol
                    velem, mint a macska az egérrel!</p>
					<p>A leány hallgatott. A feje lekókadt.</p>
					<p>- Nem hittem, hogy ilyen a tanító úr - susogta szelíd szemrehányó hangon. - Mért
                    kíván tőlem olyasmit, ami...</p>
					<p>- Micsoda olyasmit?</p>
					<p>- Én valamikor az oltár elé állok, és aki odavezet, nem azé lesz-e testem,
                    lelkem, becsületem?</p>
					<p>- De hát akkor mért jársz ki hozzám?</p>
					<p>Erre nem tudott felelni. De ahogy magamhoz vontam, éreztem, hogy a szíve úgy ver,
                    mint a kallós malom.</p>
					<p>És most következik a legbolondabb:</p>
					<p>A leány felfogása változhatatlan - ezzel le kellett számolnom. A nép eszmeköre
                    kicsiny. Némely felfogása, mintha vasból volna verve, hajlíthatatlan. A becsület
                    fogalma is más nálok, mint nálunk. A lopás, ha tyúknál kisebb értékű valami, nem
                    érinti a becsületet. Fát lopni az erdőről, őzet lőni orvul, verekedésben megölni
                    valakit, nem árt a becsületnek. De ha egy leány haja szálát véletlenül a
                    kabátomon pillantja meg valaki, a becsület elolvadt, mint a hó.</p>
					<p>Az ilyen fogalom olyan mély gyökerű, hogy azt lehet mondani, ők élnek benne, s
                    nem a fogalom ő bennök. Benne élnek, mint a féreg a gerendában. Ha kiveszem
                    belőle, vége!</p>
					<p>És én ezt tudtam, és mégse bírtam bontani a kapcsolatunkon. Ahányszor láttam,
                    remegtem. Az a himbálódzó könnyű járása, az a csupa rejtelem szeme... Ha nappal
                    találkoztunk, és közömbösen kellett elhaladnunk egymás mellett, és
                    rámpillantott... Vagy ha szóba álltam asszonyokkal, és ő is velök volt és
                    rámnézett.</p>
					<p>Hányszor elgondoltam, hogy mért nem vagyok én parasztlegény?</p>
					<p>Elvenném ezt az okos, szorgalmas, tiszta, mindenképpen tiszta, kedves leányt. De
                    hát aki benne nőtt az úri ruhában, úri szokásokban, hogy járjon kapálni,
                    kaszálni? Még a ruhát csak felvehetnénk, de az a szokatlan nehéz állati munka,
                    az lehetetlen nekünk! Leander átúszta Helleszpontuszt, de ha kapálnia kellett
                    volna Héróért, nem hiszem, hogy kapált volna csak félnapot is.</p>
					<p>Hát már most ítéld meg magad, nem szégyenletes bolondság-e minden este
                    várni-várni a csillagot, a Vénuszt, amelyik a magasból azt mondja: Szeressetek!
                    S hallgatni egész éjszakán át két lelkiismeretnek a tiltakozó susogását: Nem
                    szabad! Nem szabad! Epedni az istenek poharáért, holott előre tudja az ember,
                    hogy innia nem lehet belőle!</p>
					<p>És én mégis minden este beálltam Tantalusznak.</p>
					<p>A leány, az bolondabb volt még nálam is. Mikor arattak, begyalogolt minden este a
                    faluba, s velem időzött egy-két óra hosszát. Mindig elkísértem vissza az
                    erdőszélig. Aztán meg én jártam ki hozzá, mert sajnáltam, hogy annyiról
                    bejön.</p>
					<p>Azt kérdezed, hogy a leány családja nem szólt-e közbe.</p>
					<p>Nem.</p>
					<p>Abban a faluban ma is az a szokás, hogy a leány elmegy esténkint a maga
                    választottjához találkozóra. Mikor meg már jegyesek, a legény oda is járhat a
                    házhoz. Sőt ott is hálhat. A leányra senki se vigyáz. S a legény annyira tudja,
                    mivel tartozik a becsületének, vagy hogy a leány annyira erősen óvja a
                    fehérkendőjét, hogy soha abban a faluban semmi botlás nem történik.</p>
					<p>Hát Juliról is tudták, hogy jár valahova. Csak azt nem tudták, hogy hozzám.
                    Lehet, hogy egypárszor faggatták is. De ő persze nem mondta meg. És hát a
                    paraszt ismeri egymást. Ha valamelyik nem akar valamit megmondani, abból ugyan
                    ki nem veszik harapófogóval se!</p>
					<p>Elérkezik augusztus vége. Mondom a leánynak, hogy nekem még egy esztendőt
                    tanulnom kell. Úgy búcsúztunk el, hogy örökre elválunk. Sírt persze, és - mit
                    tagadjam - én is elérzékenyültem.</p>
					<p>- Isten áldjon meg, Juliskám! - mondottam -, talán nem látlak többé sohasem!
                    Akárhányszor eszembe jutsz, tíz esztendő múlva is arra fogok gondolni, hogy ez
                    az élet elmúlik, és hogy van egy parasztember a világon, akinek a szívedből több
                    jut, mint nekem jutott.</p>
					<p>Azt hittem, elájul.</p>
					<p>Szeptember első napján kocsira ülök. A kántornak azt mondtam, hogy egy hétig ne
                    fogadjon helyettem senkit; ha nem akad valami mellékes keresetem a városban,
                    visszatérek. A szülőim akkor már nem éltek, és én apró diákok tanításával
                    gondoltam, hogy fenntarthatom magamat.</p>
					<p>Hajnalodott, mikor a kocsi kiindult velem. A faluban még mindenki aludt. A
                    szomszéd ház is csendes volt.</p>
					<p>- No, Isten veled, Juliska! - gondoltam. - Isten veled, falu tulipánja! Isten
                    tudja, látlak-e még valaha az életben!</p>
					<p>A kert sarkán visszapillantok. Ott áll felöltözötten, sápadtan. És néz, néz rám
                    kimondhatatlan szomorún! Int a kezével búcsúzót.</p>
					<p>Szerettem volna leugorni, hogy még egyszer megcsókoljam, de a kocsis miatt nem
                    tehettem. Hát csak visszaintettem neki.</p>
					<p>Azt hiszem, amit eddig elmondottam, nem érdemes megírni. Az életben bizony nem
                    olyan fordulatosak a regények, mint a könyvekben. De várj, a második rész, az
                    érdekesebb. Azt inkább megírhatod.</p>
					<p>A városban ott lődörögtem hat napig. Nem kaptam több tanítványt, csak egyet.
                    Azért mindössze három forintocskát fizettek volna. No, vissza: még egy
                    esztendőre!</p>
					<p>Hát visszatértem nagy búsan. Úgy kell élnem, hogy megtakarítsak a jövő tanév
                    kezdetéig legalábbis ötven pengőt.</p>
					<p>Beesteledett, mikor megérkeztem. A kántor örömmel fogadott. Én azonban bús
                    voltam, mint a kivert bika.</p>
					<p>A sorsom szegénysége búsított. Annyira búsított, hogy Juliska a leforgott hat nap
                    alatt kiment az eszemből. Inkább a falban álló szögre gondoltam akkor, ahova
                    felakasszam magamat. De hogyisne! Tizenkilenc éves voltam, és ahelyett, hogy
                    mester lehetnék valahol, még egy évre odakényszerítenek a tudomány tőgye alá!
                    Az ördög égessen meg minden tudományt!</p>
					<p>Tíz óra után le akarok feküdni, hát az ablakomon halk koccanást hallok.</p>
					<p>Odapillantok.</p>
					<p>Egy női árnyék.</p>
					<p>Kinyitom az ajtót. Csak a nyakamba omlik, mint valami virágos bokor. S hull az
                    orcámra a forró harmat.</p>
					<p>- Csakhogy visszajött! Oh, azt hittem, a szívem megszakad!</p>
					<p>Olyan volt, mint az őrült. És hát bizonyosan azt gondolta, hogy őmiatta tértem
                    vissza.</p>
					<p>- Itthon marad-e? - kérdezte remegve.</p>
					<p>- Egy évig, Juliska.</p>
					<p>- Egy évig? Hát akkor én most már nem bírom, akármi lesz is velem, de egy évig
                    legalább boldog leszek!</p>
					<p>Olyan volt, mint a részeg! Mint a részeg, aki egy ideig csak aprópénzt veteget a
                    cigánynak, utoljára meg odacsapja egyszerre minden pénzét.</p>
					<p>Hanem mi történt? Hogy a Juliska szeme folyton könnyes volt, míg én odajártam, a
                    családja kitalálta, hogy miféle legényhez járogat! Elképzelhető, micsoda
                    aggodalmat keltett az én visszatérésem! A leány elbeszélte, hogy amint
                    meglátták a kocsimat, s rajta engem is, az apja fölvette a furkósbotot és így
                    szólt a lányának:</p>
					<p>- Látod ezt a botot? Látod azt az urat? Hát tudod azt is, hogy én tréfálni nem
                    szoktam!</p>
					<p>És a leány este már nálam volt.</p>
					<p>Nekem most már azt illett volna mondanom, hogy:</p>
					<p>- Hallod-e, Juli? Eredj haza! Tüstént eredj haza! És többé hozzám ne szólj! Többé
                    énrám ne nézz!</p>
					<p>De csak elgondoltam ezt, mondani nem mondtam. És ebből láthatod, hogy az
                    embernek, szabad akarata nincsen. Papnak is mondtam már, hogy nincs szabad
                    akarat. Az ember csak labda. Ismeretlen erők játszanak mivelünk. Arra forgunk,
                    amerre azok akarják!</p>
					<p>Mindössze annyit tettünk meg, hogy attól fogva nem este találkoztunk, hanem
                    éjjel, és minden éjjel más helyen. Réten, erdőn, fűzfa mellett, kertek alatt,
                    templom oldalában - röviden mindenütt, ahol éjjel ember nem jár.</p>
					<p>Egy szép őszi éjjelen a temetőben volt a találkozónk. A hold teljes fénnyel
                    sütött. Juliska késett. Én unalmamban egy rég elhunyt földesúrnak a sírkövét
                    betűzgettem.</p>
					<p>Végre jött. Nem futva jött, sebes szoknyasuhogással, mint szokott, csak lassan,
                    mintha andalogna. Mikor hozzám ért, szokása szerint a nyakamba borult.</p>
					<p>- Alig bírtam kijönni - rebegte. - Apám a feje alá tette a kulcsot. Meg kellett
                    várnom, míg elalszik.</p>
					<p>- És kiloptad a feje alól?</p>
					<p>- Ki.</p>
					<p>A hangja szokatlanul bágyadt volt. A két szemét kék árnyék fátyolozta körül.</p>
					<p>- Beteg vagy talán?</p>
					<p>- Nem. Nincs semmi bajom.</p>
					<p>Később, ahogy ott ülünk a sírhalmon egymás mellett, egyszer csak leereszti a
                    kendőt a nyakán, s félrevonja az inge vállát.</p>
					<p>- Nézze - szólt szomorú mosolygással -, mit kell nekem kiállnom magáért!</p>
					<p>Fehér vállán egy lefelé húzódó széles kék folt tűnt elő.</p>
					<p>Megdöbbenve néztem rá. Ő a mellemre hajtotta a fejét.</p>
					<p>- Bizony, ha ki nem vesznek ma az apám kezéből, agyonver.</p>
					<p>Nem tudtam szólni, csak megcsókoltam a kék foltot.</p>
					<p>Ő folytatta:</p>
					<p>- Mióta megtudták, hogy magáért ver a szívem, nincs énnekem nyugtom. Hol
                    csigáznak, hol kérlelnek. De mikor legjobban csigáznak, akkor se mondok mást,
                    csak azt, hogy akárhogy összetörhetnek, de a szívemen hatalmuk nem lehet!</p>
					<p>Megrendülve hallgattam a szavait. Nem is tudtam mit felelni. Csak mikor
                    elváltunk, akkor mondtam neki:</p>
					<p>- Hallod-e, Juli, én nem veszem a lelkemre, hogy téged miattam gyötörjenek! Jobb,
                    ha otthon maradsz...</p>
					<p>Megállt és szomorúan mosolygott:</p>
					<p>- Ne gondoljon maga avval. Tehetnek-e már többet velem, mint amit eddig
                    tettek?</p>
					<p>De nem bántották többé. Látták, hogy se szó, se gyötrés nem változtat rajta, hát
                    leszámoltak vele. Nem is kellett már éjjeleznünk: találkozhattunk este is. Csak
                    az apja, különben is mogorva ember, az nézett rám sötéten.</p>
					<p>És ebben is érdekes a parasztlélek gondolkodása. Az öreg, valahányszor az utcán
                    találkoztunk, köszönt nekem. Csodálkoztam persze. Inkább vártam azt, hogy
                    leszúr, mint azt, hogy jónapot kíván. Ha nem láttam volna a kék foltokat a
                    leányán, azt gondoltam volna, hogy nem tud semmit. Egyszer meg is szólítottam.
                    Felelt röviden és illedelmesen. De ahogy rám pillantott, a tekintete olyan volt,
                    mint nyáron a jégfelhő.</p>
					<p>Hát, gondoltam, ez nem is csoda. Én gyújtottam fel a házát, hogy nézhetne rám
                    szívesen!</p>
					<p>Hanem egyszer a réten találkoztam az öreggel. Vadászni mentem, s ő is ott kaszált
                    egymagában. A gyalogút szembevitt vele és én éreztem, hogy jó szóval tartozom
                    neki. Mikor odaértem, rákiáltottam:</p>
					<p>- Jó napot, Antal bácsi! Fog-e a kasza?</p>
					<p>Nem felelt. Rám se nézett. Csak kaszált tovább.</p>
					<p>Akkor értettem meg, hogy a faluban nem nekem emelgette a süvegét, hanem a
                    falubeliek szemének.</p>
					<p>Pedig hát tudott már a Julcsa hibájáról az egész falu. Hogy hogyan szivárog ki az
                    ilyesmi, meg nem foghatom! Én nem szóltam senkinek, sőt magam előtt is
                    restelltem, hogy parasztleány a kedvesem. A családnak se volt mit dicsekednie a
                    titokkal. És mégis tudta mindenki, hogy Julcsából nem lesz asszony sohase.</p>
					<p>És mégis lett.</p>
					<p>A városi vásáron meglátta Julcsát egy szomszéd vármegyéből való legény. A kocsma
                    udvarán egymás mellett állt a kocsijok. Ott ebédeltek tarisznyából, mint a
                    parasztok szoktak. És hát beszédbe elegyedtek. Az öregek elmondták egymásnak
                    ügyét-baját. A legény is váltott szót a leánnyal. Egyszer csak odalátogat úgy
                    két hét múlva a legény.</p>
					<p>Julcsa újságolta este, hogy kérője van. Persze, nem örömmel mondta, mint más
                    leányok, hanem szomorúan:</p>
					<p>- Hát eredj hozzá, Julcsa. Szerencse ez neked, nagy szerencse. A mi bolond
                    ismeretségünk csakis így végződhetik jól.</p>
					<p>- Hogy menjek hozzá?</p>
					<p>S hogy ezt kérdezte, olyan volt a hangja, mint a temetési ének.</p>
					<p>- Miért ne mehetnél? Az a legény nem tud arról semmit, amit csak ketten tudunk.
                    Aztán, látod, örökké nem tarthat ez a mi ismeretségünk. Én egy hónap múlva
                    minden bizonnyal elköltözök innen és vissza se térhetek többé soha! Tetszik
                    neked az a legény?</p>
					<p>- Senki se tetszik ezen a világon.</p>
					<p>- Mindegy. Láttam a legényt. Fiatal, egészséges ember. És vagyonos is?</p>
					<p>- Jómódú.</p>
					<p>- Neked elvégre is az a sorsod, hogy asszony légy. Ő nem fogja soha megtudni, ami
                    közöttünk volt, és hát megszokod. Boldog is lehetsz vele. Hát csak bánj vele
                    szépen, Julcsa.</p>
					<p>A szülői is bizonyára így verseltek neki. De Julcsa mind az én beszédemre, mind
                    az övékre a fejét rázta.</p>
					<p>A legény egyre sűrűbben látogatott oda. Jó négy óra pedig kocsin is az út.</p>
					<p>Többnyire este érkezett. Egy-két órát ott ült, azután ment vissza megint még azon
                    az estén.</p>
					<p>Julcsa pedig minden este velem volt. Ha a legény jött, a nénje futott át
                    érte.</p>
					<p>Egyszer azt mondja este a leány:</p>
					<p>- Valami olyan helyre húzódjunk, ahol nem akadnak ránk.</p>
					<p>- Miért te?</p>
					<p>- Apám nagyon akarja, hogy hozzámenjek ahhoz a legényhez. Haragszik, hogy nem
                    bánok a legénnyel nyájasan: nem kelletem magamat, mint ahogy más leányok
                    szokták. Azt mondja, hogy aszongya: Ha még egyszer ki mered tenni este a
                    lábadat, baltával váglak agyon avval az úrral együtt!</p>
					<p>Az apa akkor már dühöngött.</p>
					<p>A kert alján öles bozót állt; bürök és más efféle. Meg egy épületomladék.</p>
					<p>Odavonultunk a bürök közé, és egy kövön ülve beszélgettünk.</p>
					<p>Egyszer csak halljuk, hogy ropog a garád. S látjuk, hogy a vén bivalyfejű paraszt
                    fölhág reá. Hajadonfővel volt. A kezében megvillant valami a holdvilágnál.</p>
					<p>Balta.</p>
					<p>Rajtam hideg dermedt végig. A paraszt sokkal erősebb mint én, s nálam még csak
                    bot sincs. Már láttam, ahogy fekszünk ketten a vérünkben a bürök között.</p>
					<p>Te talán ha megírod ezt a történetet, jól is teszed, ha így fejezed be, mert így
                    hatásosabb. Nevezheted aztán tragédiának. Az ilyesmi erősen hat a hölgyi
                    szívekre és a hölgyi könnyzacskókra. Ha azonban nem szereted a tragédiákat, írd
                    azt, hogy ebben a pillanatban előlépett a leány, és szívetrázó hangon
                    kiáltotta:</p>
					<p>- Apám, csak őt ne!</p>
					<p>Így is drámai. Tudom, hogy az írók hatás kedvéért szívesen hazudnak.</p>
					<p>Hanem a valóságban bizony nem így történt. Mink mind a ketten elholtan bámultunk
                    rá a bürök sűrűjében. Vártuk, hogy mi lesz? Azt hiszem, agyonüthetett volna az
                    öreg bennünket anélkül, hogy csak a kezünkkel is védtük volna magunkat.</p>
					<p>De hogy a hold gyöngén világított, s az omladéknak az árnyékában ültünk, az öreg
                    csak állt a garádon és körülnézett, hallgatódzott, aztán leugrott, be a mi
                    kertünkbe. Összejárta a kertet nagy nehéz lépésekkel. Mellettünk is elrobogott.
                    Az épületben is megfordult, de még a szobámba is bement.</p>
					<p>És tudod mit mondott Julcsa, mikor a veszedelem elvonult?</p>
					<p>Azt mondta:</p>
					<p>- Ez jó hely. Holnap is itt várjon rám.</p>
					<p>Végre otthagytam a falut. Ha Julcsára gondoltam, elnehezült a lelkiismeretem. De
                    azzal vigasztaltam magamat, hogy Julcsa férjhez mehet aggodalom nélkül. A róla
                    susogó híreket nem bizonyíthatja rá senki sem.</p>
					<p>És hát hallottam is aztán, hogy férjhez ment ahhoz a legényhez.</p>
					<p>Nem törődtem többé vele. Tanultam. Oklevelet szereztem. Másik községbe mentem
                    tanítónak.</p>
					<p>Hát biz ez együgyű történetke. Nem is érdemes ezt megírni mégse. Nincs benne
                    semmi romantika. S főképpen, hogy a leányt bottal verik, azt hiszem éppen nem
                    lehet megírni. Én legalább ilyesmit még nem olvastam. De látod, nekem érdekesebb
                    történet nincs ennél. Mert én ezt nem olvastam, hanem végigéreztem.</p>
					<p>No, tölts a poharamba! Szervusz!</p>
					<p>Tán két esztendőre rá az elválásunk után találkoztam ám Julival. Búcsún voltam
                    egy helyen, ott láttam, amint egy öregasszonnyal a templom árnyékán ebédelt. Ő
                    is meglátott engem. Az ujjának egy mozdulatával kért, hogy kerüljem meg a
                    templomot.</p>
					<p>Néhány perc múlva ott volt ő is a templom túlsó oldalán. Az asszonyi ruha nem
                    sokat változtatott rajta. Az arca gömbölyűbb. A szemei csak azok a hűséges nyílt
                    kutyaszemek.</p>
					<p>- Csak azért intettem - mondotta boldogan -, hogy a kezét megszoríthassam. Isten
                    áldja meg!</p>
					<p>- Beszélni szeretnék veled - feleltem. Napnyugta után légy a kántor kertje
                    alatt.</p>
					<p>- Nem lehet.</p>
					<p>- Te mondod-e nekem, hogy nem lehet?</p>
					<p>És mélyen a szemébe néztem.</p>
					<p>Eljött.</p>
					<p>Persze meg akartam ölelni, ahogy szoktam. De ő maga elé tartotta a kezét.</p>
					<p>- Asszony vagyok.</p>
					<p>Pedig azok az okos fekete kutyaszemek csak olyan szeretettel néztek reám, mint
                    azelőtt. A régi jácint volt. Teste-lelke szerelmet lehelt, és az én becsületes
                    gondolkodásom megint melegre jutott vajjá vált.</p>
					<p>Nyugodtságot erőltettem magamra.</p>
					<p>- Boldog vagy-e? - ez volt az első kérdésem.</p>
					<p>- Az uram jó ember - felelte a szemét lesütve.</p>
					<p>- Nem tudta meg?...</p>
					<p>- De tudja.</p>
					<p>Eldöbbentem.</p>
					<p>- Ki volt az a lelketlen, aki megmondta neki?</p>
					<p>- Én magam.</p>
					<p>- Nem bolondultál meg!</p>
					<p>- Mikor megkérte a kezemet, azt mondtam neki a kérők előtt, hogy négyszemközt
                    akarok neki felelni. Bementünk a kamarába. Ott azt mondtam: Nem akarok úgy
                    férjhez menni, hogy az uram nekem rút szavakat csapkodjon valamikor a fejemhez.
                    Tudja meg, hogy a kiskántort szerettem és szeretem most is. De ő már elment
                    innen, és nem is tér vissza soha többé. Hát énnekem mindegy, ha leány maradok is
                    holtomig. De úgy nem megyek férjhez, hogy az uram ezután tudjon meg egyet-mást,
                    és nekem holtomig a szememre hányja. Én azt akarom, hogy előre lássa, kit vesz
                    el.</p>
					<p>- És ő mit felelt?</p>
					<p>- Semmit. Csak bámult. Mikor aztán láttam, hogy nem tud szóhoz jutni, azt mondtam
                    neki, hogy legalábbis egy hétig gondolja meg, amit mondtam. Ha jól
                    meggondolkozott és mégis eljön értem, hozzámegyek. Akkor aztán visszatértünk a
                    másik szobába. Az emberem csak ült és gondolkozott. Fél óra múlva ő hítt ki a
                    kamarába. Azt mondja: Hát hogyan szeretted azt az urat, csak szívből-e vagy
                    amúgy is? Megmondtam neki, hogy amúgy is: Erre nem szólt semmit, csak elment
                    lógó fejjel, szomorúan. Hanem egy hét múlva csak beállított megint.</p>
					<p>- És szépen elvett.</p>
					<p>Az asszony bólintott.</p>
					<p>- De mielőtt elvett volna, kiküldött mindenkit a szobából és azt mondta: Hát én
                    téged elveszlek, Juli. És ígérem neked itt a feszületre, hogy a te bűnödet soha
                    elő nem említem, szemedre nem hányom. De te is esküdjél ám itt meg az örök
                    Istenre, hogy soha többé azt az urat nem fogod ösmerni! Így kerültünk aztán
                    össze.</p>
					<p>Az asszony szeme megnedvesült. Én is megrendültem.</p>
					<p>- És mióta a felesége vagy, nem is...</p>
					<p>- Egy rossz szót se szólt.</p>
					<p>- Hm. Jó ember lehet.</p>
					<p>Így beszélgettünk a kert alatt. Aztán a múltakat emlegettük. Bennem egyre fogyott
                    a józanság. Megrészegedtem a látásától, és nem bírtam magammal.</p>
					<p>- Csak egyszer hadd öleljelek meg, Juliskám, csak egyszer, egyetlenem! -
                    mondottam neki kősziklát megindító ellágyulással.</p>
					<p>- Nem, nem - felelte szinte fulladozva az asszony.</p>
					<p>S megtelt a szeme könnyel. Aztán a mellemre borult, és azt mondta:</p>
					<p>- Ha azt kívánja tőlem, hogy haljunk meg együtt, abba az egybe beleegyezek!</p>
					<p>És hát nem láttam többé.</p>
					<p>Hanem sokszor eszembe jut az a szegény áldott teremtés. Megházasodtam, és derék
                    asszony a feleségem; jó családból is való, szép is, kedves is. És mégis nekem
                    minden érzésem akörül a parasztasszony körül forog. Mint a planéták a nap
                    körül...</p>
					<p>Néha alig bírok magammal, úgy megrohan a vágyakozás, hogy csak egyszer is lássam,
                    mi lett belőle? Tudom pedig, hogy mi: kérges kezű, hervadt arcú parasztasszony.
                    A járása bizonyára nem olyan könnyű, ringadozó már. Nagy lóbőr csizmát visel
                    bizonyára, és talán már pálinkát is iszik. Borzalom elgondolni! És én mégis...
                    látni szeretném. Az ember az omladékban is a régi épületet látja. A virág csak
                    virág, ha elhervad is. Az álom szép, ha elszállott is...</p>
					<p>Már szakadozottan és álmosan beszélt. Olykor nagy füstöt eresztett a szivarjából,
                    és utánabámult.</p>
					<p>- Feküdj le - mondottam. Ne árts magadnak az ilyen gondolatokkal! Ha jó a
                    feleséged, becsüld meg! Azt a szegény parasztasszonyt meg ne zavard. Gondold
                    meg, hogy a te megjelenésed felfordítaná annak a parasztcsaládnak a nyugalmát.
                    És hát az a nő temiattad sokat szenvedett.</p>
					<p>- Okosan beszélsz - felelte bólintva.</p>
					<p>Aztán megrázta a fejét, és fanyaran nevetett.</p>
					<p>Hiszen nem is igaz az egész! Csak koholtam! Meg akartam mutatni, hogy én is
                    tudnék csinálni történeteket, ha akarnék!</p>
					<p>Másnap, mikor a miséről hazaérkeztem, már felöltözötten és útra készen várt. A
                    kocsija is ott állt a ház előtt. Csak éppen annyi volt még hátra, hogy együtt
                    megreggelizzünk.</p>
					<p>- No - azt mondja a végén -, most már nem panaszkodhatsz, hogy nem látogattalak
                    meg. Ha előbb nem: nagyszerdán viszonoznod kell a látogatásomat. Várlak!</p>
					<p>- Ha lehet.</p>
					<p>- Hanem mielőtt elmennék, megnézem még az iskoládat.</p>
					<p>Bevezettem. Az iskolások már együtt ültek. Fölkeléssel köszöntötték a
                    vendéget.</p>
					<p>- Gyermekeim - mondom nekik -, ez a bácsi szintén tanító úr. Meglátogatott engem,
                    és most bejött, hogy megnézzen titeket is. Ő meglátja a ti szemetekből, hogy
                    tiszta lelkű, jó gyermekek vagytok-e? És összehasonlít titeket a maga
                    iskolájával.</p>
					<p>A gyermekek leültek és bámultak. Vártam, hogy Miklós egy pár kedves szót intéz
                    hozzájok. Az ilyen rögtönzésekben ő mindig nagy mester volt. És hát örök emlék a
                    gyermekeknek, mikor egy-egy idegen arc jelenik meg az iskolában és beszél a
                    hazaszeretetről, a becsületről, a tudás értékéről.</p>
					<p>De Miklós nem szólt semmit. Állt és végignézett minden soron, mint valami
                    rendőr.</p>
					<p>Egyszer aztán megáll a tekintete a kályha mellett. Három fiúcska ült ott a
                    szűrén, a padlóra telepedetten. Azokat csak szívességből fogadtam be: öt-hat
                    évesek. Némelyik szülő szereti korábban beadni a gyermekét, mint ahogy a törvény
                    kötelezné. Hát azoknak bizony nem jut egyéb hely, csak a padló. Odatelepednek a
                    kis leterített szűrükre. És örülnek, hogy ők is iskolások.</p>
					<p>Miklós odalép az egyikhez és azt mondja:</p>
					<p>- Kelj fel csak. Hogy hívnak?</p>
					<p>A gyerek fölkel. Lesüti a szemét.</p>
					<p>- Nézz rám szépen.</p>
					<p>A gyermek ránéz.</p>
					<p>Miklós az álla alá teszi a kezét.</p>
					<p>- Mi a neved, kedves?</p>
					<p>- Harmaci Pista - feleli a gyermek.</p>
					<p>A másik kettőét is megkérdezte, csak úgy röviden és nem is nyájasan. Aztán
                    hirtelen köszönt a gyerekeknek és kifordult az iskolából.</p>
					<p>Odakint az udvaron kezet fog velem:</p>
					<p>- Isten áldjon meg!</p>
					<p>De még el se bocsátotta a kezemet, azt mondja hirtelen megváltozott hangon:</p>
					<p>- Ugyan, szólítsd ki azt a kis Harmaci gyereket, adok neki egy krajcárt.</p>
					<p>Hogy erre figyelmesen nézek rá, a zsebében zavartan kaparászva folytatja:</p>
					<p>- Nagyon megtetszett nekem az a kis kölyök, és hát én a szép arcú gyermekeket
                    végtelenül szeretem.</p>
					<p>Beszólok az ajtón:</p>
					<p>- Jöjjön ki az a három gyerek, akivel a tanító úr beszélt.</p>
					<p>És meglehetős komolyan azt mondom Miklósnak:</p>
					<p>- Mind a háromnak adsz, vagy egynek se. Ha nincs aprópénzed, tessék, az
                    erszényem.</p>
					<p>A három kisfiú kikopog. A kis Harmaci fiú a sapkáját is hozza a hóna alatt.
                    Megáll mind a három előttünk. A kis Harmaci gyerek néz ránk azzal az ártatlan
                    fekete szemével.</p>
					<p>- Netek mindeniknek egy krajcár - mondja Miklós. - Cukorra adom.</p>
					<p>Azzal megfogja a kis Harmaci gyereket, fölemeli. Néz a szemébe. A szívére
                    szorítja. És aztán megcsókolja gyöngéden jobbfelől, balfelől.</p>
					<p>Mikor a kocsira ült, vörös volt, mint a pipacs.</p>
				</div>
				<div type="chapter">
					<head>A MI TEMETŐNK</head>
					<p>Ez a mi temetőnk nem olyan márványkővel kirakott cifra kert, mint a budapesti. Az
                    igaz, hogy nem is nagyságos urak fekszenek benne, csak afféle közönséges falusi
                    emberek. Szegény embernek pedig nem dukál parádé a másvilágon sem.</p>
					<p>De nem is kívánja.</p>
					<p>Nálunk csak egy gödör meg egy fakereszt jár a halottnak. A gödröt Dudrai István
                    bácsi ássa. A keresztet Kacali András faragja és festi kellő szakértelemmel.</p>
					<p>A gödör ellen gyakran van kifogás, mert Dudrai bácsi néha nem tud kimászni a
                    gödörből, s így különösen mikor a nagyobbik pálinkáskorsót kötötte az oldalára,
                    nemegyszer megesett már, hogy mikor a koporsót le akarták ereszteni, akkor
                    vették észre, hogy Dudrai bácsi ott alszik még a gödör fenekén.</p>
					<p>Máskülönben a gödör mindig akkurátusan meg van ásva. Éppen jó. A szegény ember
                    különben sem válogatós.</p>
					<p>Kacali András már sokkal műveltebb ember, bár nem csizmadia, hanem asztalos. Ő
                    csinálja a koporsót és a keresztet. A felírást is ő cselekszi meg, minekutána a
                    szöveget a gyászoló családdal egyetértőleg megszerkesztette. A betűnek
                    elhelyezésére ide másolok egy feliratot:</p>
					<p>Itt nyukszik Matlak Fáni gyenge teste élt 15 esztendőt mögh ott mer a diófárul leéset Isten nevibe Anno 18 78 esztendőbe</p>
					<p>Minden betű egy krajcárt kóstál. Innen van az, hogy a kevésbé jómódúak csak a
                    nevet és az évszámot íratják a keresztre.</p>
					<p>Ilyen egyforma szabású fakeresztekkel van teleültetve a mi temetőnk. Az én
                    gyermekkoromban egyetlen egy kőemlék volt ott a fakeresztek között. Azon
                    idegen véset. Azt mondták, németül van az írás. De alatta nem német feküdt,
                    hanem az öreg Szegfüné. Bánatában halt meg az öregasszony, mert lókötő lett a
                    fiából. Egy napon ott találták ezt a sírkövet. Senki sem látta, mikor hozták,
                    sem mikor felállították. A mester ki tudta betűzni, hogy a sírkő Hans Krämmer
                    nevű becsületes emberről mutat följegyzést, aki később halt meg, mint az öreg
                    Szegfüné, de nálunk sem életében, sem halála után nem járt.</p>
					<p>A papunk kocsiját egyszer éjjel megállította három járkélő. A papunk először
                    megijedt, de mikor megismerte Szegfü Jancsit, elmúlt a félelme.</p>
					<p>- Mit akarsz, Jancsi! Nem ismersz? - kérdezte tőle.</p>
					<p>Jancsi megismerte holdvilágnál a papot. A kalapját zavartan leemelte és egynémely
                    hát-ok után kinyögte, hogy szeretné tudni, mi hír a faluban.</p>
					<p>- Hát semmi - felelte egyet tubákolva a papunk -, csak éppen, hogy kőkereszt is
                    van ám már a temetőben.</p>
					<p>- Ugyan? - kérdezte érdeklődéssel Jancsi -, aztán kinek van az?</p>
					<p>- A te anyádnak.</p>
					<p>- Annak-e?</p>
					<p>- Annak ám. Sajnáljuk is emiatt.</p>
					<p>- Hát aztán miért? - kérdezte rekedten az útonálló.</p>
					<p>- Azért, mert nehéz kő az.</p>
					<p>- Nehéz-e?</p>
					<p>- Nehéz ám.</p>
					<p>- Hát aztán?</p>
					<p>- Aztán hátha nyomja szegényt?</p>
					<p>Másnap reggel már nem volt ott a német sírkő a temetőben.</p>
					<p>Jancsi a föld alá került már azóta. Magam is ott voltam, mikor akasztották.
                    Kozarek nagy elismeréssel nyilatkozott magaviselete felől. Kár, hogy Jancsi
                    nem hallotta. Legalább egyszer örülhetett volna, hogy megdicsérte valaki. Most,
                    hogy a temetőnkben jártam, eszembe jutott a Szegfüné sírja. Nem találtam meg,
                    mert a régi sírok írását lefújta a sok szél és a sok eső. Pedig a temetőnk
                    mintha nem is változott volna. Most is olyan csendes, mint az a néhány száz
                    lakója. A sírok fölött a kakukkfű jó szaga lengedez és földre merengő
                    mozdulatlan fák állanak mindenfelé.</p>
					<p>Itt-ott egy olyan ismerősre akadok, akivel a faluban akartam találkozni.</p>
					<p>- Nini - szólok ilyenkor meglepetten -, hát ez is?</p>
					<p>Pedig hát jól tudom én azt, hogy lassankint egyenkint sorra idekerülünk. Míg
                    élünk, egyiknek tíz holdja; másiknak húsz holdja; mikor pedig meghalunk,
                    mindegyikünknek egy négyszögöl kis birtoka. És ahogy itt ülök azon familiámból
                    valók között, akik már átvették a maguk négyszögölét, önkéntelenül is arra
                    gondolok, vajon melyik lesz hát az én helyem?</p>
					<p>Körülöttem valami repülő darázs halk búgással orgonál. A kakukkfűben a halottak
                    lélegzetét érzem. S mintha valami suttogó hang sorra olvasná a keresztek
                    feliratát.</p>
					<p>Pedig anélkül is tudom, hogy mindnyájan idekerülünk.</p>
					<p>De nini, mégsem. Amott ballag az ákácosok és szomorúfűzek alatt az öreg Durai.
                    Ásó van a vállán. Pipázik. Ez az egy ember van a faluban, aki nem hiszi, hogy
                    meghal.</p>
					<p>Ki a manó is ásná nekünk a sírokat?</p>
				</div>
			</div>
		</body>
	</text>
</TEI>