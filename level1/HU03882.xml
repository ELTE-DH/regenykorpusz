<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU03882" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Új élet kapujában</title>
            <author>
               <persName>
                  <surname>Karácsony</surname>
                  <forename>Benő</forename>
               </persName>
               <date from="1888" to="1944">1888-1944</date>
               <idno type="VIAF">819395</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">80623</measure>
            <measure unit="pages">193</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Új élet kapujában</title>
               <date>2006-07-04</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/03800/03882/"/>
               <respStmt>
                  <resp>Original Electronic Edition</resp>
                  <name>Pásztor József</name>
                  <name>Molnár Éva</name>
               </respStmt>
            </bibl>
            <bibl type="printSource">
               <title>Új élet kapujában</title>
               <author>Karácsony Benő</author>
               <pubPlace>Kolozsvár</pubPlace>
               <publisher>Erdélyi Szépmives Céh</publisher>
               <date>1934</date>
               <ref target="https://mek.oszk.hu/03800/03882/"/>
            </bibl>
            <bibl type="firstEdition">
               <title>Új élet kapujában</title>
               <author>Karácsony Benő</author>
               <date>1932</date>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="medium"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-03-22"/>
     </revisionDesc>
  </teiHeader>
  <text>
      <body>
         
         
         
         
         <div type="chapter">
            <head>I.</head>
            <p>Lopott berbécshúst ettek csempészett rizskásával. A nő, mint egy fáradt etetőgép,
               lassan adogatta fel étvágytalanul kinyíló szájának a falatokat, míg barna szeme
               eltágulva legelészett a férfi mosdatlan arcán, amelyen szálas szőrpagonyok, lekaszált
               tisztások, sárga árkok köszöntötték a legelészőt...</p>
            <p>- Eh bien... hasonlítok talán valakihez? - nevette inkább, mint kérdezte szóval a
               férfi, akinek berbécsaprólékkal eltorlaszolt torkából a kedélyes zaj szűrődött elő.
               Villáját néhány másodpercre a tányérnak támasztotta, hogy penészszínű szakállát
               kacér mozdulattal megpödörje.</p>
            <p>- Rettenetesen hasonlít - mondta a nő halk rémülettel. - Nem is tudom, ahogy így rám
               nevet... nem maga az, Alexandre?</p>
            <p>- Alexandre a cári gárdából, nemde?</p>
            <p>- Nem, - rázta a fejét a nő megbántva - az adóhivatalból... Alexandre adóhivatalnok
               volt.</p>
            <p>Meg kellett mosakodnia és egy rozoga borotvával el kellett távolítania arcáról a
               rendetlen szőke dudvát, hogy a nő lecsillapodva és petyhüdt bájjal megrázza a
               fejét.</p>
            <p>- Mais non... Vous n’êtes pas Alexandre...</p>
            <p>És ellankadt volna minden érdeklődése, ha nem veszi észre a férfi elszenesedett
               csonka falábát.</p>
            <p>- Mi történt a lábával?</p>
            <p>A férfi üres pipáját betolta a szájába. Idestova hét esztendeje, hogy ilyen
               kellemesen érezte magát. Azonkívül tegnap ott lenn a téren valami fagyasztó, sötét
               dologból gabalyodott ki. Ki akarták végezni. És most élőnek, boldognak, rettenetesen
               vidámnak érezte magát. Az arcizmai vonaglottak, úgy festett a dolog, mintha
               epileptikus roham kopogtatna az ajtaján, de aztán nevetés lett belőle. Hátradőlt a
               székén, boldogan nevetgélt, aztán szemügyre vette a nőt. Apró, édes fülecskék, a
               szemek mélyén a tapasztalt asszonyok meleg lángja és szomorú köde, gömbölyödő
               gyerekes homlok, amelyen naplementi melanchóliával felhők úsztak át, egy tétlen
               leopárd hajlékony vonalai a derék körül, nagyon helyes lábak egy helytelenül
               viselkedő cipőben - a pillantása, amely udvarias hálával kezdte a szemlélődést, most
               szinte nyerítve száguldott végig a nő hullámvonalain. A fogolytáborban néhány
               leckeórát vett egy fél pud burgonya ellenében, hogy felmelegítse francia
               nyelvismeretét. Hogy a fél pud burgonya ne veszett légyen kárba, franciául adta meg a
               kért felvilágosítást.</p>
            <p>- A lábam? Oui, mademoiselle, leégett. On m’a brulé le pied et maintenant il faut
               procurer un autre...</p>
            <p>Zsenge mosolybimbócska feslett ki a lány száján.</p>
            <p>- Ó, ez mulatságos lehetett. Hogyan történt?</p>
            <p>A férfi megbökte a homlokát. - Hogyan? Nos, ez egy kissé homályos dolog.</p>
            <p>- Egy fehérre meszelt fal mellett baktattam tova. - Rámosolygott a lányra. - Ilyen
               hosszú falat még nem pipáltam, sehogy sem akart bevégződni. Megállottam tehát,
               szuszogtam egyet. A földön egy széndarab hevert. Fölemeltem és a falra rápingáltam
               két istentelenül rusnya pofát. Lehet, hogy hasonlítottak valakihez, nem tudom, nem
               vagyok errefelé Ázsiában ismerős. Időm sem lett volna az összehasonlításra,
               lefüleltek, valami írást is találtak nálam, pörbe fogtak és negyedmagammal kivittek a
               térre. Ott egy Nietzsche-bajuszú, karóalakú ember kihirdette előttünk az ítéletet.
               Maga elé tartott egy gyűrött papirost, terrakotta színű öklével félretolta szája elől
               sárga bajuszát és olvasni kezdett. A hangja magas tenorba szökkent, íráshoz alig
               szokott szeme sután kapkodta fel a szavakat a papírról, le kellett ereszkednie
               tenorja fenyegető magasságából, hogy szótagonkint felszedegesse, és egymáshoz
               ragassza őket. - Úristen - mondogattam magamban roppant fáradtan. Az ágas-bogas
               karóalak gyerekesen ringott a letűrt szárú Wallenstein-csizmában, amely alighanem
               valami likvidált színházi ruhatárból került ki a gyakorlati életbe; aztán elunta a
               sok irkafirkát, félrelökte a papirost és intett: na gyerünk! Sebesen odatereltek a
               fakápolnához. Mi az, bámulok kissé együgyűen a katonákra, csak nem akarnak engem itt
               hirtelen agyonlőni?... Úristen... agyonlőni, csak így, ilyen pokoli egyszerűséggel,
               ilyen lezserül... Mi ez?... Igen, az első kettőt agyonlőtték. Valami hölgy volt az
               egyik, fiatal lány. Ahogy összeomlott, derékig fellibbent a ruhája és ott feküdt
               fehér, csipkeszélű alsónadrágban... A véres kendőt leszedték a szeméről, és az én
               szememre húzták. Mi lesz ebből - merült fel bennem a gépies kérdés - mi lesz ebből? A
               vér csurgott a kendőből, a kötést is szűknek találtam, sehogy sem tudtam ráigazítani
               a szememre...</p>
            <p>A lány dohányt gyömöszölt a férfi pipájába, igen-igen rossz dohányt, aztán oldalvást
               beillesztette a pipát a cserepes, megviselt ajkak közé, hogy a férfit derűs
               fecsegésében ne zavarja.</p>
            <p>- Ki akarták végezni, mon ange?</p>
            <p>A férfi bólintott.</p>
            <p>- Mondhatnám azt is, mademoiselle, hogy ühüm. Hidegvérűen, ahogy Nagy-Britanniában
               szokás... Minek tagadjam: én közép-európai vagyok. A pipa ne tévessze meg...</p>
            <p>- Német?</p>
            <p>- Nem. Magyar.</p>
            <p>A lány nézte, csendes érdeklődéssel.</p>
            <p>- És hogy volt tovább?</p>
            <p>- A kendőt levettem a szememről, kioldottam a csepegő, nyálkás csomót, amelyen puha
               agyvelőrészeket éreztek az ujjaim, a kendőt kissé meghúztam, hogy a gyűrődései
               kisimuljanak, gyanús neszt hallok, fölemelem a fejem, körülnézek. A karóalakú
               cigarettát sodor és röhögve figyeli a mozdulataimat. A katonák az orrukat fújják és
               ők is röhögnek. Szemben egy ház erkélyén egy hölgy: cigarettázik és mosolyogva
               figyel. Mulatságosnak találják, hogy a saját ízlésem szerint akarom a kendőt
               átkötni...</p>
            <p>A lány a pipát nézte.</p>
            <p>- Nem szelel?</p>
            <p>- Köszönöm, szelel...</p>
            <p>- És aztán?</p>
            <p>- A kendőt visszaillesztettem a szememre. Hátul, a fejbúb alatt csomóra kötöttem,
               ahogy egy öreg mosónőnktől láttam, aki gyakran borogatta ecetes kendővel a
               homlokát... Készen voltam. Leeresztettem a karjaimat. Vártam. - Megfogta a pipáját és
               üres szemmel a mennyezetre nézett.</p>
            <p>- Folytassa hát - nógatta a lány.</p>
            <p>A férfi bólintott. - Folytatom... Vártam... Aztán dörrenést hallottam, azt hittem
               nekem szól, engedelmesen, mint ahogy a másik kettőtől láttam, végigestem a földön.
               Újabb dörrenések következtek. Aztán egy tüzér taktak, néhány távoli bumm... üvöltés,
               futó csizmák ködös koppanása, záradékul még néhány elmosódó taktak, aztán minden
               elcsendesedett... Valaki erősen rázta a vállamat. - Pszt... Maga halott? - Úgy
               látszik, eszméletlen voltam. Értelmetlenül néztem rá. - Nem vagyok halott. Miért
               kérdezi? - Int a kezével. - Leléphetünk, kamerád... Nézze, a Wallenstein csizmákat
               idáig köpte a kézigránát... A viszontlátásra... - Aztán fölállott és bemutatkozott:
               Beremere, őrnagy. Én is odanyögtem neki a nevemet: Örvendek, Merebere, császéskir
               hadifogel... Az őrnagy elköszönt, én is feltápászkodtam. Rá akarok nehezedni a bal
               lábamra, hopszassza, majd orrabukom, ballábam nem éri a földet. Lepislogok. Kutya
               piculáját, állapítom meg, a fabot, amely hiányzó lábszáramat van hivatva kisegíteni
               pillanatnyi zavarából, a kápolna égő kerítésétől tüzet fogott és amíg én
               eszméletlenül feküdtem, leégett. - Ah, be kellett volna biztosítani, - gondolom
               magamban. Csinos teljesítmény lesz, ha majd fél lábon kell innen Ázsiából
               Magyarországra ugrálnom. Átszökdécseltem ennek a háznak a sarkáig, leereszkedtem a
               járdára és elnyomott az álom. - Ránevetett a lányra és meghajtotta a fejét. -
               Beszélyem hátralevő része nem ismeretlen ön előtt. Ma reggel, amikor
               feltápászkodtam, hogy a fal mellett tovább szökdécseljek, a Gondviselés különös
               támogatása folytán az ön keblére buktam, chère mademoiselle, holott legjobb úton
               voltam, hogy orra bukjam...</p>
            <p>A délutánt átbeszélgették, ez és egy fél palack rum kellemes hőemelkedést idézett elő
               a szobában. A férfi estefelé bemutatkozott: Tunák Ádámnak hívják, volt hadnagy, volt
               mérnök, harmincötéves. A lány: ikszipszilon, orvosnövendék, anyjára nem emlékszik,
               apja líceumi tanár volt Jekatyerinoszlávban... És az élet nem valami ragyogó
               találmány, mon ange, az évek rokkantan bicegnek tova... itt hagyják az embert barát,
               kenyér és öröm nélkül... Itt felejtik, mint ócska paraplét egy szekrény mögött... (A
               homlokán csúfolódó ráncok képződtek, a féllábú férfira nézett és szórakozottan
               cigarettát vett az ajkai közé.) Igen... A berbécshúst, rumot apjának egyik hálás
               tanítványa csente neki egy kifosztott raktárból... A keresztneve? Mondjuk: Katharina,
               II. Kati, a minden oroszok cárnőjének tiszteletére. Jó lesz, Katharina?</p>
            <p>Nevettek. Tunák ceruzavéget talált az asztalhasadékban, azzal lerajzolta Katharinát,
               fején cárnői koronával, szája szélén fáradt cigarettával, Katharina viszont csiptetőt
               formált hajtűjéből és parazsat rakott a férfi kialudt pipájába. (Több pipára
               rakhatott már ilyen gyöngéd parazsat, gondolta Tunák megindultan.) A rum kegyetlen
               nyilalással futott le a gyomrukba és keresztbe rakta a szemeiket. A lány megérintette
               a Tunák vállát.</p>
            <p>- Nem fáradt, mon ange?... Lefekhetik oda, a vőlegényem ágyába. - És ahogy az ágyat
               mutatta hegyes állának lassú mozdulatával, szeme környékét furcsa mosoly öntötte el.
               - Alexandre négy év előtt eltűnt egy ütközetben.</p>
            <p>- Nagyon szomorú - mondta a férfi.</p>
            <p>- Nagyon... Különben azt mondják, hogy a saját katonái lőtték le... Korbáccsal verte
               őket.</p>
            <p>A férfi fölemelte ködös szemeit.</p>
            <p>- Korbáccsal?</p>
            <p>- Igen. Korbáccsal verte őket. Néha engem is.</p>
            <p>Sokáig hallgattak.</p>
            <p>- És azóta, nemde, üresen áll az ágya? - eregette el kegyeletes megállapítás és naiv
               kíváncsiság között tétovázó szavait Tunák.</p>
            <p>A lány vállat vont. Üresen? Azóta négyszer volt tél, mon ange és nagyon rossz volt a
               termés. Terhes jégcsapok csüngtek az ereszről, nem volt tüzelőanyag, nem volt
               semmi... Semmi sem volt...</p>
            <p>Félszájjal mosolygott, de aztán kifosztottan csukta rá hosszú pilláit ferdefekvésű
               szemeire. Egy férfi emléke, a legelsőé mégis napvilágra kéredzkedett benne. Félvagón
               búza volt elvermelve a kertjében! Képzelje csak, mon ange. A szája tele volt platina
               fogakkal és a csizmáját rárakta az ágy oldaldeszkájára. Katharina előtt ismeretlen
               volt ez a stílus, vette a seprűnyelet és szó nélkül leütötte a csizmás lábat az ágy
               szegélyéről. - Takarodjék, bátyuska... Fütyülök a félvagónjára. - Tisztátlan mosolyt
               utánzott a szája, de a szeme mélyén gyerekes szomorúság didergett.</p>
            <p>Napszítta függöny mögött keskeny faágy húzódott meg, valamelyik francia király
               stílusában. A főpróbánál kiderült, hogy az asztalos tökéletesen elpuskázta az elegáns
               bútordarabot, mert egyáltalán nem fértek el benne ketten. A poros kamrában némi
               juhprémekre bukkantak, derékaljnak a padlóra terítették, párnákkal meghintették és
               lefeküdtek. Lenn az utcán néha elpukkant egy puska, gyors patkó csattogott a sikátor
               visszhangos házfalain, Tunák magához ölelte a lányt és nem minden elegancia nélkül
               jegyezte meg:</p>
            <p>- Igazán bájos, hogy ilyen vendégszeretően megosztja velem a juhbőreit...</p>
            <p>A sarokban mécses lángja ingadozott. Összefonódva nézték a játszó árnyékokat.
               Tunáknak megvonaglott az arca... Azt a másik embert hányinger fogta el, mielőtt
               rádörrent a vörösök sortüze... És amikor ő levette a véres kendőt a szeméről, hogy a
               szűk kötést meglazítsa, a tekintete egyszer csak lecsuklott a kendőről és felsiklott
               az égre... Fenn, tízezer méter magasságban az azúrkék gyepen sok száz apró
               bárányfelhő legelészett... Soha, mademoiselle, soha olyan kétségbeejtően szépek nem
               voltak a felhők... Gondtalanul mendegéltek, a nap melegítette zsenge hátukat és ő
               azt gondolta: Ó, végtelen Teremtő, te ott fenn gyanútlanul legelteted juhaidat az
               azúrkék réten és itt mindjárt véres rongydarab lesz egy szerencsétlen flótás, aki
               pedig szeretett volna hazabicegni az övéihez...</p>
            <p>Katharina felkönyökölt. Kitágult a szeme, úgy nézte a férfi homályos arcát.</p>
            <p>- Tehát nem tréfált? Valóban ki akarták végezni?</p>
            <p>- Igen, úgy rémlik, igen.</p>
            <p>- És imádkozott?</p>
            <p>- Talán csak beszélgettem... Így szóltam: Mindössze még tízezer kilométert kell odáig
               megtennem, Nagyjóisten, aki az előbbi években sok méltatlan mellőzésben részesültél,
               nyújtsd le a bárányok közül hozzám a kezedet. Nyújtsd le, kérlek... olyan roppantul
               szeretnék hazamenni a feleségemhez...</p>
            <p>A mécses imbolygott, távolról fegyverdurranások hasítottak bele az éjszakába. A lány
               leeresztette a fejét a párnára, ujjait szórakozottan betúrta szétomló hajába. Könyöke
               sokáig fennakadt a levegőben.</p>
            <p>- Felesége van? - hangzott kissé hervadtan a kérdése.</p>
            <p>Tunák fölnézett a mennyezetre. Kimerült arcára lehullott fennről egy kis rózsaszín
               mosoly, mint egy tétován alálibbenő tüllrongy. Tulajdonképpen most ébredt fel igazán,
               most jutott minden az eszébe, az események riadt, összekuszált körvonalai most
               higgadtak láthatóvá, most adta össze az elmult dolgokat és csinált leltárt a
               meglévőkről. Átbúgott agyán a rémület, átcsapkodott sötét szárnyaival a szomorúság és
               átnyilalt az öröm... Isten tehát lenyúlt a felhők közül hosszú kezével és befogta a
               katonák puskájának mündungját... És most hazamehet... Ha-za-me-het! És látni fogja a
               feleségét...</p>
            <p>Az orra mentén könnyek szánkáztak végig, tíz vagy talán húsz év óta először,
               befutottak a szakáll kopár bozótjába és onnan egy csöpp lepöttyent a lány vállára. A
               langyos vízcsepp megrázta Katharinát, felkönyökölt, ujjaival összefogta a ritkás
               szöszt a férfi álla alatt.</p>
            <p>- Szőke? - kérdezte halkan és résztvevően.</p>
            <p>Tunák megrázta a fejét. Mosolygott.</p>
            <p>- Barna. - Föltápászkodott, meggyujtotta a lámpát és előkotort zsebéből egy puhára
               gyűrődött, hiányos levelezőlapot. Eredetileg a feleségét ábrázolta egy tenniszpályán.
               A sok sóvár pillantástól kikopott az arca, már csak vékony bokája és labdaütőjének
               rácsa őrizte meg élesebb vonalait. Sokáig nézegették a kopár arcképet.</p>
            <p>- Néha hetekig nem emlékszem az arcára - jegyezte meg a férfi eltünődve.</p>
            <p>Mielőtt végleg lecsúszott volna az álom langyos iszapjába, a fején még átbokázott
               néhány fontos gondolat. A vonatközlekedés még nem indult meg nyugat felé. A lopott
               berbécs fogytán van, aztán azzal is számolni kell, hogy Katharina sem tart örökké...
               Részvétből, könnyelműségből befogadta. Derék lány, nos, de hát nem ülhet sokáig a
               nyakán... Holnap kijavítja az elégett lábat és tovább áll...</p>
            
         </div>
         <div type="chapter">
            <head>II.</head>
            <p>Harmadnapja nézték már a tavaszi esőt, a palaszínű eget és kopaszodó tetőket.</p>
            <p>- Otthon ilyenkor kimásznak már a giliszták - jegyezte meg Tunák hosszú hallgatás
               után. Katharina előhozta neki Európa térképét. Kiterítette az ablakpárkányon, és
               ujját rátette egy pontra.</p>
            <p>- Itt... látja, Katharina?... Itt...</p>
            <p>Katharina illedelmesen lenézett az ismeretlen pontra.</p>
            <p>- Beszéljen a feleségéről - indítványozta melegen.</p>
            <p>A férfi maga elé nevetett. A feleségéről? Végtelen örömmel...</p>
            <p>Egy tintapetty van baloldalt a szája fölött. Vagy talán inkább a nevénél kezdi.
               Teréznek hívják. - Teréz, - mondta száraz kiejtéssel - így kotta nélkül nem sokat
               érzékeltet. Úgy-e?... Látott egyszer egy Terézt valami vásári ponyvasátorban.
               Leírhatatlan volt. Egy szőnyegporolóval hadonászott, hogy a csavargó suhancokat
               távol tartsa a portékáitól. Férfias baritonban káromkodott, aztán rámosolygott a
               járókelőkre: Ide, uraim, ide, a szép Teréz árulja a legszagosabb szappanokat... És
               egy oktávval lejjebb: Csíntalan fényképeket, uraim, ma nagyon jutányosan... Igen,
               ilyen Terézek is vannak. A Teréznek nincsen melódiája. A Szofi például zeneibb.
               Diákkorában egy Szofit szeretett volna. Közzé is tett egy hirdetést: Egy Szofi nevű
               lány kerestetik imádás céljából.</p>
            <p>Az orosz lány mosolyogva ingatta a fejét.</p>
            <p>- A feleségéről beszéljen. Terézről, az igaziról. Tehát barna. Hogyan ismerkedtek
               meg?</p>
            <p>- Kilencszáztizenháromban, tehát nyolc év előtt ismerkedtünk meg. Leestem a lóról,
               megroppantak a nyakcsigolyáim, szanatóriumba vittek. Ketten feküdtünk egy szobában.
               Valami vékony fiatalember volt a másik, kivágatta a tyúkszemét, vérmérgezést kapott.
               Egy délután csendesen megkopogtatják az ajtót. - Tessék. - Egy fiatal hölgy. Megáll
               az ajtóban, bólint, és a vékony fiatalember felé pillant. Takaros, zsemlyeszínű ruha
               van rajta, a nyakán bársonyszalag, kesztyűs kezében sötét ibolyacsokor. Megindul,
               lábujjhegyen odasassíroz a fiatalember ágyához. Soha ilyen angyali koreográfiát!
               Ennyi bájjal még nem igen jártak lábujjhegyen errefelé. Lehajlik az alvó fölé,
               figyeli a lélekzetvételét, beteszi az ibolyacsokrot az éjjeli szekrényen álló pohárba
               és leül. Nézi a beteget. Visszaigazítja óvatosan az ágylepedő lelógó csücskét,
               kicsiny kezét az ölébe nyugtatja és vár. Kitekint az ablakon, aztán hirtelen rám néz.
               Kék szem. A környéke olajos fényű, sötétebb jóval, mint az arcszíne. Mázolmány? -
               merül fel bennem a kérdés. - Nem. Saját olajfény, saját sötétség. Az orr - kissé
               elrajzolták. Himnuszt nemigen lehetne hozzá írni. A száj. Csinos, határozott, de nem
               lebilincselő. Hanem a homlokán, vagy a homloka mögött - ezt onnan, öt-hat méternyi
               távolságból nem lehetett határozottan megállapítani - volt valami. Egy szín, valami
               melegítő barnaság, vagy valami meleg gondolat, nem tudom, valami, amitől az ember
               szívesen pihentette szemét a homlokán... Eltelik tíz perc, a fiatal hölgy
               mutatóujjával feltolja a kabátja ujját és megnézi csuklóján az órát. Föláll, biccent
               és megindul lábujjhegyen az ajtó felé. Megint ez a hihetetlen koreográfia. Trala...
               trala... trala... Rosszul jár az órája, kedvesem - szeretném utána kiáltani, de nem
               lehet... A tyúkszemes fiatalember alszik, ez az első láztalan napja... Teréz ráteszi
               kezét a kilincsre...</p>
            <p>Tunák mosolyogva nézett Katharinára. - Nem únja, Katharina?</p>
            <p>- Nem - rázta a fejét a lány őszintén.</p>
            <p>- Tudja, Katharina, mit csináltam? Az ujjammal hirtelen letoltam az éjjeli
               szekrényről a gyufaskatulyát. Katt - hangzott a padlón. - Teréz megfordult, aztán
               szelíd lábujjhegyen eljött az ágyamhoz és felemelte a gyufát. Utána nyúltam.
               Mosolygott.</p>
            <p>- Ezt jól kieszeltem, úgy-e? - mondom neki hangfogóval. Hosszúkás arcot ölt, nem
               érti.</p>
            <p>- Igen, azt akartam, hogy visszajöjjön.</p>
            <p>A szempillái egymáshoz közelednek, tanakodva néz, komoly.</p>
            <p>- Mi baja?</p>
            <p>Közlöm vele, hogy mindössze egy kis enyhe nyaktörés.</p>
            <p>- Van tán valami kívánsága? - kérdezi fínom szolgálatkészséggel.</p>
            <p>Igen. A bátyjáról szeretnék vele beszélni. A láza elmult már, az éjszakát nyugodtan
               töltötte. Mosolyog és halkan azt mondja, hogy nem a bátyja.</p>
            <p>- És nem is rokona?</p>
            <p>- Nem.</p>
            <p>- Egyáltalán?</p>
            <p>A szemei kerekre nyílnak, rosszalóan megrázza a fejét. Mi az, hogy egyáltalán? Nevet.
               Nevet és megjegyzi, hogy nagyon mereven fekszem, a fejem egészen lecsúszott a
               párnáról. Tolom vissza a fejem, legalább két tonnát nyom, nem is tudom megmozgatni.
               Nem csal? - kérdezi bizalmatlanul, erőlködésemre célozva. Nem hinném... Átfogja a
               fejem, ügyesen alája csúsztatja a párnát. A zsemlyeszínű ruha az ajkamat súrolja.
               Úristen, de boldog vagyok - mondom neki zivatarosan fájó nyakcsigolyával. Úgy-e,
               szénaparfőm? - Széna. - A boldogságom nem érinti, arra semmi megjegyeznivalója nincs.
               Igazítja a kesztyűjét, menni készül. Most nem szabad elmennie - határozom el
               keményen. És azt kérdezem tőle, miért tette az ibolyát szódavízbe.</p>
            <p>- Szódavízbe?</p>
            <p>- Igen, a szódavízbe.</p>
            <p>Szamárság volt, rögtön beláttam. Legalább öt perc telt el, amíg átgruppírozta egy
               másik vizespohárba a virágot, lelkiismeretfurdalástól nógatva a beteg fölé hajolt,
               hallgatta a lélekzetét, eligazította a paplant, betolta az éjjeli szekrény fiókját és
               elindult az ajtó felé.</p>
            <p>- Elmegy? - kérdezem bűnbánóan.</p>
            <p>És újfent azok az elbűvölő lábujjhegy-pillegések. Emelem az ujjamat, jelzem, hogy
               most az órámat fogom leverni az éjjeli szekrényről, hogy visszajöjjön. Vidáman nevet,
               megfenyeget és halkan azt kérdi, mindíg ilyen követelődző vagyok? Aztán megáll az
               ágyam előtt, behódol a beteg rakoncátlan szeszélyének és engedelmesen vár. Én egyre
               csak a pillegéseit látom, s minthogy nem bámulhatom folyton a lábát, de szeretnék
               mégis megmaradni ebben a kellemes gondolatkörben, felvetem a kérdést:</p>
            <p>- Hányas számú hócipőt visel?</p>
            <p>- Harmincöt - mondja gyanútlanul.</p>
            <p>- Puff, - jegyzem meg én - az enyém negyvennégy.</p>
            <p>Nevet. Szeretnék cigarettára gyujtani, az orvos megengedte. Teréz gyufát gyujt,
               átveszem. Nézem vékony mutatóujját, a kezét. Ott lebeg a levegőben másfél arasznyira
               tőlem. Szeretném az ujjait egyenként megcsókolni, vigyázva, szagolgatva, kóstolgatva
               őket, mint valami nagyszerű csemegét.</p>
            <p>- Ha ez a gyufaszál tövig leég a kezemben, szíves engedelmével feleségül veszem
               magát. Jó?</p>
            <p>Megrebben egy pillanatra, a szomszéd ágy felé pillant, rám függeszti a tekintetét,
               habozik. De azután derű röppen felém a szeméből. Valami csintalan derű. Vállat
               von.</p>
            <p>- Nem bánom... Hogy hívják?</p>
            <p>Bemondom.</p>
            <p>- Foglalkozása?</p>
            <p>Bemondom.</p>
            <p>- Káros szenvedélyei?</p>
            <p>- Nincsenek.</p>
            <p>- Biztos?</p>
            <p>- Majd meglátja.</p>
            <p>A gyufa ég, lángja nagy önbizalommal, lassan harapja végig magát a fenyőszálon. Sehol
               egy botlás, sehol egy gyanús lobbanás. Rápillantok.</p>
            <p>- Nem fogja elfújni?</p>
            <p>- Nem - jelenti ki Teréz határozottan és figyeli a láng útját.</p>
            <p>- És akkor... ha tudniillik feleségül veszem, úgy-e, kiszedi ezt a gyöngyös
               fülbevalót a füléből?</p>
            <p>Nem néz rám, a lángot figyeli. Úgy kérdezi.</p>
            <p>- Nem szereti a fülbevalót?</p>
            <p>- Kannibáli dolog. Ki kell vennie.</p>
            <p>- Meglesz, ahogy kívánja... Vigyázzon.</p>
            <p>A gyufa a végét járja, vészesen pislog. Megfordítom, a végét bekapja a sárga
               lángocska, azután egy vékony füstöcske következik, utána egy halk kacaj és négy hónap
               mulva az eljegyzés...</p>
            <p>Napokig pocsogott az eső, Tunák órákig nézte a szürke eget, a megtépázott
               háztetőket.</p>
            <p>- Teréz szereti az esős hangulatot - jegyezte meg egyszer hosszú hallgatás után.</p>
            <p>Észrevette maga mellett a lányt és bocsánatkérően megfogta a kezét. Együgyű dolog,
               hogy folyton a feleségéről csipog, úgy-e?</p>
            <p>- Dehogy - rázta a fejét Katharina rezignált megértéssel. - Dehogy... Nem együgyű
               dolog... Ez a vágy...</p>
            <p>Tunák engesztelően simogatta. - Nemcsak az. Nemcsak a vágy, ne mosolyogjon Katharina
               olyan félárbocra hullott pillákkal, ez, ha szabad ezt a kifejezést használnia,
               nosztalgia. Az ember itt van az északi szélesség és a déli hosszúság ikszedik foka
               alatt az Amúr partján, gyanútlanul figyeli a lepottyanó esőcsöppet, ott terem
               mellette a nosztalgia, galléron ragadja és visszahurcolja az embert a földgömb túlsó
               felére, félbenmaradt régi életébe... Most például azon tünődött, hogy otthon az
               utcájukban ki lakhatik a harminckettes számú villában. A harmincban egy törvényszéki
               bíró lakik, a harmincnégyes számú villa egy tábornok özvegyéé, de a közbül eső
               harminckettes tulajdonosára sehogy sem tudott visszaemlékezni... Aztán ilyen sajgásai
               is vannak: a szülővárosában a parkettgyáron túl kis rokokó park terül el. A tóban
               könnyed hínárfellegek úszkálnak, a vize zöld, benne félig elmerülve fehér sajka
               látszik. A Nelson. Így hívják az elmerülő sajkát, a farán viseli a névjegyét.</p>
            <p>Ceruzájával jegenyét, parkot, vizet, ladikot rajzolt a lány elé. A jegenyék fölé
               elnyúló és hirtelen összegomolygó felhőt vázolt.</p>
            <p>- Itt - kalauzolta ceruzájával Katharinát - kis szigetről mohaprémmel borított triton
               nyujtogatja nyakát a tó tükre fölé. Diákkorában, amikor vizsgára készült, felült a
               triton hátára, könyvét a kőfejre helyezte és nézte a játszó halakat. A fákon át
               napcsíkok nyilaltak a hínárfelhőbe. Letette a vizsgáit és nem ment el többet a
               parkba. Ha visszagondol rá, sehogy sem érti ezt a mulasztást. Éneklő sáslevelek,
               sárga orchideák hajtanak ki az emlékezetéből, ha a tritonra gondol, amelynek hátán
               annyit álmodozott. A jegenye, amelynek tornyát napsugár éri, suhog egyet, száraz
               ágacska zörren le róla egy padra - és innen, tízezer kilométernyi távolságból sem
               tudja megérteni, hogy évekig élt ott a városban, annyi haszontalan semmiséggel
               töltötte az idejét és sohasem ült fel többet a tritonra. Ha hazaér - ? -... ha
               hazaér, kisiet majd a parkba, felül a triton hátára és lenéz majd a tó zöldfelhős
               vizébe... Mosolyog, Katharina?... Jó neki... Ő itthon van. De ő... az ő lelke, tessék
               csak elképzelni, szakadatlanul útban van, Európa és Ázsia között teljesít
               repülőszolgálatot...</p>
            <p>Katharina fölnézett a sovány, szikár emberre. Az elkínzott arcot az otthon reflexe
               meleg színnel öntötte el.</p>
            <p>- Igen, - mondta Katharina - értem, mon ange... Csak repüljön...</p>
            <p>Tunák valamelyik nap aztán részletes leírást adott a szülővárosáról. A néprajzi
               múzeum homlokzatán barna olajjal bevont gipszurna állt. A szél, ahogy egyszer
               vidékről bejött a városba, útközben magot talált, a gipszurnába vitte, az urnában
               most papsajt virágzik. Egyszer sárga lenvirágot talált benne... Homorúra kopott
               kőlépcső a posta bejáratánál, drótszőrű kutya egy ablakban... Fordított S betű egy
               külvárosi cipész cégtábláján... A Teréz tintapettye a száj balsarka felett... ennek
               a sok mindennek otthon a neve és a makacs jármű, amely ezt a sok súlytalan lomot a
               vasúti menetrend negligálásával Szibériába fuvarozza, ide a szeme elé: ez chère
               mademoiselle a nosztalgia... Nem szabad ezen olyan kitartóan mosolyognia, Katharina,
               ez nem hálátlanság. Hogyan is lehetne ő hálátlan egy ilyen... definiálhatatlanul
               vonzó lénnyel szemben, aki felszed az utcasarkon egy féllábú csavargót és elébe rakja
               utolsó maradék rizsét. Ó, hát ez nagyon, de nagyon...</p>
            <p>- Hagyja, - intett Katharina - nem olyan megható eset... Megsajnáltam és
               hazahoztam...</p>
            <p>- Igen - bólintott Tunák - veszettül sajnálnivaló voltam.</p>
            <p>- Aztán kértem, hogy ne menjen el... Megtetszett nekem... Ha nem tudta volna, mon
               ange, most tudja. - Megvonogatta petyhüdt vállait. - És ha majd menni akar...
               elkísérem a következő sarokig...</p>
            <p>Meg kell ismerkednem a lelkével, határozta el Tunák nagylelkűen. Kereste a szemében,
               a könyvei között, fiókjában, ahol tűjét, gyűszűjét és néhány jelentéktelen ékszerét
               tartogatta, de mindenütt elsiklott előle.</p>
            <p>- Minek erre a rövid időre? - kérdezte Katharina mosolyogva.</p>
            <p>Igen, mert nyugat felé megindult újra a vasúti forgalom, Tunák összerakta a naplóját,
               túlságosan megcsappant úti necessaire-jét és éjjelente sokáig fészkelődött a
               fekvőhelyén.</p>
            <p>- Már? - kérdezte a lány és szemöldöke melancholikus mozgással a homlokára kúszott.
               Kissé odaragadt ehhez a szikár emberhez, akinek körvonalai egy régebbi élet fínom
               konturjait rajzolták elé.</p>
            <p>Egy reggel leakasztotta a fogasról a kalapját, meleg, szűkszavú száját rányomta a
               férfi gyanútlan szájára, átadta neki a lakás kulcsát azzal, hogy valami elintézni
               valója van és elment. Volt valami sajgó csúfolódás abban a mosolyban, amelyet
               búcsúzóul otthagyott a szobában. Önmagának címezte azzal a megejtő hervadtsággal,
               amellyel megviselt női lelkek köszöntik orvul kicsírázó érzéseiket.</p>
            <p>Három nap mulva tért vissza soványan, karikás szemekkel.</p>
            <p>- Mon ange - magyarázta kimerülten - a férfiak olyan közönségesek!... Örvendek, hogy
               itt találom, attól tartottam, hogy már elment, a tintapetty hazavitte...</p>
            <p>Hosszúkás csomagot hozott magával, azt hazudta, hogy egy kórházban kapta. Műláb volt
               benne, kezdetleges, rozoga apparátus. Bár nélkülözött minden könnyedséget és
               eleganciát, az üszkös facsonk helyett mégis kitűnő segédeszköznek ígérkezett.
               Imitt-amott át kellett rajta varrni egy kapcsot, odaerősíteni a meglazult szíjat.
               Katharina elvégezte a tatarozási munkálatokat. Tunák magára szerelte az apparátust
               és elismerően bólintott.</p>
            <p>- Milyen kár, Katharina, hogy nem lehet maga is a feleségem...</p>
            <p>Katharina egy papírlapot nézegetett. Amíg távol volt, Tunák megrajzolta a maga
               portréját emlékül. Vidám karikatúra volt, Katharina szemét elfutotta a dér. Aztán
               elindult, hogy az utazáshoz szükséges iratokat elrendezze.</p>
            <p>- Azt hiszem, most már minden rendben van - mondta néhány nap mulva és révedező
               mozdulattal nyujtotta át Tunáknak a papírokat.</p>
            <p>A férfi sápadtan nézte. Hogyan? Kész? Mehet már? Ha-za me-het már? Katharina majd
               megfulladt az ölelésétől. Katharina! Katharina! Katharina!</p>
            <p>- Az orvosi könyvek között néhány gazdátlan rubel hever - jegyezte meg később
               Katharina csendesen. - Nem maga felejtette ott?</p>
            <p>- Nem.</p>
            <p>- Nem? Nos, az sem baj, azért elveheti.</p>
            <p>A férfi abbahagyta a nevetést és a harsogást. Köszöni, nincs rá szüksége.</p>
            <p>- Vegye el, mon ange - biztatta Katharina...</p>
            <p>- Nem, - hárította el magától Tunák a furcsa ajánlatot - hogyan gondolja ezt
               Katharina?</p>
            <p>- Hiszen olyan nagy utat kell megtennie! Miért nem veszi el?</p>
            <p>- Miért, hm. Abban a másik világban, ahonnan jött, és ahova most visszatér, férfi
               ilyesmit nem csinálhat. Ne haragudjon, Katharina.</p>
            <p>A pénz mégis ottmaradt a könyvek között, Tunák nagyon hálásan, de nagyon határozottan
               rázta a fejét. Aztán fölkapta a hátizsákot és a Katharina karján vidáman elindult az
               állomásra, ahol négy napig vártak a vonatra.</p>
            <p>- Milyen reménytelen minden - gondolta a lány. Aztán megfogta a férfi karját és a
               szemébe nézett. - Ha hazaér... mondja meg Teréznek... mit is, Szűz Anyám... mondja
               meg neki, hogy üdvözlöm...</p>
            <p>- A szívéből egy kis véres cafat idefreccsent a kabátomra - röppentek vissza
               gondolatai a lányhoz, aki ködbeborult szemekkel és keserű szájjal maradt le a
               rothadtszagú szibériai pályaudvaron. Integetni sem tudott neki, mert karjait
               leszorította a tolongó tömeg...</p>
            
         </div>
         <div type="chapter">
            <head>III.</head>
            <p>- Májpástétomot ennék áfonyával - jelentette ki a teherkocsi fedélzetén egy csipás
               fiatalember. - Maga már evett ilyesmit, Tunák úr?</p>
            <p>- Úgy rémlik, ebben a kombinációban még nem ettem - vallotta be a mérnök rövid
               tünődés után.</p>
            <p>- Mit gondol, elpatkolok, mielőtt hazaérünk?</p>
            <p>Tunák azt felelte, hogy sajnálná, ha Dombrádi ezt megtenné. Aztán ne feledkezzék meg
               róla, megígérte, hogy vendége lesz.</p>
            <p>- Látja, már ezt a macskát sem tudom megenni - legyintett a másik.</p>
            <p>Gyulladt szemei szomorkásan pislogtak az ólmos reggeli szürkületbe. Sovány mókusfeje
               gyászosan csüngött a vékony nyakon, amely száraz ágbogaival kopasz káposztaszárhoz
               hasonlított. Erőtlenül és hosszasan csámcsogott. Tegnap macskát sütöttek, ott
               nyávogott zsindellyé vékonyodva a vonat kerekei között. Sovány menű volt. Dombrádi
               most is a pofazacskójában tartotta a maga adagját, hogy megpuhítsa.</p>
            <p>- Ha minden jól megy, - vigasztalta a mérnök - egy hónap mulva otthon lehetünk...</p>
            <p>- Otthon... milyen szépen hangzik, Tunák úr... Jön egy szél, és engem szépen elseper
               az élők sorából... Azt hiszi, nem tudom?</p>
            <p>Felemelkedett és csüggedt mozdulattal göngyölte ki rongybocskorából üszkösödő
               lábfejét. A végtelen térben fáradtan reccsent alattuk a vonat rozoga kocsija. Steppén
               haladtak át, az apró mocsarakra súlyos párák nehezedtek, de a keleti ég alján már
               halvány derűben fürdöttek a felhők. Dombrádi kiköpte a szívós macskapecsenyét és
               erőtlenül visszakoppant a fekhelyére. Aztán elnézte a mérnök sovány, de optimista
               arcát, nyugodt és határozott tekintetét. - Ah - sóhajtotta - ez az ember nemsokára
               otthon lesz... És élni fog boldogan a könyvei, a rajzai, a lovai között...
               feleségével minden télen lemegy a tengerpartra... És ő? Mit kezdhetne, ha mégsem
               viszi el az ördög?</p>
            <p>A hetekig tartó utazás alatt a mérnökkel részletekben közölte életrajzi adatait. Apja
               cipész volt, anyja tébécés. Ő cikk-cakkban ide-oda botorkált az életben, barátot és
               szeretőt keresett, de sem barátja, sem szeretője nem akadt. Kívülről tudta Horatius
               ódáit és Vergilius hatodik énekét. De kinek kellett Vergilius hatodik éneke? A
               klasszikusok lehanyatlottak, egy új világ van keletkezőben, amely már nem ismeri a
               hexametert. Harmincöt évet őrölt le az életéből és mire volt jó ez az élet? Egyszer a
               véletlen teljesítette a vágyait, valahol egy százkoronás bankjegyet talált. Megvette
               Sophokles és Aristophanes összes műveit bőrkötésben, aranyszegéllyel, váltott egy
               földszinti jegyet az Elektra előadására, levágatta a haját és a maradék pénzen
               záradékul vett egy nagydoboz szardíniát, ettől aztán halmérgezést kapott és
               hordágyon bevitték a Rókus-kórházba...</p>
            <p>- Valóban nem sok - ismerte be Tunák. - De ha megengedi: az ördögbe is, hiszen maga
               semmi okos dolgot nem akart... Aristophanes bőrkötésben?... Akarni kell, barátom...
               Mindíg valami érdemeset akarjon... Nem hallott semmit az akaratkoncentrációról?</p>
            <p>Most is erről beszéltek. A mérnök, aki nemigen bízott már útitársa felépülésében, úgy
               tett, mintha mindent kielégítőnek találna, ha Dombrádi kissé összeszedné a bátorságát
               és akarna.</p>
            <p>Dombrádi legyintett. Akarni! Húsz éve akar májpástétomot enni áfonyával. Eredmény?
               Meg fog halni anélkül, hogy evett volna valaha májpástétomot.</p>
            <p>Fölemelkedett és sóvár szemekkel kérdezte:</p>
            <p>- Tunák úr, maga járatos az ilyen előkelő pástétomok között... Nem tudná nekem
               leírni, milyen íze van a májpástétomnak?</p>
            <p>A közelében megszólalt valaki:</p>
            <p>- Ne kukorékoljon annyit. Nem szeretem a hajnali kakasszót.</p>
            <p>Dombrádi, aki eddig mindíg alázatosan behúzta a fejét, ha ez a kemény hang rászólott,
               most bágyadtan legyintett.</p>
            <p>- Engem már nem érdekel, Kuglai úr, hogy maga mit szeret. Megvallom, eddig sem
               érdekelt.</p>
            <p>- Ismétlem, nem szeretem a hajnali kakasszót - hangzott nyomatékosan a
               figyelmeztetés.</p>
            <p>- Besúg majd a vörösöknek?</p>
            <p>A kocsitetőn egymáshoz tapadva egy tucat sötét rongyhalom hortyogott. Hazatérő
               foglyok voltak, néhány hét előtt akadt velük össze Tunák s most együtt folytatták
               útjukat. Felkelt a nap és Kuglai, aki nem szerette a hajnali kakasszót, a vitát
               rövid, de vésztjósló bégetéssel befejezettnek nyilvánította. A besúgásról tett
               megjegyzést fagyos közönnyel eresztette el a füle mellett. Csak a kezével jelzett
               valami olyanfélét, hogy “hulláját majd kegyelettel átadjuk az enyészetnek”. Aztán
               kinyujtotta elegáns, hosszú lábszárát, hogy a mellette hortyogó Struhalát barátságos
               rúgással a napfelkeltére figyelmeztesse. Struhala, aki valami átmeneti rangot töltött
               be egy málhás öszvér és titkár között, zavartalanul folytatta borízű lármáját. Úgy
               feküdt ott avas, csimbókos prémjeiben, mint döglött birka, csupa szőr volt, majdnem
               semmi Struhala. Azelőtt boltiszolga volt Túrócban, vagy Liptóban. Tizennégyben
               felültették egy tábori mozgókonyha bakjára. “Te, trotli, elviszed a menázsit a
               laufgrábenig. Megértve?” “Ühüm” - nevetett Struhala és szájában idillikusan füstölgő
               pipájával behajtotta a tábori konyhát gőzölgő levesével és felaprózott húsporcióival
               az orosz állások közé. Csak akkor vette észre, hogy rossz helyre került, amikor az
               oroszok nagy gaudiummal leszedték a kocsi bakjáról.</p>
            <p>- Gyerünk, titkár úr - sürgette Kuglai.</p>
            <p>Struhala még egy zárófutamot hortyogott, aztán engedelmesen lemászott a kocsi
               tetejéről. Kis állomás előtt vesztegeltek, a rozoga kocsik kiöntötték poshadt
               tartalmukat. Az emberek ellepték az állomás környékét, nyúlós, dohos tömegük
               szétrajzott a szürke lapályon, mint hullán a dögbogarak. Struhala egy bádogvödörben
               vizet hozott a gazdájának, aztán újra elindult, hogy a kiapadt élelmi-készletek
               pótlásáról gondoskodjék. Szétnézett a vagónokban, megtapogatta a felügyelet nélkül
               maradt zsákokat, itt-ott alvó emberek feje alá nyúlt, ezúttal azonban nem sok
               eredménnyel. Kreten, - szúrt felé Kuglai a mosolyával - takarodj. Lemutatott az
               alattuk levő kocsiba. “Indulás!” - Struhala elkotródott. Kiküldetései, bár általában
               siker koronázta őket, nem voltak egészen veszélytelenek. Rendszerint abban
               állottak, hogy befurakodott a kocsi belsejébe s amíg ide-oda imbolygott, kitapogatta
               az utasok zsákjait. Az alkalmas málha mellett horgonyt vetett. Az éj leszálltával a
               fedélzetről lebocsátott kötél végét behúzta a kocsiba, ráhurkolta a zsákra, aztán
               jelt adott a Kuglai másodtitkárának, hogy az emelődarut működésbe hozhatja. A zsák
               távozása után aztán ő is távozott. Csak a legutóbbi kiküldetése alkalmával követte el
               azt a vigyázatlanságot, hogy a kötél végét nem csak a kiszemelt zsákra, hanem gazdája
               lábára is ráhurkolta. Négy egészséges fogát verték ki és testét néhány tucat élénk
               színfolttal tarkították. Tunák látva a Struhala távozását, erélyes tiltakozást
               jelentett be. Úgy találta, hogy kissé aljas dolog ezt a szerencsétlen flótást újabb
               életveszélynek kitenni. És ami még felháborítóbb: ha majd tetten érik, Kuglai olyan
               fagyos közömbösséggel fogja a körmeit piszkálni, mintha hírből sem ismerné
               rajtavesztett málhásállatját.</p>
            <p>A Kuglai acélkék pillantása csodálkozó érdeklődéssé lágyult, ahogy a kéretlenül
               ügyvédkedő mérnök felhevült arcába nézett.</p>
            <p>- Figyelmeztetlek - jegyezte meg fínoman - hogy a XX. századnak nincs szüksége
               humánistákra.</p>
            <p>Az udvariassága úgy hangzott, mint elegáns, de erőteljes kalapácsütés.</p>
            <p>- Nem erről van szó, Kuglai. Nem humanizmusról. Felelősségről. Ha ezt az embert
               agyonütik...</p>
            <p>- Elfelejted, hogy az elmult években majdnem hasonló üzelmek miatt 8 millió Struhalát
               ütöttek agyon... - mondta Kuglai könnyedén. - Vannak rablók, vannak kiraboltak és
               vannak...</p>
            <p>Tunák felháborodva mosolygott.</p>
            <p>- ...orgazdák - fejezte be a felsorolást Kuglai helyett.</p>
            <p>- Kissé avult felfogás, kedves barátom. Én eszméket akartam mondani.</p>
            <p>- Eszmék? - kérdezte Tunák megütődve.</p>
            <p>Kuglai kedvesen bólintott. Igen, eszmék. Különösen hangzik? Ő úgy találja, hogy nem.
               Minden törvényes bűntettet egy eszme nevében követnek el és minden törvénytelen
               bűntettet egy másik eszme nevében ítélnek akasztásra. És miután mindezeket
               kifejtette, szeretetreméltóan megjegyezte:</p>
            <p>- Struhala a természetes kiválasztás szolgálatában áll. A faj magasabbrendűsége
               szempontjából fontosabb, hogy őt verjék agyon, mint hogy én pusztuljak éhen...</p>
            <p>- Kérdezze meg tőle, - nyöszörögte Dombrádi erőtlenül - hallott valamit
               Machiavelliről?</p>
            <p>Kuglai cigarettára gyujtott és mosolyogva szállt le a tetőről.</p>
            <p>- Csinos bandita, mi? - kérdezte Dombrádi. - Meglátja, ez sokra viszi.</p>
            <p>Igen, volt benne erő és vitalitás. Egy ideig Ázsia különböző vidékein tevékenykedett,
               diszkrét vörös jelvénnyel a sapkáján. Később délibb tájakra tette át a székhelyét,
               ahol kisded csapatot szervezett azzal a célkitűzéssel, hogy az elhagyottabb utak
               magányos vándorait a magántulajdon üres fikciójáról meggyőzze. Távol állott tőle
               minden szónoki propaganda. A szavakat lenézte és gondolatközlésre tökéletesen
               alkalmatlannak találta, mihelyt átlépték egy tőmondat puritán határait és bővített
               mondattá dagadtak. (A regényírókat és lócsíszárokat egyformán megvetette: véleménye
               szerint túl sokat locsognak azért, hogy takonykóros portékájukat elsüssék.)
               Embereivel megvonult egy útkanyarodónál, vagy egy szikla tövében s míg Struhala
               látcsövével a terepet kémlelte, ő készenlétbe helyezte érveit. Ezek az érvek élesre
               köszörült vasdarabokból állottak. A sziklás vidék kitűnő akusztikai viszonyai miatt
               ugyanis mellőzte a puskaport és a ropogó fegyvereket. Amikor a kisszámú karaván vagy
               magános utas beérkezett a célkarikához, hegyes vasdarabját szakavatott mozdulattal
               illesztette be a csodálkozó áldozat ötödik és hatodik bordája közé, pontosan a
               bimbóvonalban. Remek kézimunkájáért társai nagy tisztelettel övezték. Ha a véletlen
               porhanyósabb talajon hozta össze áldozataival, tisztességtudóan gödröt ásatott nekik
               és nyomtalanul elföldelte őket. Ezeket a műveleteket az elásott emberek sokféleségére
               való tekintettel néprajzi ásatásoknak nevezte. Készletét lóval, sajttal, zabkenyérrel
               kiegészítve kitűnő lelki egyensúlyban folytatta útját és célkitűzéseit Dél-Szibéria
               romantikusabb vidékein, amíg néprajzi expedícióját egyszer végérvényesen szét nem
               ugrasztották. Ez arra indította, hogy búcsút mondjon Ázsiának és felkapaszkodjék
               arra a vonatra, amely az ottrekedt foglyok egy kisebb töredékét Európa felé
               szállította. A kocsin, megérkezése után pontosan harminc perc elteltével az övé volt
               a legjobb fekvőhely és másnap a legkiadósabb ételadag. Nyugodt és könnyed embernek
               látszott, Struhalát, aki hűségesen követte, öt méterről pontosan célba köpte;
               szemében olykor festői lágyság ült és nevetve mesélte, hogy fiatalabb éveiben pompás
               angóra macskájukat bezárta a kemence sütőjébe és elevenen megsütötte. Csinos férfinak
               látszott, volt benne hangra, növésre és zárkózottságra valami a diplomaták és
               vezérürük tulajdonságaiból. Tunák homályosan emlékezett rá a háborút megelőző
               évekből. A macska igaz lehetett, de az angóra kissé téves meghatározásnak látszott.
               Brehm bizonyára közönséges házimacskának nevezte volna.</p>
            <p>Napokig vesztegeltek olykor egy-egy faház előtt, aminek állomás volt a neve. Tunák
               ilyenkor a Struhala segítségével leszállott a kocsiról, megmosakodott és valami
               élelmiszer után nézett, a maga és Dombrádi számára. Katharinát elfelejtette már, a
               gondolatai ott futkároztak a vonat előtt. Vágyai minduntalan Terézt fényképezték a
               horizontra. Amíg az út és a sok nélkülözés ki nem merítette, sokszor álmodott
               Terézről. Félig meztelenül látta, a selyem harisnyakötők ott harangoztak a combján a
               könnyű combinaison alatt. Aztán mosolyogva ébredt.</p>
            <p>Dombrádi szomorúan nézte.</p>
            <p>- Ön nős?- kérdezte fanyar mosollyal.</p>
            <p>- Igen, Dombrádi.</p>
            <p>- Tudja... csak azt akartam mondani, hogy nekem csak cselédlányokkal volt
               dolgom...</p>
            <p>Egy nagyobb állomáson tömpe, alacsony emberke mászott fel a kocsira sárga újságlapot
               lobogtatva. Az újság egy térképet közölt, amely Európa új országhatárait
               szemléltette. Egy szélesarcú, alacsonyhomlokú néptanító szertartásosan sírni kezdett.
               Megdöbbent csend szállta meg a társaságot, egy fiatal zászlós könnyes szemekkel,
               mereven nézett maga elé, egy fiatal önkéntes kijelentette, hogy megváltoztatja a
               menetirányt, egyenesen Párizsba megy és a levegőbe röpíti Poincarét. Tunák a térkép
               fölé hajolt, sokáig tanulmányozta. Képtelenség - mondta meggyőződéssel. - A térkép
               célzatos hamisítvány.</p>
            <p>Többen osztották ezt a véleményt. Kuglai némán figyelte őket. Kaján nyugalom ült az
               arcán.</p>
            <p>- Nem hamisítvány - mondta és a hangja megint olyan volt, mint a kalapácsütés.</p>
            <p>- Nem?</p>
            <p>Körüljáratta a tekintetét a megdöbbent, riadt arcokon és sokkal keményebben, mint az
               előbb, azt mondta:</p>
            <p>- Nem. Ezek már végleges határok.</p>
            <p>Határozott, biztos és ellentmondást nem tűrő hang volt. A fáradt szemek
               kigömbölyödtek ráncos odvaikból. Alig lehetett kétség: ez az ember, aki útközben
               gyakran benézett a vasúti állomások távíróhivatalába, a valóságot közölte velük.
               Tunák elnémulva nézte. Csak nagykésőre kérdezte meg:</p>
            <p>- Te tudtad ezt?</p>
            <p>A fiatal zászlós elsárgulva meredt Kuglaira.</p>
            <p>- Nem tréfál, főhadnagy úr? - kérdezte megremegő hangon.</p>
            <p>A néptanító gyászos szűkölésbe kezdett, valaki dühösen káromkodott. Kuglai
               érzéketlenül, gúnyos arccal ült közöttük. Hallgatta esztelen fecsegésüket, gyerekes
               siránkozásukat és tehetetlen káromkodásukat.</p>
            <p>- Kamaszérzelgősség - mondta Tunáknak, aki szótlanul nézett maga elé. - Romantika.
               Kérődztök, temetésekre jártok és verseket faragtok... Locsolgatjátok és ápolgatjátok
               a multat, mint egy nyugdíjas özvegy a muskátliját... Aztán jön egy ilyen dolog... egy
               ilyen határkérdés és úgy szédültök tőle, mintha fejbe vertek volna...</p>
            <p>- Bitang - morogta valaki.</p>
            <p>Tunák megbántva kérdezte:</p>
            <p>- Ez minden, amit mondhatsz?</p>
            <p>Kuglai acélkék szemét nyugalmas mosollyal szegezte Tunákra, akinek arcát szinte
               gyászdrapériával vonta be otthonának távoli tragédiája.</p>
            <p>- Gyászmisét parancsolsz?... - Hosszú ujjaival elutasítóan intett. - Én, barátom, nem
               élek érzelmi életet...</p>
            <p>A többi már alig figyelt rájuk. A nagy veszteség lesujtotta őket, énekelni kezdtek és
               iskolás versekből idéztek.</p>
            <p>Dombrádi gyulladt, ragacsos szemét az ég felé fordította. Az ének sajgó zümmögéssé
               enyhült. A fiatal zászlós komoran és mozdulatlanul ült a helyén, mint egy
               kataleptikus álomba merült fakír. Tunák kinézett a steppére, nehéz volt a szíve,
               órákig hallgatott. Kuglai únta a honfibút, oldalba rúgta az üres kézzel visszatérő
               Struhalát, aztán cigarettát emelt ki a zsebéből. A tömpe emberke, aki az újságot
               hozta, figyelmesen a tovaszálló füst után szagolt.</p>
            <p>- Pompás - mondta elragadtatva, és kezét a Kuglai cigarettatárcája után nyujtotta. -
               Hol szerezte?</p>
            <p>Kuglai hűvös mozdulattal összecsattantotta a tárcáját és hátat fordított az
               embernek.</p>
            <p>- Ne tolakodjon...</p>
            <p>Néhány félhangos megjegyzés hangzott el a cigaretta eredetét illetőleg. Kuglai egy
               félóra mulva cigarettára gyujtott. Legalább hat darab szorongott még a tárcájában.
               Őrület volt: itt, Ázsia közepén ilyen finom cigarettákat szívni, most! Honnan
               szerezhette? Kombinációk keletkeztek, erőteljes megjegyzések röpködtek Kuglai
               felé.</p>
            <p>- Akinek bántja a szemét a füst, - adta ki Kuglai a rendelkezést - kecmeregjen át egy
               másik kocsira.</p>
            <p>Dombrádi nagyot sóhajtott. Pulykasültet szeretett volna enni. Sohasem evett még
               pulykasültet. Tunák az elsárgult térképet nézte. Vad fájdalmat érzett a torkában.
               Gyilkos képtelenségnek tartotta, hogy egy egyszerű ceruzával ilyen sötétté lehet
               árnyékolni milliók életét. Dombrádi felemelte elaszott fejét és a szemébe nézett.</p>
            <p>- No, Tunák úr... hát érdemes volt? - kérdezte érzéketlenül.</p>
            <p>- Analizálom - mondta Tunák gépiesen - hogy mi fáj tulajdonképpen?</p>
            <p>- Minek azt analizálni - legyintett Dombrádi. - Pulykasültet szeretnék enni. Egy
               egész pulykakakast.</p>
            <p>Valami bécsi múzeumi adjunktus kucorgott a közelükben. Megütötte fülét a furcsa szó
               és megkérdezte:</p>
            <p>- Was ist das pulykakakas?</p>
            <p>- Etwas kleiner wie ein Straussvogel... - világosította fel Dombrádi. Aztán szomorúan
               nyelt egyet. - Tudja, Tunák úr... amit az akaratkoncentrációról mondott, igen, hát az
               ostobaság. Látja... én meg akarok gyógyulni, haza akarok jutni... apja akarok lenni
               két szőke gyermeknek... egy kisvárosban, mondjuk Enyeden, vagy Fehérváron tanszéket
               szeretnék kapni a latin és görög nyelvből... na... és dolgozatjavítás után a hársfák
               alatt szeretnék sétálni... És tudja, mit fogok csinálni?... El fogok patkolni kedves
               Tunák úr...</p>
            <p>Mellettük zavaros viták folytak. A néptanító, aki néhány órával előbb olyan
               megindítóan szenvedett a békeszerződések miatt, most spirális káromkodással követelte
               vissza valakitől megmaradt sókészletét, amelyet gyufaskatulyában őrzött. Heves
               eszmecsere indult meg a lopás kritériumai felől s az elinduló vonat monoton
               zökkenőibe éles becsületsértések hasítottak bele.</p>
            <p>- Kilencszáztizenháromban összekerültem Bécsben egy néger nővel - mesélte az egyik. -
               Phű, barátaim...</p>
            <p>Két nap mulva megint elakadt a vonatjuk. A mozdonyukat elvették és átkapcsolták egy
               futárvonathoz. Kuglai eltűnt az állomás épületében, egy félóra mulva aztán
               fölszállott a futárvonatra. Tanakodtak rajta, hogy mit jelenthet ez?</p>
            <p>- Bitang - üvöltötte a néptanító a meginduló futárvonatra mutatva. - A faképnél
               hagyott bennünket...</p>
            <p>Struhala is elhűlve nézett távozó gazdája után. A karját végighúzta izzadó
               homlokán.</p>
            <p>- Engemet itt felejtette - állapította meg buta elképedéssel.</p>
            <p>Tunák a szíve mélyéből köpött egyet. Dombrádi irígykedve sóhajtotta:</p>
            <p>- Boldog ember, maga még köpni tud...</p>
            
         </div>
         <div type="chapter">
            <head>IV.</head>
            <p>Tunák az éjszakákat szerette. A vonat kábítóan ringott velük, a kerekek kattogtak.
               Minden felmerülhető akadályt számba vett: június közepe táján otthon lehet. Június
               tizenkettedikén van a Teréz születésnapja. Egy éjszaka naptár hiányában kiszámította,
               hogy június tizenkettedike csütörtöki napra esik. A vonat barátságosan ringatta,
               társai csendesen hortyogtak, csak Dombrádi nyöszörgött fel olykor szomorú
               vágyakozással. Tunák fölébe hajolt, vizet adott neki, néhány vigasztaló szót mondott,
               aztán visszabújt a pokróca alá. Terézről, szüntelenül Terézről álmodott.
               Éjszakánként otthon járt, ott ült a zongora előtt, a Zsidónőből játszott vagy
               épületállványokon mászkált és a munkavezetővel tárgyalt. Álmában egyszer elmagyarázta
               valakinek a korinthusi oszlopokon látható akantuszlevelek eredetét. Terézzel is
               hosszú párbeszédeket folytatott: “Tintapetty, ne nevessen ki, verseket írtam.
               Szükségem volt rá, mint morfinistának az injekcióra.” Valóban, szép napsütésben hasra
               feküdt a kocsi fedélzetén és forró gondolatokat próbált papírra vetni. Színek,
               virágok és vágyak nevei zümmögtek benne, aztán mégiscsak összegyűrte a papirost.
               Szörnyen férfiatlannak találta a rímeket.</p>
            <p>Dombrádi elsárgulva, lázasan pihegett. Egy reggel aztán elveszítette végleg az
               eszméletét és néhány rendhagyó görög főnevet kezdett ragozni. Nem volt senki, aki
               vállalkozott volna rá, hogy leszállítsa a haldoklót a vonatról, nagy üggyel-bajjal a
               mérnök és Struhala vitték be valami kórházfélébe, ahol éjszakára éhtifuszban
               kiszenvedett. Mire kísérői visszatértek a pályaudvarra, a síneket hosszú vonalon
               felszaggatva találták, az állomás épülete pedig romokban hevert. Tunák
               kétségbeesetten káromkodott. Struhala nem látta sötét színben a dolgokat, vigyorgott.
               Azt ajánlotta Tunáknak, hogy üljön föl a hátára.</p>
            <p>- Hogy üljek föl a hátadra? - kérdezte a mérnök bosszúsan. - Aztán mit csináljak a
               hátadon?</p>
            <p>- Nahat, hazamegyunk...</p>
            <p>A mérnök elutasítóan intett. Struhala erre egy útszéli fűzfáról mankót nyesett
               Tunáknak, aztán elindultak, hogy a legközelebbi vasúti állomást elérjék. A mérnöknek
               véresre horzsolta a mankó a hónalját, combját sebesre törte a durva műláb, de könnyű
               lélekkel és mosolyogva bicegett tovább. A Teréz meleg tintapettye vibrált előtte az
               országút forró porában. “Ha valaki ilyet mesélt volna nekem, azt hittem volna, hogy
               May Károlyból idéz” - gondolta a maga hősies fáradhatatlanságán elcsodálkozva.
               Struhala a mérnök kövér verítékcseppjei láttán ismételten felkínálta erőteljes hátát,
               de a mérnök ragaszkodott a gyalogláshoz. Ezen a módon aztán nagyon lassan haladtak
               előre, végre is Struhalának erőszakkal kellett őt arra kényszerítenie, hogy nyeregbe
               szálljon. Akkor már túl voltak az Uralon, Európában jártak, Struhala acélosan
               egyenletes nyugalommal vitte a hátán új gazdáját. - Ez nem ojan disznyó, mint az a
               masik - gondolta elismerően. Jobbfajta embernek látszik. Lám, hogy összefacsarodott a
               szíve, amikor az a szegény Dombrádi elpatkolt ott a barakkban. Úrnak néz ki. Kár,
               hogy lefűrészelték a lábát. Szegény erősen szenved a poros, köves úton, ha egy-egy
               félórácskát mégis gyalogolnia kell.</p>
            <p>A falvakban Struhala elővette a szájharmonikáját, Tunák pedig papirost kerített és
               portrét készített a parasztokról. Néhány rendetlen vonalat vetett a durva papírra, a
               kontúrok közepébe kisebbfajta burgonyát rajzolt, a papír háromnegyed részét sűrűn
               beárnyékolta hajjal és szakállal és készen volt a kép. Színtétikus ábrák voltak, a
               nagy orosz föld minden szakállas muzsikjának vonásait megörökítette rajtuk. A
               burgonya és sűrű hajzat nem tévesztette el a hatását, a vermekből, dugott helyekről
               előkerültek a nyúlós kenyerek, olykor egy kis szalonnavég is és a portré ára
               kölcsönös megelégedéssel kiegyenlítést nyert. Struhala, aki a műalkotáshoz a
               zenekíséretet szolgáltatta, meglepő nagyságú harapásokkal tüntette el a ráeső
               tiszteletdíjat. A nyúlós kenyér gyermekkori élményeket ébresztett benne. - A maminkó
               is ilyen nyúlós kenyereket fabrikalta - közölte a mérnökkel reminiszcenciáit. Igen, a
               maminkó dolgos fehérnép volt. Értette a módját. A lapos tésztát egy kaparóval
               kihúzta a kemencéből, kitette a háztetőre gőzölögni, aztán mikor kihűlt, mindenkinek
               tépett belőle egy darabot. Tunák szórakozottan megkérdezte tőle, hogy sokan
               voltak-e?</p>
            <p>Szép napsütésben kocogtak a néptelen országúton. A mérnök a Struhala hátán ült és
               petyhüdten lógatta lábait az izmos karok felett. Struhala vidáman nyerített és néhány
               óvatos bakugrást is megkockáztatott. Hogy sokan voltak-e? Lehettek vagy
               kilencen-tízen, pontos könyvelést bizony nem vezetett a testvéreiről. A legidősebbet
               Franyónak hívták, neki volt a legnagyobb golyvája a faluban, aztán kiment Amerikába,
               ahol a szomszédok állítása szerint megették valami négerek.</p>
            <p>Jólelkűen nevetett, arcát gyermekes tudatlanság és zsíros veríték öntötte el. - “A,
               ez finom ember, nem fog engem megrugni, mint a masik” - gondolta elégedetten.
               Kuglaival két évig csavargott együtt, de az sohasem méltatta szóra, nem volt szabad
               kérdezetlenül a csőrét kinyitnia. Tunák a maminkóról, meg a testvéreiről is
               kérdezősködött. Egészen akkurátus ember, gondolta. Féllábbal is megállja a helyét,
               szíve is van, tréfához is ért. Egészen jól megvoltak egymással. Ha éheztek, hát
               mindkettőjüknek egyformán kopott fel az álla, ha akadt valami harapnivaló, egyenlő
               rész jutott belőle mind a kettőnek. Ha alkalmatlan időben elnyomta néha az álom,
               Kuglai futrinkát meg egyéb bogarat eresztett az orrába. Tunák emberségesen kivárta,
               amíg kihorkantotta magát egy kissé. Fínom ember, a napokban, ahogy békésen
               poroszkáltak az úton, egyszer csak megkérdezte tőle: “Értesz a lovakhoz?” - Hát
               hogyne értene. “Nohát, mondta a mérnök, akkor velem jössz.”</p>
            <p>Tunák nem mondott többet, de ez is elég volt a boldogsághoz. Struhala artikulátlan
               kitöréssel dobta a magasba koszlott sapkáját. Mindíg lovak mellé vágyott, egy
               temetőkocsi vagy lakkozott landauer bakján ülni, és fogni a lovak gyeplőjét, “Hó,
               Cézár, Pista, he!” Ért ő a lovakhoz. Egyszer egy sómalomban dolgozott. A ló,
               Ferdinándnak hívták, egy szép napon beszüntette a vizelést. Jöttek a szomszéd
               kocsisok, egy öreg zsidó is jött, ezt amazt adtak a lónak, de a vízvezeték csak nem
               akart működésbe jönni. Erre ő elment a boltoshoz, vett a gazdája kontójára egy üveg
               sört, azt benyomta a Ferdinándnak szájába, mind egy cseppig kiitatta vele és egy óra
               mulva csak hallja, hogy minden rendben van. Ért ő a lovakhoz!</p>
            <p>Szeretett volna közelebbi részleteket hallani a mérnök lovairól, de Tunák igen
               szűkszavú volt. Egyszer nekibátorodott és megkérdezte a mérnöktől, hogy milyen
               színűek a lovak? “Vasderes” - felelte a mérnök, aztán nem szólt többet. Sem a
               lovakról, sem a családjáról nemigen beszélt, de azért szívesen hallgatta az ő
               locsogásait. Elmesélte a mérnöknek háború előtti pályafutását, aztán Lizinka
               testvérét is szóba hozta. Ez a Lizinka nagyon értette a dolgát.</p>
            <p>- Lizinka testvérem elvitte engem egy varosba és ott beszegődtette engem egy fínom
               helyre. De negyedik héten kirugtak Struhala baratomat, mert felgyújtotta a zistallót.
               Lizinka testvérem nagyon mérges volt, fene essen a hasadba, testvérem, Janó, mondta a
               Lizinka, maskor vigyazzal, latod, odaégtek a tehenek. Mit csinajjak, mondtam
               Lizinkanak, ha nem akartak kigyönni az istallóból. Aztan betette engem ahoz a
               gazdahoz, ahol ő szolgalt. Itt kitűnően mente a dolog. Napjaba haromszor szalonna,
               nagy darab kenyér. Egyszer aztan Lizinka testveremnek gyereke született a
               faskamraba... Éjszaka rafeküdte, hogy ne csinajjon olyan förtelmes larmat... A kicsi
               tótocska elpatkolta, nekünk pedig kitették a szürit...</p>
            <p>Bikaerős volt, nyakizmai kidagadtak, mint a kötelek. Könnyedén vitte a hátán féllábú
               gazdáját. Hallani sem akart arról, hogy minden bakarasz után megpihenjenek. Hogy a
               nagy hőségben és porban lovasa el ne szontyolodjon, folytatta a Lizinkáról szóló
               visszaemlékezéseit.</p>
            <p>- Lizinka testvérem nem nyugodta. Minden esztendőben produkalta egy apró tótocskat és
               mindgyart rajta is feküdte, hogy ne csinaljon olyan larmat... Nagyon szapora fehernep
               vagy te, testvérem, Lizinka, mondtam neki, beverem a fejedet... Az én fejemet aztat
               csak én verem be, szájaskodott a Lizinka, testvérem, Janó, te csak fogd be a
               szadat... Szó, ami szó, igaza volt a Lizinkanak...</p>
            <p>A mérnök felfülelt. Megkérdezte, hogy miben volt igaza Lizinkának.</p>
            <p>- Nóhat... azt mondta, hogy annyi tótocskat produkal, amennyi jólesik neki. Ő viselte
               őket, ő hozta őket a vilagra, aztan a végén ő is gebedt meg tőlük...</p>
            <p>- Meghalt?</p>
            <p>- Elpuccolta. Mikor mar a föld alatt volt vagy négy kicsi tótocska, akkor őraja is
               rafeküdte valami nehézség, hogy ne csinajon több larmat ezen a földön...</p>
            <p>Árokban, árnyékos fák alatt szoktak egy-egy félórácskát megpihenni. A mérnököt,
               akinek hónalját a türelmetlen ügetésben sebesre horzsolta a mankó, hamarosan elnyomta
               az álom. Struhala beléndek szárával vagy a sapkájával kergette el arcáról az
               alkalmatlan legyeket. Dünnyögött is nekik valamit, de azok nem értettek a nyelvén,
               visszaszemtelenkedtek az alvó arcára és éktelen haragra ingerelték Struhalát.</p>
            <p>- Disznyók... kutyafajatokat nektek, ti disznyók...</p>
            <p>Az eszmecsere zajára a mérnök abbahagyta pompás álmait és rendszerint a térképe után
               nyúlt. A térképet Katharinától kapta, nézegette, méricskélt rajta, számolgatott és az
               eredményt bejegyezte a noteszébe. Köpcös kis könyvecske volt, ebbe jegyezte fel
               néhány kurta szóval a megfigyeléseit. Nevek, városok, évszámok, gyorsírással
               odavetett észrevételek hemzsegtek a notesz lapjain. Volt közöttük mindenféle színes
               lom, vidám rongydarabka, egy-egy magányos szó, amely oldalakra rúgó élményt őrzött a
               méhében. Sok haszontalan tarka kavicsot felszedett útjában, hogy hazaérkezve
               megajándékozza velük Terézt, szegényes kárpótlásul az elveszett évekért. Egyik nap
               eszébe jutott ez a név: Harmath Endre. Feljegyezte. A név mellé odaírta: “Zászlós,
               leugr. a vonat kerekei közé. Búcsú és páthosz nélkül meghalt a hazájáért.”
               Odaírhatta volna még: “A halál oka a trianoni békeszerződés.” Három napig hordta
               magában némán, furcsa letargiában a tragédiát. Aztán odalépett a kocsi szélére és
               levetette magát a kerekek közé. Romantika - mosolygott akkor Kuglai - vizenyősség.
               “Egy eszméért halt meg, Kuglai” - figyelmeztette ő Kuglait megrovóan. - “Aóó” -
               ásított Kuglai unatkozva - “az eszméért élni kell, nem megdögleni...” “Szíves
               engedelmeddel ez laposság... Gyönge lábon állhatnak a te ideáljaid, Kuglai, ha..”
               “Ha?” - emelte fel a fejét Kuglai hidegen. - “Ha?... Együgyű dolgokat fecsegsz,
               Tunák... Ideálok? Megzápultak öregem, az összes ideálok... Humbug az egész... Élni,
               érted, élni... Ez... csak ez az egy és semmi egyéb.” - Nem vitatkozott Kuglaival
               tovább. Kuglai másnap amúgy is ellépett; őt azonban sokáig foglalkoztatta még a
               fiatal zászlós esete. Voltak évei, szilaj, nyugtalan évei, amikor ő is habozás nélkül
               fel tudta volna áldozni magát. A fiatal zászlós persze nem sokat korrigált a térképen
               azzal, hogy tüdejét és szívét odafreccsentette a vonat kerekeire... Az ember
               lehiggad, talán túlságosan is lehiggad, szinte egyenes arányban zsiradékainak
               leülepedésével és inkább vágyik a felesége, a rajzasztala, otthoni vesszőlugasa és
               mindennapi élete után, mint arra, hogy itt maradjon véres rongycafatnak, rothadó
               hullának kiéhezett mezei egerek számára... Igen, a zászlós fajtája kiveszőben
               volt.</p>
            <p>Ebben nem tévedett. A néptanító néhányszor színpadiasan elzokogta a “szegény
               hazám”-at, aztán malmozni kezdett. Boldog nyerítést hallatott, ha sikerült átugrania
               ellenfele kavicsát. Egy másik a “sókészlete” miatt csapott éktelen zajt. Nemzetközi
               bonyodalom származott belőle, velős demarsokkal. Lopással vádolta a költői lelkületű
               osztrákot (akinek tetszését roppantul megnyerte a pulykakakas), orgazdasággal egy
               lengyelt, sikkasztással egy pesti magyar bankhivatalnokot, rablással egy oroszt és
               mindenfélével egy zsidót. Egy másik - Dombrádi szerint - 2 perc és 26 másodperc után
               már felszárította a hazáért megindult könnyeit és a néger nők öleléséről tartott
               szakszerű előadást. Kuglai nyelvével a fogait tapogatta. “Nos, Kuglai?” - adta át a
               szót valaki Kuglainak. “A haza gyerekes fikció, Pósa versike. A kollektív embernek
               nem kellenek az ilyen üres fikciók... És a kollektív életnek nincs szüksége hazafias
               kakasokra...”</p>
            <p>Az osztrák, akit nyelvészeti problémák gyötörtek, felhasználta az alkalmat és
               megkérdezte Kuglaitól:</p>
            <p>- Heisst es eigentlish puikas, oder puikakas?</p>
            <p>- Pujkakakas - reccsentette rá a néptanító - kánszt tu dász ájnfáche záche nicht in
               dájn bivalykopf rezervieren?</p>
            
         </div>
         <div type="chapter">
            <head>V.</head>
            <p>Napokig tartott még az útjuk, amíg újra vonatra ülhettek. A mérnök hatalmas
               szippantással szívta magába a közelgő otthon atmoszféráját. A következő heteket
               jóformán már nem is a vonaton meg férges barakkokban, hanem otthon töltötte. Pihegve
               és felzaklatva gondolt a Terézzel való találkozásra és elkövetkezendő éjszakáira.
               Végigjárta a házat, a zongora mellett egy széken citromszínű vászonkötéses könyvre
               bukkant, a hálószoba szekrényének ajtaján egy lecsüngő melltartót látott, a következő
               pillanatban már vastag kerti ollóval a bokrokat nyesegette, nevén szólította a
               hátaslovát, felvette barna bársonykabátját és leült a rajzasztala elé... Látta a
               könyveit... “Neogotika”, Beissel műtörténelmi kötete, Gurlitt cikkei és tanulmányai
               a restaurálásokról és a stílus tisztaságáról, Dehio könyve... Magyar, német, francia
               kötetek műemlékekről, építészetről, térművészetről... Leült a teraszra, lenn az
               udvaron egy automatikusan forgó fecskendő a füvet locsolta, a gumitömlő fekete
               kígyóvonala lomhán kapaszkodott fel a menedékes úton, a szomszédban az operaénekesnő
               a Lammermoori Luciából korrepetált - ő megfogta a Teréz csuklóját és mosolyogva
               kérdezte: “Well, Tintapetty?... Ugye egészen jó dolog, hogy visszajöttem?... Nézd,
               ebbe a noteszbe egy egész vagonrakomány emléket raktároztam el, de vigye az ördög,
               hagyjuk az emlékeket... Boldog vagyok, hogy itt ülök újra melletted...” Oktalan
               semmiségeket és gyöngéd együgyűségeket fogalmazott a Teréz számára... “Hollá,
               hallgasd csak ezt a kétemeletes csacsiságot... Valamelyik újság azt írta, hogy
               Magyarország minden vaskészletét elhasználta a háborúban... Bementem egy üzletbe és
               vettem a számodra öt csomag - tudod, mit? - öt csomag hajtűt... És tudod még mit?...
               Nem tudod, honnan is tudnád... Öt csomag varrótűt... Elsőrangú, nemde? Úgy szeretem,
               amikor itt ülsz a teraszon és kézimunkát tartasz a kezedben... Ócska ember vagyok,
               úgy-e?... Színehagyott gusztusom van... Mindegy... Mindíg csak (itt egy kicsit
               röstelkedve halkítani fog a hangján) reád gondoltam... Tomskban egy nyugalmazott
               ezredes egy varrógépet akart eladni nekem... nos, de nem ez fért bele a
               hátizsákomba...”</p>
            <p>...Gondolatban néhányszor a szüleihez is ellátogatott. A házat barátságosan sütötte a
               nap, a miniumvörös tetőn pávafarkú és golyvásgalambok tollászkodtak. Az oszlopos
               teraszon kerti székben az anyja ült és regényt olvasott. Lornyonját, amelyet sárga
               teknőc keretezett, olykor a szeméhez emelte, hogy kíváncsiság nélkül, futó pillantást
               vessen a lándzsás kerítés előtt elhaladó nőkre, akik divatos kalapjukat, vagy
               legújabb ruhakreációikat sétáltatták a ház előtt elhúzódó korzón... A virágágyak
               közepén óriási kaktusz csüngette súlyos leveleit... Benn a szalonban két húga
               négykezest gyakorolt a zongorán... Eliz, a nagyobbik, Anna, a kisebb... A
               dolgozószobában az apjuk szivarozgatott... A hatalmas könyvszekrényből hányszor
               világított feléje figyelmeztetőleg száz meg száz kötet hátáról valamilyen összetett
               formában ez a szó: jog. Büntetőjog. Telekkönyvi jog. Nemzetközi jog. Váltójog.
               Hiteljogi döntvénytár. Corpus Juris Hungarici. Aztán egy oldalállványon apja kedvelt
               írói: Vörösmarty, Dickens, Tolsztoj... A szekrény párkányán kozák kancsuka 1849-ből.
               Spirituszban óriási pók. A széles íróasztalon akták, alattuk apja aláírása, tiszta,
               derűs betűi. Tunák, törvényszéki elnök, kúriai bíró... Magas, lágytekintetű ember
               volt, korán megőszült halántékkal, meleg mosollyal. A kedvessége szinte tökéletes
               volt. Úgy beszélt az anyjával, mintha nem is a férje, hanem egy gavalléros udvarló és
               egy szeretetreméltó nagybácsi keveréke volna. Szeretett vadászni, szerette az élet
               mikroszkópikus csodáit és mindennapi apró problémáit. Szívesen eltársalgott egyszerű
               emberekkel, de a polgári ruhába menekült félműveltséget szemének egy kérlelhetetlenül
               hűvös intésével elparancsolta a közeléből. Sétálgatott a kertben, nézegette a fáit,
               beszélgetett a kocsissal a nyulak dolgáról, az adóról, a választásokról és a
               rózsatetvekről... és szinte ártatlan nevetésén nem érezte meg az ember, hogy egy-két
               órával előbb még életfogytig szóló fegyházra ítélt valami véres gonosztevőt...
               Tunáknak különösen a névnapi ünnepségek maradtak élénken emlékezetében. Júniusban
               volt az apja névnapja, az oszlopos teraszról meggyszínű szőnyeg futott be a hall
               nyitott ajtaján és a szalonban ünnepélyes emberek szorongtak. A járásbíróság és
               törvényszék bírái, egyoldalú és kedélytelen bürokraták, akik félszegen kerülgették a
               szalon puha perzsaszőnyegeit és apja irónikus, elnéző pillantásait; a főispán
               elsőrangú medvevadász és egy pompás nyakkendőgyüjtemény tulajdonosa; a kanonok
               javarészt gömbölyű állapotban, erőteljes székely akcentussal; a polgármester, aki
               viszont tót mellékzöngéket kevert hazafias felköszöntőjébe. Ott volt a
               dandárparancsnok is nőiesen magassarkú cipőben, nyakán szépszámú furunkulussal. Az
               alsóbb hivatalnokok szertartásosan kezükben szorongatták a kesztyűjüket. Apja
               összefonta a karjait, félig lehúnyta szempilláit, a szivarját szívta és mosolygott.
               Kissé talán látogatóinak fekete ferencjózsefén, részben talán az egész ünnepi cécón.
               Mert legbensejében vidám szatíra lakozott...</p>
            <p>Az anyjára úgy emlékezett vissza, mint egy erőtlen pasztellképre. Gyakori fejfájás
               gyötörte, olykor napokig hevert bekötött homlokkal a háló Rekamier kerevetén. Néha a
               zongorához ült. Az éneke olyan gyöngéden szállongott ki a szalonból, mint a
               galambtoll... Erőtlen asszony volt. Évekig gyászolta húgát, akit egy bálon táncközben
               szívszélhűdés ölt meg...</p>
            <p>...Járt-kelt sok év előtti otthonában, bőségesen futotta az idejéből. Minden zugba
               belekukkantott és felverte elporosodott diákéveinek mélyen alvó denevéreit... Eszébe
               jutottak a barátai, a tanárai, egy bronzhajú lány, az atlétikai versenyek... Olasz
               tőrvívásban és korláton díjat nyert... Az első nő... Önképzőköri dolgozatai... Egy
               balul kiütött beszéde Március Tizenötödikén... Betegsége; az anyja riadalma és
               kétnapos migrénje, az apja összefont karja, füstölgő szivarja és megértő mosolya:
               “Azt hittem, fiam, benőtt már a fejed lágya és jobban fogsz gazdálkodni az
               egészségeddel...” Aztán a sápadt hetek és az ő dühös undora mindentől...</p>
            <p>Az apja szerette volna, ha bírói pályára lép. Ő építészmérnök akart lenni. Nem bánom
               - hagyta rá az apja... Az utolsó évét külföldön töltötte. Münchenben, azután Rómában.
               Műtörténelmet tanult és maga is írt néhány harcos cikket a mindent gótizáló
               templomrestaurálásokról. Napilapok is közölték az írásait, amikben legtöbbször a
               nagyvárosok okleveles vályogvetőiről és buta, gonosz habarcsművészetükről értekezett,
               korához képest meglepő alapossággal és fínom humorral. A cikkeit érdekeseknek és
               mulatságosaknak találták, apja is elégedett mosollyal olvasta őket. “Fiam - írta
               Tunáknak - kissé kegyetlen szórakozás legyek lábát kitépni és öreg szamaraknak
               megmondani, hogy hosszú életükön át csak haszontalan ostobaságot műveltek. Nem
               mindenben ők a hibások. Hibások azok is, akik kóró helyett szénával jutalmazták
               őket.”</p>
            <p>Rómában sokat dolgozott. Napokat töltött a Vatikáni könyvtárban, hogy a Sixtini
               kápolna és a Szent Péter-templom építésének történetét megismerje. Nyár volt, Róma
               utcái gőzölögtek a hőségben. Izzadva, de lankadatlan érdeklődéssel járkált a
               templomok tetőgalériáin, zsebében külön engedéllyel, hóna alatta vázlatkönyvvel.
               Rajzolt, jegyzeteket készített. A berlini kolonnádon, ahonnan a San Pietro
               tömeghatását figyelte, tüzet kért tőle egy fiatal festőnő. Német leány volt, kis
               műtermet bérelt a Via Appia közelében, ahol Böcklin modorában sötét ciprusokat és
               fekete köveket festegetett. Nagyszerű nyaka volt és kicsi szája, Tunák harmadnap
               meglátogatta a műtermében, ahol szőlőt csipegettek, Stuckról, Böcklinről és olasz
               utánzóikról beszélgettek. Az első héten nevek kavarogtak a levegőben - a lány egy
               lélekzetre 125-öt tudott mondani a hozzávaló skatulyával - aztán elméletek hangzottak
               el az építő- és festőművészet viszonyáról, végül ellentétek pattantak ki a két
               művészet súrlódásából. Két hét mulva elritkultak a nevek, a harmadik héten a
               különböző teóriák is elvesztették jelentőségüket. Egyszer egy zápor bekergette őket
               Róma legelőkelőbb vendéglőjébe. Tunákon gőzölgött a ruha, átázott nadrágja gyűrötten
               csüngött róla, gallérja elpuhult. A pincérek bizalmatlan vizsgálódással fogadták a
               két elázott alakot, és egy félreeső asztalnál mutattak helyet nekik. Amikor elhagyták
               a vendéglőt, elsőosztályú meghajlásban részesítették őket. Tunák azon a véleményen
               volt, hogy ezt a metamorfózist a borravaló okozta. “Téved - mosolygott a lány. - Enni
               látták...” Nyár végén búcsúzni ment a lányhoz és ott felejtkezett. “Tudod, mikor
               bomlottam véglegesen beléd?” - kérdezte tőle a lány. “Amikor ott a vendéglőben enni
               láttalak...”</p>
            <p>Néhány hét mulva elváltak, a lány visszatért Németországba, ő hazautazott. A lány írt
               még néhányszor, ügyesen rejtegetett szentimentálizmusa követelő vágyakozásban tört
               ki, hívta Tunákot, heves csókokat küldött neki a levélpapír végén. Szüret után voltak
               már, Tunák úgy vette észre, hogy az érzései tőkéjén már csak kunkora levelek
               zörögnek. “Isten veled - írta a lánynak - Isten veled, te Napos Kis Műterem (a Via
               Appia közelében). Hogy megkönnyítsem neked a feledést, íme elárulom, hogy mostanában
               már késsel eszem a halat, és ha szárnyas kerül az asztalra, a csontokat is
               leszopogatom...”</p>
            <p>Egyetemi éveit befejezte és mérnöke lett a műemlékeket restauráló állami
               bizottságnak. Nappal jelentéseket szerkesztett, vagy állványokon, mohos kőfalak
               között mászkált. Este vidám társasági élet következett, színházak, párizsi
               italegyvelegek, Argentínából importált táncok, gyakori frakk, olykor egy-egy könyv...
               Szerették, szívesen látták mindenhol... “Nem vagyok elviselhetetlenül tehetséges” -
               szögezte le könnyedén és tárgyilagosan - “de azért hát menni fog a dolog...”</p>
            <p>Huszonnyolc éves volt, amikor sétalovaglás közben lebukott a nyeregből és
               szanatóriumba került. Hitt egy kissé a dolgok misztikus jelentőségében, az okok és
               okozat előre összebogozott szövevényében. Amikor Terézzel Berlin legszebb
               palace-hoteljében turbékolt (hajdani golyvás galambjainak peckes hangját utánozta) -
               két fullasztó csók között eszébe jutott az eset.</p>
            <p>“Ha az a derék Lotti ki nem billent a nyeregből, most nem mondhatnám neked drága
               sötét kis Tintapettyem.”</p>
            <p>“Igen - vélte Teréz és fejét befúrta a Tunák álla alá - és én nem mondhatnám most
               magának, egyetlen, gyönyörű világítótornyom...”</p>
            <p>Igen, Tintapetty világítótoronynak nevezte őt.</p>
            <p>“Arra kérlek, drága világítótorony, hogy mondjuk egymásnak: maga” - indítványozta
               Tintapetty egy szentimentális film után, amelyet visszatérőben, egy pesti
               filmszínházban láttak.</p>
            <p>“Mivel indokolod kívánságodat?” - kérdezte ő.</p>
            <p>“Kívánságomat azzal indokolom, drága és egyetlen világítótorony... hogy ha
               magázódunk, mindíg marad közöttünk egy kis... egy picurka idegenszerűség.”</p>
            <p>Idegenszerűségre vágyott, hogy mindennap újra, meg újra meg kelljen hódítaniok
               egymást. Ennivalóan kedves tudott lenni.</p>
            <p>Nehéz gyaloglások közben, várótermekben, vonatokon, éjszakai megszállóhelyeken, ha
               maga elé nézett, Terézt látta.</p>
            <p>- Azt hiszem, hallucinálok már - figyelmeztette magát mosolyogva.</p>
            <p>Az utazás hetei hónapokra nyúltak, a vágyai egyre türelmetlenebbek és élesebbek
               lettek. Néha egészen önfeledten maga elé nevetett. Struhala tanakodva pislogott
               feléje. Ugyan, mi lelhette? Csak nem az éhségtől mosolyog ilyen kísértetiesen? Szinte
               zörögnek már a csontjai, csuklója száraz ág módjára nyúlik ki színtelen kabátujja
               alól. És a szemében mégis derű csillog. Néhányszor aggodalmasan megkérdezte a
               gazdájától, hogy nem érzi-e magát betegnek? A mérnök megnyugtatta. Hogy beteg volna?
               Szó sincs róla, otthon jár gondolatban.</p>
            <p>- Tessék kinézni az istállóba is kicsikét - indítványozta Struhala. - Van mit
               ropogtatni a lovacskaknak?</p>
            <p>Neki a vasdereseken járt az esze. Tudta már a nevüket is, az egyiket Lottinak hívták,
               azelőtt hátasló volt, a másikat Irmának. Mi tagadás, ő is elvigyorogta magát, ha a
               kancákra gondolt. Sepergette az istállót, igazgatta az almot, lemérte a napi adagot,
               megkefélte a lovakat és krétaporral kifényesítette a hám rézcsatjait. “Hó, Lotti, a
               fene a pofadat, eridj innen” - fogja mondani. Ferdinánd csak egy sárga gebe volt, de
               a két vasderes... no, ő majd megmutatja, hogy ért ő úri lovakhoz is...</p>
            <p>Tunák mindenre visszaemlékezett, tekintélyes filmraktára volt, katalógussal. “Teréz
               és egy gúnár találkozása.” Ó, ez falrengető volt. Aztán egy másik emléke a
               nászútjukról. Ennek ezt a címet lehetne adni: “Tanulságos párbeszéd Tintapetty és a
               hotel néger portása között.” Aztán: “Séta a Concorde-téren. Teréz és Napoleon.”</p>
            <p>Teréz:</p>
            <p>“Bonaparte Napoleon Szicilia szigetén született, Ajjaccioban. Kis dobosnak csúfolták
               (?), de később Wagramnál legyőzte az ellenséget és nagyon híres ember lett...
               Képzelje, világítótorony, le sem vetette a kardját, ha... ha randevúja volt.”</p>
            <p>Teréz bűbájos butaságokat tudott. És a komolysága! Mennyi báj és humor sugárzott a
               komolyságából. Az eljegyzésük előtt kikocsiztak a városból. Madárdal, bársonyos
               hegyoldal, satöbbi. Ő magához húzta Terézt és heves csókolózásba kezdtek. A fanyar
               vackorfák benéztek a kocsiba, és annyira felmelegedtek, hogy azonnal virágzani
               kezdtek.</p>
            <p>“Nagyszerű találmány - állapította meg ő felvonásközben. - Az ember egészen
               rendkívüli dolgokat érez... Nemde?”</p>
            <p>Teréz felemelte a szempilláját, végigsimította a haját, aztán mosolyogva fordult
               hátra a kocsiban.</p>
            <p>“Igen... Tudja, mi az a rendkívüli, amit érzek?... Az, hogy nem érzem a kalapomat a
               fejemen.”</p>
            <p>Nevetve keresték a hűtlen kalapot, amely felhasználva a más irányú elfoglaltságukat,
               egy őrizetlen pillanatban lerepült a Teréz fejéről...</p>
            <p>... Egy felolvasás után:</p>
            <p>“Látta, Ádám, azt a nőt ott mellettem?”</p>
            <p>“Nem.”</p>
            <p>“Meg kellett volna néznie. Rettenetesen fésülködik.”</p>
            <p>“Igen. És ami a felolvasást illeti, Tintapetty?”</p>
            <p>“Nem szeretem az orosz írókat. Rengeteg név, és mindenki köpködik. A franciákat
               jobban szeretem. Minden olyan elegáns náluk és a házbért is pontosan fizetik...”</p>
            <p>“Kivéve például a Murger alakjait.”</p>
            <p>“A Szamárbőrt gondolja?”</p>
            <p>“Nem, a Bohémeket. A Szamárbőrt Balzac írta.”</p>
            <p>“Én Jókait és Mikszáthot szeretem. Ady is nagyon érdekes.”</p>
            <p>Nem szereti a rendetlen embereket. Összeráncolja a homlokát, és igen elítélendőnek
               tartja a könnyelműséget. Felfogása szerint az embernek nem kell okvetlenül rongyosnak
               lenni, mert tű meg egy kis cérna a legszerényebb háztartásban is előfordul...</p>
            <p>... Nászúton a hotelszobában:</p>
            <p>“Ádám, hiszen maga nyitva felejtette a bőröndjét!”</p>
            <p>“Valóban - állapítja meg ő egy szórakozott matematikus közömbösségével.”</p>
            <p>“Hiszen akkor... Szent Atyám... Kilophatnak valamit belőle.”</p>
            <p>Válasz: elvben kilophatnak, de errefelé ez nem szokás.</p>
            <p>Viszonválasz:</p>
            <p>“Borzasztó, Ádám, hogy maga milyen könnyelmű... Mutassa meg gyorsan a leltárt.”</p>
            <p>Egy gyámoltalan kérdés:</p>
            <p>“Leltárt?... De mi jut eszébe, Tintapetty... Maga itt leltárról beszél, amikor én,
               hogyan is fejezzem ki magam az illendőség alapszabályai szerint... amikor én
               szeretném most hirtelen ölbe kapni... így ni...”</p>
            <p>Teréz tudni sem akar arról, hogy őt most - így ni! - ágybafektessék, ő a leltárt
               akarja látni.</p>
            <p>“Tintapetty, de hiszen nekem semmiféle leltárom nincsen.”</p>
            <p>“Hogyan, - mondja Teréz elragadó megbotránkozással - maga nem írta fel a holmiját,
               amit magával hozott?”</p>
            <p>Bűnbánó fejrázás.</p>
            <p>“Nem volt nálam ceruza... Aztán nem is igen tudtam, hogy mi felírni való van nekem
               ezen a pár csekélységen... Tíz vagy tizenkét ing...”</p>
            <p>Teréz diadalmasan:</p>
            <p>“No látja, Ádám, milyen borzasztó ember maga, azt sem tudja, hány inge van.”</p>
            <p>Én:</p>
            <p>“Mondjuk 18 ing, 18 egyéb, egy marék nyakkendő, hat darab félgrammos aszpirin, egy
               körömráspoly és a hozzávaló játékszerek, inggombok, sámfák, mellények, nadrágok,
               könyvek és 6 darab borotvapenge arra az esetre, ha vasárnap találna kinőni a
               szakállam.”</p>
            <p>“Nem... ezt nem gondoltam volna... Látja, milyen borzasztó ember maga, a cipőkről
               egészen megfeledkezett. Az Iván mindíg leltárt készít, ha elutazik.”</p>
            <p>Iván, a bátyja, foglalkozására nézve ügyvéd és sok tekintetben ideál. Iván nem
               helyesli a könnyelmű dolgokat. A lótartást például meg lehetne takarítani. A villát
               meg lehetne vásárolni, Tunák is adja hozzá a maga nagyanyai örökségét. Ivánnak négy
               párbaja volt, tartalékos huszárhadnagy és egyébként is tökéletes ember...</p>
            <p>A lótartást nem takarítják meg, de a villát megvásárolják az Iván közreműködésével és
               Tunák is odaadja a nagyanyai örökségét...</p>
            <p>... Teréz a mosókonyhában, örvénylő frizurával:</p>
            <p>“Maga gonosz asszony... Nem adom ki a fizetését, tudja!”</p>
            <p>Játékos lelke remeg, mint az aszpik.</p>
            <p>“Nem adom ki, tudja meg, az egész marószódát betette a vízbe...”</p>
            <p>“Szegény” - jelenti ki egy hét mulva - “hat gyermeke van, oda kellett volna adnom
               neki a maga betétes cipőjét.”</p>
            <p>Olyan szíve van, mint egy arkangyalnak...</p>
            <p>... Este. Ő végigdől a kereveten és újságot olvas. Teréz egy cérnaszálra gyöngyöket
               fűz. Egy órája fűzi, Solvejg dalát énekli hozzá. Csinos hangja van. Aztán félreteszi
               a gyöngyöket, leül mellé a kerevetre, hajából kiveszi a fésűt és az ő haját kezdi
               fésülni. Délután eltemették egyik fiatalember ismerősét. Csend, eltelik tíz perc, és
               Teréz még mindíg a fésűvel bíbelődik. Álmodozva jár a keze a Tunák hajában.</p>
            <p>“Ádám...”</p>
            <p>“Igen... Lefekszünk?”</p>
            <p>“Nem.”</p>
            <p>“Baj van a szakácsnővel?”</p>
            <p>Mélabúsan ingatja a fejét. Suttogó hangon:</p>
            <p>“Nem, Ádám...”</p>
            <p>“Nos, talán gyerekünk lesz?”</p>
            <p>“Nem... nem... Valami eszembe jutott...”</p>
            <p>“Brávó. Ezt meghallgatjuk.”</p>
            <p>“Arra gondolok, hogy ha majd megöregszel... olyan szép fehér lesz a hajad... és én
               így fogok ülni melletted és fésülni fogom a fürtjeidet.”</p>
            <p>“Helyes, Tintapetty. Beleegyezem. Föltéve, hogy a fürtjeim nem fognak kihullani.”</p>
            <p>“Ó, majd én vigyázok arra, hogy ne hulljanak ki.”</p>
            <p>A hangját bánatos muszlinfátyol borítja, a szemében két könnycsepp, mindenik legalább
               két karátos.</p>
            <p>“Kedves. De mit jelentenek ezek az igazgyöngyök itt a szemében?”</p>
            <p>Elázott, zsenge mosolyocska:</p>
            <p>“És ha egyszer... nagyon sokára... mégis meg találna halni...”</p>
            <p>“Meg találnék? Biztos tudomásom van róla, hogy meg fogok...”</p>
            <p>“Milyen kegyetlen ember maga, Ádám. Látja, úgy fáj a szívem, ha arra gondolok, hogy
               maga egyszer... kilencvennégy éves korában meg fog halni...”</p>
            <p>“Rettenetes. Jósnővel beszélt?”</p>
            <p>“Nem bírom ki, hogy ilyen cinikus... Összeszorul a szívem, ha arra gondolok... Vegye
               tudomásul, Ádám, hogy egy pillanatig sem fogom túlélni a maga halálát. A szívem meg
               fog repedni...”</p>
            <p>Gyermek, húszéves gyermek.</p>
            <p>Általános udvari gyász, félárbocra eresztett lobogókkal. A szobalánynak lábujjhegyen
               kell áthaladnia a szobán, a szakácsnő rendeletet kap, hogy hagyja abba az éneket,
               Teréz leomló hajjal, sápadtan csüngő karokkal szép gyászmenetben elvonul a
               hálószobába. Az utcáról grammofon hangja lejt a magasba. Intézkedés történik, hogy az
               ablakok becsukódjanak. Éjszaka a keblére teszi a kezét és sóhajt...</p>
            <p>Mennyi bánat van ebben az elégiában! Mennyi megindító csacsiság! Tunák magához öleli.
               Suttog, vigasztalja, aztán mesét mond neki Árgyrus Királyfiról és Tündér Ilonáról.
               Tintapettynek dobog a szíve, hallgatja és kedvesen elszenderedik...</p>
            <p>Könyveket visz neki, regényeket, versesköteteket, egy merész, kissé zavaros
               folyóiratot, a Nyugatot, aztán képzőművészetről beszél neki. Teréz emlékszik rá, hogy
               a felsőbb leányiskolában tanult valamit a jáki templomról és a bártfai dómról...
               igen és az Ezredévi műemlékről... “Nem sok” - nevetett Tunák - “de az általános
               műveltséghez éppen elegendő...” Mi tagadás, Tintapetty nem volt mélyen szántó elme,
               játszi szelleme több érdeklődést mutatott a barokk bútorok, a könnyed regények, fínom
               kínai kreppek és divatos karkötők, mint a barokk templomok, művészettörténeti adatok,
               Ady forradalmisága és a Kilencedik szimfónia iránt. A szobalányokról az volt a
               véleménye, hogy lopnak, a szabónőkről, hogy csalánkiütést okoznak, a halálról, hogy
               borzasztó, Kossuth Lajosról, hogy a legnagyobb magyar, ő építette a Lánchidat és
               Széchenyiről, hogy száműzetésben halt meg. Az ajándékul hozott könyveket elolvasta, a
               zene iránt is nagyobb érdeklődést kezdett később mutatni, a Tunák kívánságára
               megváltoztatta véleményét a szobalányokról, történelmi ismereteit Kossuthról és
               Széchenyiről és a legjobb úton volt, hogy a Tunák mérnöki munkája iránt is komoly
               érdeklődést mutasson, amikor... amikor lenn az Orgona-utcában valaki elkiáltotta
               magát:</p>
            <p>“Megölték Ferenc Ferdinánd trónörököst és Chotek Zsófiát.”</p>
            <p>Igen, itt félbenmaradt a pedagógia, a könnyed tanítás, amely iránt sikerült Teréz
               kalandozó figyelmét felébreszteni. És ezzel együtt sok egyéb is félbenmaradt.</p>
            <p>“Úgy-e rossz ember volt ez a Ferenc Ferdinánd?” - kérdezte Teréz tájékozatlanul.</p>
            <p>A szobalány este azzal a hírrel jött haza, hogy háború lesz. Teréz sírni kezdett.</p>
            <p>“De úgy-e magát nem viszik el?” - kérdezte megremegve.</p>
            <p>Azt is hallotta, hogy ha kitör a háború és bejön az ellenség, akkor elveszi a
               házakat, a zongorát és a többi bútorokat. Később megnyugodott, mert Tunák
               felvilágosította, hogy: 1. Nem bizonyos, hogy háború lesz (a külpolitikai
               következmények és a hármas szövetség céljainak rövid ismertetése). 2. Nem bizonyos,
               hogy mindenkit elvisznek. 3. Nem bizonyos, hogy a háborút elvesztenők, sőt! és így:
               4. Nem bizonyos, hogy az ellenség bejön az országba. 5. Végül nem bizonyos, hogy az
               ellenség a házat, a zongorát és általában a magánvagyont elveszi. (Háború esetére
               szóló konvenciók, nemzetközi egyezmények, satöbbi.) Mindössze csak néhány állami
               épület jöhetne szóba, mint például a dohánygyár, a néprajzi múzeum, a
               kaszárnyák...</p>
            <p>Tintapetty szipákolt még néhányat, inkább csak az átmenet kedvéért.</p>
            <p>“Igazán? A zongorát nem viszik el?”</p>
            <p>“Nem, Tintapetty. A nemzetközi jog kifejezetten kizárja a zongorákat.”</p>
            <p>Teréznek eloszlottak az aggályai, és mielőtt elnyomta volna az álom, még
               megkérdezte:</p>
            <p>“Ki volt az a Chotek Zsófia?”</p>
            <p>Nos, hát ilyen volt Tintapetty. Egy szívhezszóló kis bogár, aki nem tudta, hogy ki az
               a Chotek Zsófia. Egyoldalú ismeretek, de nemes anyag, egészen rendkívüli ötvözet, és
               szív, érzelmes szív, édességgel töltve, mint egy csokoládés fánk. És amikor minden
               jogos várakozás ellenére Európa külügyminiszterei sajnálkozva bár, de megüzenték
               egymásnak a háborút, milyen szívbemarkoló, milyen gyönyörű volt Tintapetty! A
               szomorúság hetei következtek, Teréz levetette lelkének fátylas, flitteres ruháját és
               nehéz bársonyba öltözött. Ezek a hetek asszonnyá érlelték. Félénk didergését
               elnyomta, a szemei szárazok voltak, csak pillantásuk lett hosszabb és tünődőbb. Aztán
               egy ölelés még és egy mélyhangú, fojtott figyelmeztetés:</p>
            <p>“Ádám... senkim sincs magán kívül... Vigyázzon... vigyázzon magára.”</p>
            <p>A háborúnak akkor könyvszagú romantikája volt, ki kellett dülleszteni a mellet, és
               boldog arccal útnak eredni a lekaszabolandó ellenség hadtestei felett Szentpétervár
               és Belgrád felé. Tunák bizonyos fenntartásokkal szintén kifeszítette a mellét és a
               Prinz Eugen induló hangjai mellett mosolygó arccal lépegetett a pályaudvar felé. A
               réztrombiták szilaj ritmusa, a lobogó zsebkendők és a gyalogjáróról lesugárzó arcok
               sorfala megzavarta vére nyugodt lüktetését. Önfeledten vezényelte katonáinak az
               ütemet:</p>
            <p>“Bal, jobb, bal, jobb...”</p>
            <p>És Teréz az izzó történelmi délelőttön, ott pillegett vele egy magasságban a
               gyalogjárón, libegő selyemszoknyácskában, sokszor megbicsakló antilopcipőjében.
               Nedves, vörös orrocskáját apró csipke zsebkendővel törölgette és pillegett,
               pillegett mellette egy roskadt lepke könnyedségével...</p>
            <p>Később azt hallotta, hogy a vonat elrobogása után, Tintapetty a perronon elveszítette
               az eszméletét...</p>
            <p>Írt neki Ufából, Samarából, Omskból, Tomskból, de választ érthetetlen módon sohasem
               kapott tőle. Ismerősökkel találkozott, akik tizenhatban látták az utcán, kis csomagot
               vitt a kezében, később olyannal is beszélt, aki tizenhétben találkozott vele, egy
               teadélutánon...</p>
            <p>Látta az arcát, az elképedését, leírhatatlan örömét.</p>
            <p>“Voilà, Tintapetty, befutottam!” - fogja mondani.</p>
            <p>“Ádám... maga...”</p>
            <p>Az orosz határtól az osztrák határig néhány tucatszor végigélvezte már a viszontlátás
               drámai örömét. Egyszer megzavarta elképzeléseit valami félelem: ha Terézzel történt
               volna valami?... Ha meghalt volna?... Ha karcsú lába, vékony keze, szeme, a szája, a
               pillegése, a tintapettye, a forró kis nevetése elpárolgott volna a föld színéről?...
               Ha a temetőőr azt mondaná neki: “Tunák Ádámné?... Lássuk csak... itt a tö betűnél...
               Igen, itt van... Hetedik oszlop, negyedik sor balra... Tessék csak felfáradni... Egy
               fekete obeliszk, márványból...” Ha ezt mondaná?...</p>
            <p>Optimista lélek volt. Gyors mozdulattal elseperte maga elől az obeliszket és az élő
               Terézre gondolt. Ott csellengett órák hosszat a villában, fölhaladt a mohos
               kőlépcsőkön, végigjárta a szobákat... A dolgozószoba falán a régi fegyverek... egy
               márványelefánt... az előszobában egy rézkalitkában a papagáj... a teraszon egy
               citromsárga könyv...</p>
            <p>Kilencszázhuszonegy szeptemberében, a születésnapján érkezett meg. Aznap volt
               harmincöt éves. Merev mosollyal szállott le a vonatról. A perronon minden a régi
               volt. Likőrreklámok, fürdők látképei, szaladgálás, füst. Aztán kiléptek a térre.</p>
            <p>- Ez az? - kérdezte Struhala.</p>
            <p>- Ez - bólintott a mérnök remegő orrcimpákkal, sápadtan.</p>
            
         </div>
         <div type="chapter">
            <head>VI.</head>
            <p>Az Orgona-utcában nehéz volt az eligazodás; a házszámok mindkét oldalon kettőt
               ugrottak, a helyett, hogy szép sorjában haladtak volna, mint ahogy az iskolában
               tanították. A páros számú oldalról mindíg át kellett mennie a páratlan számú oldalra,
               hogy a számok cikk-cakkos sorrendjét követhesse. Struhala rosszalólag rázta a fejét.
               Már egy félórája kereste harmincegyes számú házat, de sehogy sem tudta megtalálni.
               Leült egy kerítés cementpárkányára, a rózsacsokrot, amelyet gazdája rendeletére
               vett, maga mellé tette és elgondolkozott. A pipájában fínom dohány füstölgött.
               Teleköpte az aszfaltot, észre sem vette, hogy a szomszéd villa kapuján kilépett
               valaki.</p>
            <p>- Mehetünk, Struhala - hallotta a mérnök hangját.</p>
            <p>- Hozom man a viragocskat - ugrott fel boldog mosollyal.</p>
            <p>A mérnök elindult, ő is felszedelődzködött és követte. Némán kocogtak a forgalmasabb
               utcák felé. Tunák sárga volt, az arca merev. Hopp, hó - gondolta Struhala, hiszen
               kikanyarodnak az Orgona-utcából.</p>
            <p>- A lovacskak jó színben vannak? - vetette fel a kérdést óvatosan.</p>
            <p>Tunák petyhüdten mosolygott. Bizony, elfelejtette megnézni őket.</p>
            <p>Csendesebb tereken, elhagyottabb utcákon haladtak keresztül, szótlanul. Leértek újra
               az állomás előtt elterülő térre. A téren avult, napszitta emberek ténferegtek.
               Hápogó, háborúviselt mótorral néhány lomha gépkocsi gördült el előttük és úgy tett,
               mintha a forgalmat akarná lebonyolítani. Tunák szórakozottan megnézte az óráját.
               Három órája sincs, hogy leszállottak a vonatról és kiléptek a térre. Valakinek, aki
               hasonlított valakihez, vidáman, túláradó boldogsággal odalengette a kalapját. Az
               ismeretlen, aki az állomásépület falához támaszkodva cipőmadzagját rendezte,
               tévedést látva a Tunák nyájasságában, abbahagyta a madzagigazítást és zavartan
               elfarolt az ácsorgó utasok között. A szemközti soron fiatal nő sietett tova,
               könnyedén és zenei taktusban szedegette a lábait. Teréz, Teréz, - akarta átkürtölni a
               túlsó oldalra. De a nő lehangolt cipője, szerfölött tollas kalapja és vékony karjai
               visszavonulásra kényszerítették. Mialatt a kocsi az Orgona-utca felé röpítette, még
               kétszer vélte felismerni Terézt a tovasiető női alakokban és mindannyiszor nagyot
               dörrent a szíve.</p>
            <p>Most újra ott állott a téren és rettenetes fáradtnak érezte magát. Teréz tehát
               alaposan levette őt a műsorról... Gyereke és vőlegénye (?) van... Derült égből
               lecsapó villámok... Sajnálkozva pillantott Struhalára. Ezt a szegény tatárt alaposan
               elbolondította. Állást kínált neki a villában, valami bizalmi poziciót a lovak és az
               udvar körül. Mit mondjon most neki? Részvéttel és felmelegedve nézte a hiszékeny és
               mit sem sejtő embert, aki boldog várakozással szorongatta a markában a Teréznek szánt
               vörös rózsákat.</p>
            <p>A tetők fölött hipertrofiás fémbetűk emelkedtek a magasba. Sört, cipőkrémet és
               grammofonlemezt hirdettek. Tunák bágyadtan nézett körül. A tér mintha kitágult
               volna, a házak homlokzata idegen vonásokat kapott, az utca ritmusa is mintha máskép
               lüktetett volna. Sütött a nap, de ez nem volt a régi napsütés. A gránitkockák
               piszkosak és elviseltek voltak. Lehűlt lélekkel vágott neki az állomás épületének.
               Nagyokat bicegett, mint egy balul kiütött hexameter. Oldalt egy épület fölött
               hatalmas bádogtáblán akadt meg a pillantása:</p>
            <p>HOTEL SPLENDID</p>
            <p>Hirtelen álmosság fogta el. Bebújni - gondolta - egy ágyba és nyolc napig aludni!</p>
            <p>- Most nem utazunk tovább - közölte Struhalával megmásított elhatározását. - Álmos
               vagyok...</p>
            <p>A szálloda kapuja trágyaszagot lehelt. Külvárosi hotel volt. A mérnök nem érzett
               magában erőt ahhoz, hogy visszaforduljon. A lépcső, amely frissen épített emeletre
               kalauzolta a tévelygő utast, csomagolópapírral volt beborítva. Egy rosszul csukott
               ajtó nyilásán át foszló kerevet és egy nő profilja látszott. A mérnök átvette a
               ceruzát a szálloda portásától, belenézett a szemébe - balszemét kis hályogkúp fedte -
               és kitöltötte a bejelentőlapot. A fehér szilvaceruza egykedvűen futott a papíron. Az
               egyik kérdőpontnál aztán tanakodva megállott. Arra kellett megfelelnie, hogy mi a
               jövetele célja. A portás a silány gyártmányú ceruzában látta a fennakadás kútforrását
               és azt a javaslatot tette a mérnöknek, hogy nyálazza meg egy kicsit a ceruza
               végét.</p>
            <p>- Szükséges erre a kérdésre felelnem?</p>
            <p>- Okvetlenül, kérem - hangzott a határozott válasz.</p>
            <p>Nos, milyen célzattal jött hát haza?</p>
            <p>A portás sürgette, hát azt mondta neki:</p>
            <p>- Szívügyben.</p>
            <p>A hályogos ember feltolta homlokán a barna taplósapkát és előzékenyen röhögött.
               Szívügyben, az nagyon jó, de azt nem lehet. Valami komolyabbat tessék bemondani.</p>
            <p>- Írja be kérem, hogy látni szerettem volna a feleségemet - mondta szelíd
               komolysággal.</p>
            <p>- Az nem szokás - jegyezte meg az ember oktatóan. - A hatóság nem ismeri a
               tréfát.</p>
            <p>Kár, gondolta Tunák. A tréfa az emberi szellem legvigasztalóbb produktuma. Lám ő is
               milyen csinos tréfának esett áldozatul. Miért tökéletesebb a hatóság, ha olyan
               ízetlen és száraz, mint ennek az embernek a taplósapkája?</p>
            <p>- Akkor hát írja be, hogy a jövetelem célja: archeológiai ásatások...</p>
            <p>A szobája tágas volt, festetlen falán egy utcai pocsolya napos reflexe játszadozott.
               Az egyik ablakszem is meghitt fényfoltot hintett az ágy szőrös pokrócára. A sarokba
               dobta a vörös rózsákat, a szürke hátizsákot és vetkőződni kezdett. Az ajtóküszöbről
               izmosabb hölgy kandikált be a szobába, ajka körül némi mosollyal.</p>
            <p>- Szabad lesz jó napot kívánni? - érdeklődött bizakodó althangon.</p>
            <p>A vendég külseje egy cseppet sem érdekelte. Belépett a szobába, füléről, amelyet
               szőkített hajgyűrűk repdestek körül, cigarettát emelt le és rágyujtott.</p>
            <p>- Uraságod feltétlenül ismerős - jelentette ki elhasznált mosollyal.</p>
            <p>Tunák ott ült már az ágya szélén és felnézett rá. Ez a “föltétlenül” ez új volt és
               kizárta az ellentmondás minden lehetőségét. Tulajdonképpen eszébe sem jutott
               ellentmondani. Szétszóródtak a gondolatai, mint felhők a viharágyú nyomására. Ott
               szaladgáltak megrepedve és céltalanul a lelke égboltozatán.</p>
            <p>- Lehet - hagyta rá jóakarólag.</p>
            <p>A nő, aki vaktában kilőtte a szigonyát, zsákmányt érzett a kötele végén. Beszívta a
               cigarettáját, arcában két hosszúkás horpadás képződött.</p>
            <p>- Tavaly uraságod szállóvendégem volt az Aranysasban...</p>
            <p>Most kibocsátotta orrán a füstöt, csípőre rakta a kezeit, megmutatta izzadt hónalját
               és lomha mellének elnyűtt konturjait.</p>
            <p>- Stimmt? - kérdezte fölényes biztonsággal.</p>
            <p>- Aranysas? - próbálta magát Tunák koncentrálni. A szó tartalmatlanul átsuhant rajta
               és elenyészett. Mély bágyadtságot érzett, gépiesen követte a nő mozdulatait, aki
               leült az ágy szegélyére.</p>
            <p>- Honnan jön?</p>
            <p>- Tomsk - felelte ő szórakozottan.</p>
            <p>A nőnek egy ismerőse lakott Tomskban. Állatorvos, cvikkerrel. Minden hónapban bejön
               Tomskból és itt száll meg a Spendlidben.</p>
            <p>Tunák megsimogatta a homlokát. Nem emlékezett az állatorvosra. A nő bizalmas
               eszmecsere lavináját készült megindítani, de dobhártyáját valami gyanús nyikorgás
               ütötte meg. Kíváncsian pillantott a férfi lábára.</p>
            <p>- A kis betyár hogy nyikorog - állapította meg mosolyogva. Lehajolt és gyöngéden
               végigtapogatta a falábat. - Nekem is volt egy falábú barátom... Idenézzen...</p>
            <p>Tunák követte a mozdulatait. A nő egyik kezét élével a combjára rakta, a másikat a
               térde alá.</p>
            <p>- Innen a combjától, látja, a térde aljáig fából volt a lába, lejjebb aztán megint
               rendes volt...</p>
            <p>Nagyot szívott a cigarettáján, félszemmel a mérnökre lövelt egy gyors pillantást.</p>
            <p>- Megvessem az ágyat?</p>
            <p>Sivár lábát, amelyről azt hitte, hogy elhatározó vonzást fog gyakorolni a hallgató
               vendég passzív érzékeire, felrakta a székre és félrecsúszott melleit visszaigazította
               a tartójukba.</p>
            <p>Tunák nem felelt. Négy napja jóformán alig csukódtak le a pillái. A kíváncsiság, a
               láz, a viszontlátás közeli szenzációja nyitva tartotta a szemeit. A láz leszállott,
               forró álmosság hunyorgott a szemében. Nem volt ereje ahhoz, hogy a nőt valami
               finomsággal fáradozásainak hiábavalóságára figyelmeztesse. Az ablakra nézett. Valaki
               az ablakpárkányra köpte a szilvamagokat, tömött légycsoportok szürcsölték a rajtuk
               felejtett édességet.</p>
            <p>- Nézze, - szólalt meg elhárító udvariassággal - valaki az utcáról felköpte ide
               ezeket a szilvamagokat... Fajmagok, nem ártana összeszedni és elültetni őket a
               szálloda függőkertjébe...</p>
            <p>A vaskályhán gyertyacsonk állott egy fordított poháron. A nő, aki nyilván zenei
               hatásokra törekedve a nevét beszéd közben többször is elhullatta - Arabellának
               nevezte magát - a vendég fanyar arcán megsértődve, tréfás vizekre kormányozta
               sajkáját... Nem óhajtja-e Tunák, hogy gyertyacsonk helyett inkább gázvilágítást
               vezessen be a szobába? Vagy talán egy adag holdvilágot hozasson innen a
               sajtkereskedésből?</p>
            <p>Tunák megköszönte, nem él vele, megmarad a gyertyavégeknél. Aztán bocsánatkérő
               mozdulattal jelezte, hogy szeretne visszavonulni.</p>
            <p>Tunák végigdőlt az ágyon és lecsukta a szemét.</p>
            <p>- Voilà, Teréz, befutottam... - ismételte el magában sajgó derűvel a benne rekedt
               beköszöntőt...</p>
            <p>Struhala, aki már a kapualjban kivette a trágyaszag tiszteletére pipáját a szájából
               és mélyen a tüdejére szívta a régen élvezett párákat, engedélyt kért arra, hogy
               levonulhasson az istállóba, ahol igen csekély fekbér ellenében eltöltheti az
               éjszakát. Másnap délelőtt felhősen csoszogott be a szobába. A szőke hölgy kikérdezte,
               hogy honnan jönnek és mi járatban vannak. Ő bizony nem mondta meg, hogy milyen céllal
               jöttek, aztán most valami emberek szaglásznak itt a Tunák után...</p>
            <p>A jelzett emberek délfelé be is toppantak. Az egyik mosolyogva koppantott vasbotjával
               a padlón. Aztán nekiláttak a hátizsák és a bútorok felforgatásának. A műlábat is
               alaposan szemügyre vették, kitapogatták kívül-belül, aztán felakasztották a fogasra.
               A mérnök zsebében az egyik ráakadt a köpcös jegyzőkönyvre, amelybe Tunák az elmult
               években egy-két rövid emlékeztető szóban élményeit, gondolatait jegyezte fel. A
               könyvecskét gondosan átlapozta, rákandikált a nyugodtan heverő Tunákra és
               mutatóujjával barátságosan jelezte, hogy mehetnek.</p>
            <p>Tunák kikelt az ágyból és magára szedte ruháit.</p>
            <p>- Elkövettem valamit? - kérdezte komolyabb kíváncsiság nélkül, inkább csak a rend
               kedvéért.</p>
            <p>A vasbotos laposan hunyorított. Na, ne tettesse magát, jelezte a pillantása. A szőke
               hölgy a szeme közé fújta a füstöt és jelentősen kiáltotta utána:</p>
            <p>- Jó mulatást!</p>
            <p>Ó úgy, kapott észbe Tunák. Nem részesítette a hölgyet kellő figyelemben!</p>
            <p>A rendőrségen megkérdezték tőle, hogy milyen ásatásokat akar foganatosítani.</p>
            <p>- Ásatásokat? - kérdezte csodálkozva.</p>
            <p>Igen. A bejelentőlapjába azt írta, hogy archeológiai ásatásokat akar végezni. Mióta
               foglalkozik archeológiával, hogy és milyen irányban szándékozik kutatásait
               megkezdeni?</p>
            <p>Felvilágosította a rendőrséget, hogy nem foglalkozik archeológiával, bár a maga
               részéről azt sem tartja közrendbe ütköző cselekménynek. Aztán arra a kérdésre kellett
               megfelelnie, hogy mit jelentenek azok a magános szavak, amiket a noteszébe
               összehalmozott.</p>
            <p>- Ez a szó, hogy tintapetty, például többször is előfordul éspedig nagy tével.
               Hajlandó-e felvilágosítást adni arról, hogy ki rejtőzik a tintapetty mögött, és
               milyen kapcsolatban van Ön ezzel az emberrel?</p>
            <p>Megmagyarázta, hogy már semmiféle kapcsolatban nincs vele. Egy nőt nevezett így, aki
               egy ideig a felesége volt. Heherészés követte a felvilágosítást. Az ember a feleségét
               legfeljebb Bogárkának vagy Lepkécskének nevezi, de Tintapettynek?... Hohó... Nagyon
               kedves volna a “mérnök” úrtól, ha sietve felhagyna ezekkel a lóvátételi
               kísérletekkel... Hogy komolyan így nevezte? A rendőrség ugyan nem vegyvizsgáló
               állomás, de hajlandó analízisbe bocsátkozni, hogy Tunákot makacs meséinek feladására
               bírja... A tinta az nemde fekete folyadék... általában fekete folyadék... Mert van
               úgyebár más színű tinta is...</p>
            <p>A mérnök hidegen a szemébe nézett a hivatalnoknak. Mosolygott.</p>
            <p>- Van. Például vörös tinta.</p>
            <p>Hirtelen rávillantották a reflektorukat. Három ember kutatta át az arcát.</p>
            <p>Egyszóval - a reflektorok elaludtak és folytatódott a vegyvizsgálat - a tinta fekete
               folyadék. Ilyen folyadékot nem hoz az ember vonatkozásba egy nővel. Ha például
               kölnivizet mondott volna... igen, hát ez menne még... Vagy gyöngyvirágkivonatot... De
               tintacseppet? Miért nem mindjárt antracéntintát?</p>
            <p>Ez nem jutott az eszébe. De végül is nagyon leköteleznék őt az urak, ha közölnék
               vele, hogy mi céljuk van ezzel a társasjátékkal?</p>
            <p>- Türelem, “mérnök” úr. A notesz itt a következő szokatlan bejegyzést tartalmazza: “A
               disznó kilója Magyarországon.”</p>
            <p>A rendőrtiszt hátradőlt székében és üzembe helyezte szúrós tekintetét. Állítja-e még
               az igen tisztelt “mérnök” úr, hogy a disznó mögött is valami ártatlan élmény lappang?
               Vagy ezt is csak azért jegyezte fel, hogy Tintacsepp nevű hölgyismerősét
               szórakoztassa vele? Lebilincselő közgazdasági probléma.</p>
            <p>Tunák megjegyezte, hogy a feljegyzéseket valóban azért készítette, hogy
               hölgyismerősének beszámolhasson ázsiai élményeiről. Belátja, hogy látszatra kissé
               dőrén fest a dolog azzal a disznóval, de hát ő nem is a sertés kilójáról akart
               megemlékezni, hanem arról a mészárosról, aki valahol a világ túlsó felében is csak
               aziránt érdeklődött az újonnan érkezett foglyoknál, hogy mennyi a disznó kilója
               odahaza?... Végül kéri az urakat, hogy közöljék vele szabatosan a vád tárgyát és
               okát.</p>
            <p>- Szeretnők a kilétét és multját kissé ellenőrizni. Hol lakik az a bizonyos
               Tintacsepp?</p>
            <p>A mérnök elutasítólag intett a kezével.</p>
            <p>- Nem fontos. Hadifogoly vagyok. Most érkeztem haza és kellemesebb fogadtatásra
               számítottam - mondta nyugodtan, de határozottan.</p>
            <p>- Akkor hát szíveskedjék átfáradni ide a szomszédba... Egy szerény kis szobát
               rezerváltunk önnek... Egyelőre a vendégünk marad.</p>
            <p>A mérnök gúnyos mosollyal követte a tisztviselőt. Nos, hát így néz ki a gyakorlatban
               a boldog hazatérés. Ezek a tökfilkók igazán pompás diadalkapuval fogadták.</p>
            <p>Egérszagú, keskeny helyiségbe vezették. A szoba közepén karosszéket talált. Talán az
               útálattól, talán a hosszú hivataloskodástól kifordultak a belei; de más szervi baj
               nem látszott rajta. Letelepedett a székbe, tekintete egy megtépázott újságpapírra
               esett. “Közelharc a hitvesi ágyban” - olvasta a cikk egyik címét. Alatta: “Éjszaka
               érkezett meg hadifogságból”, “...És idegent talált az ágyában.” “...A két férj
               bemutatkozik egymásnak.”</p>
            <p>Undorító - gondolta. - Az ő esete. Vagy majdnem az övé. Csodálatos, határozottan
               csodálatos az emberi együgyűség - állapította meg keserűen. - Eszébe sem jutott, hogy
               analóg baleset őt is érheti és agyonverheti kitűnően felépített álmait. A baleset úgy
               látszik lesujtott rá: az álmok ím alaposan agyonverve és ha tolla meg papirosa volna,
               most megható búcsút perceghetne Teréznek. Levelét a haditechnika igénybevételével
               fogalmazhatná meg, mint riporter a családi bonyodalomról szóló tudósítását: “Otthon
               voltam, Teréz, és konstatáltam, hogy házi tűzhelyünket - mint annyi más biztosnak
               hitt fedezéket - telitalálat érte.”</p>
            <p>Kiszáradt a torka, a szemei égtek. Ó, hát ilyen fogadtatást készített elő a számára
               Teréz?... És ezek az ostobák, akik olyan óvatosan szaglásszák körül, felforgatónak
               nézik, lecsukják! Nagyszerű “Isten hozott”. Tökfilkók. Nagyképű díszökrök... Most
               ébredt tudatára a méltánytalanságnak, amelyet elkövettek ellene... Dühbe jött,
               öklét belevágta a cella ajtajába.</p>
            <p>Újabb kihallgatást kért. Megadta néhány ismerősének címét...</p>
            <p>Struhala, aki lompos, bátortalan kuvasz módjára követte őt a rendőrségre, egy ideig a
               nagy épület közelében kuporgott és tünődve rágcsálta alvó pipáját. Megszokta az élet
               rendetlen kanyargásait, agyában polgárjogot nyert a hatalom erőszakoskodása és nem
               talált semmi meglepőt abban, hogy gazdáját kiemelték az ágyból és lakat alá tették. A
               világban elszaporodtak a rendetlenségek, az embereket úgy terelték a börtönbe, mint
               ahogy a malacokat az ólba. Ez volt most a világ rendje, Struhala nem is talált ezen
               semmi megütközni valót, de hogy olyan sebesen hátat fordítottak az Orgona-utcának,
               ezt sehogy sem tudta megérteni. Szelíd agytekervényeiben zavaros gondolatok
               gomolyogtak. Tunák a szállodában két mélázó füstkarika között elhullatott valami
               magyarázatfélét. Homályos szavak voltak, mindössze annyi világlott ki belőlük, hogy a
               lovak dolga egy időre kátyúba jutott. Hogy miért, - nem tudta kisütni. Nagyon a
               szívéhez nőtt a két vasderes. Gondolatban mindennap benézett az istállóba,
               megabrakoltatta őket, a farukat fényesre kefélte, a patájukat is megnézegette és
               barátságos szavakat intézett hozzájuk. A gazdája meg értethetetlen módon futó
               pillantásra sem méltatta őket, azt sem tudta, megvannak-e? Csak lefeküdt a szállodai
               ágyra és keményen maga elé meredt...</p>
            <p>Estefelé elzavarták a rendőrség környékéről. Nem tért vissza a szállodába, behúzódott
               egy park bokrai közé és végigdőlt a gyepen. Úgy határozott, hogy másnap végére jár a
               kancák dolgának, és e célból ellátogat a villába. Úgy képzelte el, hogy nagy
               társzekér fog a villa előtt megállani, húsz mázsa aprított tűzifával, ő pedig bemegy
               az udvarra és felkiáltja:</p>
            <p>- Szolgaja... nem kell facskat behordani?</p>
            <p>Behordja majd a fácskát a fáskamrába, és eközben módját ejti annak, hogy az istállóba
               is bepislantson.</p>
            <p>Álmából reggel a park kertésze térítette magához, aki a füvet locsolgatta és
               tömlőjéből vastag vízsugarat lövelt az arcába. Megrázta magát, mint egy megúsztatott
               komondor és elindult az Orgona-utcába. Órákig kóválygott a villa körül, aztán leült a
               szemközti ház kapujába és várakozott. Dél felé egy utcaseprő végezte arra hivatali
               teendőjét, attól megkérdezte, hogy ismeri-e a harmincegyes ház lakóit és a két
               vasderest? Az utcaseprő az épület lakóiról nem tudott felvilágosítással szolgálni, de
               arra emlékezett, hogy évek előtt laktak ott lovak is. Régecskén volt az, még a háború
               éveiben és alighanem hadi virsli készült belőlük.</p>
            <p>- Csak nem? - riadt fel Struhala, kiemelve pipáját a szájából. - Nincsenek meg a
               lovacskak?</p>
            <p>- Egy fél se - nyugtatta meg az utcaseprő.</p>
            <p>Struhalának felhő borította el az arcát. Állott egy darabig, aztán betette pipáját a
               zsebébe és keserű léptekkel elindult a villába...</p>
            
         </div>
         <div type="chapter">
            <head>VII.</head>
            <p>A mérnököt másnap elbocsátották a rendőrségről. Az útja az anyakönyvi hivatal előtt
               vezetett el. Eszébe jutott, hogy Teréznek gyermeke van.</p>
            <p>- Ott fenn hasznos felvilágosításokat kaphatnék a gyermek születésére nézve -
               gondolta. - Kikérhetné a gyermek születési adatait, és egy kis matematikával aztán
               hamarosan megállapíthatná a tényállást.</p>
            <p>Mialatt az anyakönyvi hivatal vékonyra vásott kőlépcsőin felfelé igyekezett, az is
               eszébe jutott, hogy a saját - kissé gyűrött és feledésbe süllyedt személyére is
               világosságot deríthet.</p>
            <p>- Ha már felnyikorogtam ide, - fogja mondani - arra nézve is szeretnék megbízható
               információt, hogy életben vagyok-e még?</p>
            <p>Sokáig kellett várnia egy olajtól szagos előszobában. Tessék ennyi meg ennyi bélyeget
               hozni, mondták neki, aztán kérvényt írni és két nap mulva jelentkezni a kivonatokért.
               Megmagyarázta, hogy nincs szüksége semmi kivonatra, mindössze egy kurta pillantást
               szeretne vetni a gyermek születési adataiba. Az anyakönyvbe nem lehet pillantásokat
               vetni, még kurta pillantásokat sem - hangzott a hivatalos felvilágosítás.</p>
            <p>- Az ügyviteli szabályok nem ismerik a kurta pillantásokat.</p>
            <p>- Tehát bélyeget, két kérvényt és két nap mulva - szögezte le a mérnök,
               sajnálkozással nézegetve a hivatalnoknő sovány nyakát, száraz ajkát és gondosan
               megfésült haját. Kísértésbe jött, hogy áttörje azt a zörgő pergament, amely a
               külvilág elől elburkolta ennek a nőnek a lelkét. És megkérdezte tőle:</p>
            <p>- Szokott ön, kisasszony, költeményeket olvasni?</p>
            <p>- Nem tartozik ide - jelezte a nő közömbösen. Tollát fölényes gyakorlattal
               beleérintette a porcellán-tintatartóba és az orrával tudtára adta Tunáknak, hogy az
               eszmecsere véget ért.</p>
            <p>Nem, nem valószínű, hogy olvasott volna költeményeket. Nem üldögélt virágzó fák
               alatt. Az ügyviteli szabályok rozsdafoltjai elborították a fiatalságát, szívének kis
               tavaszi pattanásait okmánybélyegekkel ragasztotta le, a születés és a halál az ő
               számára: kivonat, anyakönyvi kivonat, ennyi meg ennyi bélyeggel felszerelve.</p>
            <p>Egy nagy téren megállott. Amott a szobor alatt folyt le a zászlószentelés, ő
               szakaszával a gyepágy szélén állott, a házakon zászlók, a levegőben és az ütőerekben
               a himnusz hangjai, aztán vezényszavak és a zászlóalj megindult az állomás felé. És
               Teréz ott “pillegett mellette egy roskadt lepke könnyedségével”.</p>
            <p>A tekintete a viszontlátás részletező figyelmével járta végig a házakat, szobrokat és
               embereket. Nemrégen még azt hitte, hogy szilaj örömet fog érezni, ha magába szívja
               ezt a látványt. És most csak tompa nyomást érzett a mellkasában.</p>
            <p>Kábultan bicegett tovább. Az utcák, emberek nem kötötték le a figyelmét.
               Rászedettnek, félretaposottnak érezte magát. Nem várták. Nem nélkülözték. Nem
               tartották már számon. Akár ott is maradhatott volna. Betért egy üzletbe, pipát akart
               vásárolni. Ott vette észre, hogy üres a zsebe.</p>
            <p>- Egészen kiürültem - gondolta.</p>
            <p>Az egyik ház falán csinos réztáblát látott. A hajdani segédpallér hirdette, hogy
               abban a házban székel az építővállalata. Átfutott rajta egy emlék: ezt az embert
               sokszor kisegítette. Gondolkodás nélkül felment hozzá és megmondta neki, hogy pénzre
               van szüksége.</p>
            <p>- Egy csinos angol pipát szeretnék venni - tette hozzá különös mosollyal. Semmit sem
               kérdezett, semmit sem magyarázott. Hogy mikor került haza? Régen. A pénzt begyúrta a
               zsebébe és elköszönt. Kocsira ült és lehúnyta a szemét. Mihez kezdjen az ember, ha
               hét évig gyüjtötte a vágyait, takarékperselybe rakta az örömeit és az utolsó állomás
               előtt kifosztották?</p>
            <p>Délfelé a város külső kerületében egy néptelen parkban leszállott a kocsiról. Egy
               nyárfa árnyékában padra bukkant. Leült és elbágyadva hullatta combjára a kezeit. A
               száraz kavicsokon öreg polgár csikorgott tova. Nagy kaliberű gallérjában elárvultan
               ingadozott a nyaka, mélyre süllyedt fejét oldalra hajtotta, szemügyre vette a
               szemközti bokrokat, aztán Tunákot és köhécselni kezdett. Olyan hangokat zökkentett ki
               magából, mint egy díjnyertes elégia a mult század nyolcvanas éveiben. Átpislogott
               újra a bokrokra, tekintetének fonalát onnan Tunákhoz gombolyította és rábogozta.</p>
            <p>- Keh... kehhh, - mondta próbaképpen - szép őszi nap van. Árnyékban 18 fok...</p>
            <p>Ide-oda ingatta a fejét, aztán újra elköhintette magát.</p>
            <p>- Keh... keh... Egészen hiábavaló ez az ábrándozás, tisztelt honpolgár... Egészen
               hiábavaló...</p>
            <p>Botját nagy elhatározással átvette egyik kezéből a másikba, állkapcsával néhány
               előkészítő mozgást végzett és azt mondta:</p>
            <p>- Derblay Filippet és Hamletet játszottam valamikor... Mit ér mindez, tisztelt
               ismeretlen, kérdem öntől, mit ér... ha most nyolc százalék cukor van a
               vizeletemben?...</p>
            <p>Szünetet tartott, nézegette a mérnököt.</p>
            <p>- És ön, ha szabad kérdeznem? - Öreg szájával néhány újabb mozgást végzett,
               vízszintes irányban, mint napon mélázó tehenek. - Nem közlékeny ember... Nem
               erőltetem... Jegyezze meg, tisztelt honpolgár, hogy mindenki játszik valamit...</p>
            <p>Félrehajtott fejjel nézegette a szótlan Tunákot.</p>
            <p>- Nem akar szóba állni velem... Kompliment... És ne felejtse el: nyolc százalék
               cukrot mondtam...</p>
            <p>Intett a botjával, aztán keh... keh... tovább csoszogott a kavicsos úton. Tunák
               érdeklődve nézett utána.</p>
            <p>- Ma allegórikus napom van - gondolta eltünődve.</p>
            <p>Hátradőlt a pad kényelmes támlájára, hogy tagjait átengedje a déli napsütésnek. A
               szemközti bokrok árnyékában valaki hatalmasat ásított. Bekémlelt a homályba és most
               vette észre, hogy a szemközti padon egy férfi fekszik. Sávos nadrágja alól messzire
               kinyúltak vékony lábszárai: az egyiken papagájzöld, a másikon Van Dyck-barna harisnya
               lógott. A hasán nyitott könyv hevert, a feje alatt sakkdoboz látszott.</p>
            <p>- Bocsánat, uram, - kiáltotta át barátságosan - volna egy szál gyufája?</p>
            <p>Tunák szótlanul a zsebébe nyúlt és előkotorta a gyufáját.</p>
            <p>- Köszönöm, - intett a Van Dyck-harisnyás fiatalember - csak tudni akartam. Nem
               dohányzom.</p>
            <p>A mérnök hideg pillantást vetett feléje. Aztán elfordította a fejét.</p>
            <p>- Gyufát árul? - kérdezte kurtán.</p>
            <p>- Jó tipp... ha megengedi, följegyzem magamnak. Ha az ember annyi mindent árult már
               és - last not least - elárulta önmagát is, miért ne árulhatna egyszer gyufát is?</p>
            <p>Tunák begyujtott kis angol pipájába. Idegenkedése megolvadt kissé és jóakarólag
               fordította tekintetét a bokor felé. A jó ég tudja, honnan másznak elő ezek az
               exotikus bogarak! Tele van velük a bokrok alja, a pincék mélye, első tekintetre úgy
               festenek, mint szeméthulladék, aztán, ha jobban odafigyel az ember, kezdenek
               megelevenedni és röccs! röccs! életfilozófiát röcsögni, mint ez a papagájharisnyás
               fiatalember.</p>
            <p>- Mit szól az öreg Derblayhez?... “Mindenki játszik valamit”... Nem rossz, mi? Ezt is
               feljegyzem majd magamnak...</p>
            <p>- Maga gyüjti az ilyen mondásokat? - kérdezte Tunák.</p>
            <p>- Áóó, - ásított az ismeretlen - hova gondol? Én semmit sem gyüjtök... Hallotta,
               kérem, az öreg Filippet? Keh... keh... Kérdem öntől: minek gyüjteni, ha a végén úgyis
               mindent kiköhög magából az ember?</p>
            <p>- Szóval maga... - próbálta Tunák ismeretlen szomszédját definiálni.</p>
            <p>- Úgy van. Nevem: tücsök, nyáron cirpelek, télen rendszerint elvisz az ördög és
               tiszteltetem a derék hangyákat.</p>
            <p>- Átadom nekik - bólintott a mérnök felélénkülő érdeklődéssel.</p>
            <p>- Ön hangya?</p>
            <p>- Nem, - mosolygott Tunák - úgy rémlik nem vagyok az.</p>
            <p>- Fogadja tücsöki jobbomat.</p>
            <p>Tunák feltolta homloka bőrét és kíváncsian bepislogott az árnyékba, amely a szemközti
               padot és a rajta heverő fiatalembert bevonta.</p>
            <p>- Menjek talán közelebb? - kérdezte a fiatalember előzékenyen. Tunák beleegyezően
               intett. Legyen szerencséje. Az idegen erre felállott, mutatóujját betette a nyitott
               könyvbe, sakkdobozát a hóna alá vette, odament a mérnökhöz és meghajtotta magát.</p>
            <p>- Himmel vagyok. Himmel Antal. Égi származás... Leülhetek?</p>
            <p>- Üljön csak - biztatta a mérnök.</p>
            <p>- Köszönöm.</p>
            <p>Barna haja leomlott a homlokára és szemét is eltakarta. Hanyag mozdulattal
               visszaigazította a rendetlen csomót a helyére és mentegetőzve, nyájas mosollyal
               nézett a mérnök arcába...</p>
            <p>- Hajkefém így ősszel mindíg elhullatja lombjait - jegyezte meg fínoman.</p>
            <p>Rokonszenves képű, sovány fiatalember volt. A szája körül és a szeme környékén valami
               egyenletes derű világított, amely első pillantásra bőrhámlásnak látszott. Később,
               sokkal később derült csak ki, hogy nem bőrhámlás, hanem életfilozófia és egy
               eldugott szív reflexfénye.</p>
            <p>Helyet foglalt a padon és rámutatott a szakácskönyvre.</p>
            <p>- Háború utáni bővített kiadás... Kitűnő olvasmány, de néha ostobaságokat állít...
               Éppen a fácánsültnél tartok... Mi a véleménye önnek a fácánsültről?</p>
            <p>A mérnök mosolyogva vallotta be, hogy nincs kialakult véleménye a fácánsültről.</p>
            <p>- Helyes, jó uram. Mi tehát egyazon vizeken evezünk.</p>
            <p>Igen, neki sincsenek úgynevezett kialakult véleményei. Vannak emberek, akik szellemi
               zacskójukban egy csomó keményre szárított, gömbölyűre csiszolt véleményt hordanak
               magukkal, mint ahogy gyermekek a játékgolyóikat és csak úgy könnyed fricskával
               kigurítanak egy-kettőt belőlük. Mi a véleménye uraságodnak az expresszionista
               festészetről és az angol trónörökös vakbélirritációjáról? S már gurul is egy
               kőkemény, biztos járású golyócska. Mi a véleménye a gyermekhalandóságról? És a zacskó
               már nyitva van és hullatja is magából a megfelelő golyócskát. Nem, neki, Himmel
               Antalnak nincsenek ilyen szárított golyócskái...</p>
            <p>Tunák érdeklődve nézte. Huszonhét-huszonnyolc éves lehetett. Sápadt volt, kabátján
               elfogyasztott napraforgómagok maradványai látszottak.</p>
            <p>- Mit mond a szakácskönyve a fácánsültről? - kérdezte barátságosra hangolva.</p>
            <p>- A szakácskönyv ostobaságokat állít... Cleveland-ben, Ohio államban lakott egy
               nagybátyám. Szeplős, dagadtképű ember volt a megboldogult, a Gondviselés nyugosztalja
               hamvait a krematoriumban, a pofazacskói úgy elállottak mindíg, mintha
               szilvásgombócot viselne bennük... Egyszer hazajött Cleveland-ből. Ne vegye
               kegyeletsértésnek, jó uram, mindíg elfogott a nevetés, ha beszélni hallottam.
               “Nálunk Kiflendben, Aháj államban” - kezdte mindíg a mondókáját - “Nálunk Kiflendben,
               Aháj államban amikor kivégeznek valakit...” Nálunk Kiflendben, Aháj államban, ha
               mennydörög, vagy tökkáposztát savanyítanak, vagy bankrablást követnek el...” - azt
               mindíg olyan áhítatosan csámcsogó pofazacskóval rebegte el, mintha sehol e sártekén
               nem savanyítanának olyan művészi tökéllyel tökkáposztát és nem rabolnák kérem, olyan
               abszolut fölénnyel a bankokat, mint náluk Kiflendben, Aháj államban. Említett
               nagybátyám - nyugodjék csendes urnájában - hogy megfitogtassa dollárjait, nagy
               lakomát csapott... A sok drága dolog között az étlapon egy fácán is előfordult...
               Örvendtem, dörzsölgettem a kezeimet, vártam... Gyomorsavaim megtették a szükséges
               előkészületeket a fácán fogadására... Ön úgyis kitalálta, jó uram, hogy mi történt.
               Nagybátyám az egész, rozsdavörös, zsírtól illatos madarat egyedül felfalta. Holott
               itt azt olvasom, hogy hat személy számára kiadós vacsorát lehet belőle
               készíteni...</p>
            <p>Szemügyre vette Tunákot, végignézett a lábán, aztán megértően bólintott.</p>
            <p>- Ön is bekapta a maszlagot, tisztelt uram... Remélem, elsőrendű paliszanderből van a
               lába... Vagy talán akazsu?</p>
            <p>- Mi a foglalkozása, Himmel úr?</p>
            <p>A fiatalember kezével enyhe, hosszúra nyúló mozdulatot írt le a levegőben.</p>
            <p>- Társadalmi és gazdasági túlprodukció...</p>
            <p>A levegőbe nézett. Szelíd merengés tükröződött az arcán.</p>
            <p>- Hallottam valami Tunákról - mondta később. - Mérnök volt, az én zászlóaljamnál
               szolgált... Künn maradt Galiciában...</p>
            <p>Tunák felvilágosította, hogy ő az, néhány napja érkezett haza és mindössze csak a
               lábát hagyta el.</p>
            <p>Himmel fürkésző pillantást vetett a mérnökre. A hangja ellágyult, a szája körül
               fanyarrá zsugorodott a mosoly.</p>
            <p>- És úgy-e, uram, a világ nem úgy alakult, ahogyan Ön elképzelte... És... ne vegye
               tolakodásnak... bizonyára családi otthonában is akadt némi komplikésn...</p>
            <p>Tunák a váratlan érintésre összehunyorgatta a szempilláit.</p>
            <p>- Elnézést, Sir, ráléptem?... Bocsánat, nem akartam... Ebédelt már? - Fölnézett a
               napra, hogy az ebédidő felől tájékozódjék. - Itt a közelben van egy barátságos
               csapszék... Piros abroszok... A falon egy kanári és “A vadász búcsúja”... Az
               ablakpárkányon muskátli és a kenyeret nem kell külön bemondani... Szeretem ezeket a
               meghitt színeket, ha szabad magamról beszélnem... - A kabátja belső zsebéből kihúzott
               egy étlapot. - Ezt az étlapot a vendéglő ajtajáról akasztottam le, hogy ha majd
               ráérek, kimerítőbb tanulmány tárgyául tegyem... Ismerem a város összes étlapjait,
               délelőttönként szemlekörutakat szoktam végezni... A Fekete Bárányban ma szarvasgombát
               szolgálnak fel... A Tigrisben Verdöni vagdaltat... A Szürke Lóban kaviáros
               süketfajdot... A Hattyúban puddingot... Az Aranyfácánban galambot mazsolával
               töltve... Az Oroszlánban szalonkapépet sült zsömlével... Itt a szomszédban -
               Cseréppipának hívják - savanyútüdőt... Mi az álláspontja, uram, a savanyútüdőt
               illetőleg?</p>
            <p>A mérnöknek most jutott eszébe, hogy huszonnégy órája nem evett. Himmelre pillantott.
               Mulatságosnak és rokonszenvesnek találta.</p>
            <p>- Menjünk hát...</p>
            <p>A vendéglőhöz érve Himmel örvendezve kiáltotta be a konyha dróthálós ablakán:</p>
            <p>- Két savanyútüdőt, Csomborné asszony, ha szabad kérnem... Sebtében és citrommal. Egy
               tiszteletreméltó dzsentlmén fogja ma a Cseréppipában tiszteletét tenni...</p>
            <p>A szobában jóleső hűvösség fogadta őket. A kanári éppen csattogott és a falon egy
               szeplős óra lágyan csillogtatta hintázó korongját. A muskátliról mondottak is
               megfeleltek a valóságnak és “A vadász búcsúja” is ott csüngött a szemközti falon.</p>
            <p>Felszolgálták a savanyútüdőt és Himmel becsavarta a citromot. Az üres héjat
               tovafricskázta az abroszon.</p>
            <p>- Tudja, Sir, mit ábrázol ez az üres citromhéj? Önt és engem és az egész háború utáni
               degenerációt... Egy kupéban, amely beteg lovakat szállított a front mögé, három év
               előtt hazahozták a maradványaimat... Itt a pályaudvar közelében egy szemétrakáson
               kiöntöttek...</p>
            <p>Villájával kiemelt a savanykás mártásból egy halom tüdőlaskát és a szájába tolta.
               Fülkagylói lassú ütemmel kísérték állkapcsának mélázó mozdulatait. Két nap óta
               napraforgómagon élt, de állkapcsára férfias nyugalmat parancsolt.</p>
            <p>- Pofa kell ahhoz, jó uram, így elhullatni az embert, mint egy meggebedt lovat...
               Magamért tulajdonképpen nem panaszkodom... Nem, nem, csak azt ne higgye kérem, hogy
               panaszkodom... De a többi...</p>
            <p>A szobába ekkor belépett a vendéglősné. Hófehér, keményített kötény, lágy, fehér haj,
               néhány kedves pókhálószál a szemek környékén.</p>
            <p>- Csomborné asszony - mutatta be Himmel. - Olyan mint a tyúkleves: jóságos, aranyos
               és tiszta...</p>
            <p>- Ó, csak összeszedtem ezeket a száraz muskátlileveleket - mondta Csomborné
               zavartan.</p>
            <p>Valóban volt benne valami, ami a tyúklevesre emlékeztetett. Távozóban megkérdezte,
               hogy parancsolnak-e az urak még valamit.</p>
            <p>Himmel fínoman biccentett.</p>
            <p>- Ó igen, Csomborné asszony... Az élet oly rövid... hozzon hát két tétel
               diósmetéltet...</p>
            <p>Meg akarta vendégelni ujdonsült barátját, akinek penészes arcszíne, rossz ruhája után
               ítélve gyöngécskén mehetett a dolga. A megvendégeléséhez szükséges forgótőke nem állt
               ugyan a rendelkezésére, de Csomborné asszonynál hitelnek örvendett, sőt
               folyószámlával is rendelkezett. (Egy grízes zacskóra, vagy újság margójára jegyezte
               föl az elfogyasztott ételek árát.)</p>
            <p>- Az összeget lesz szíves, Csomborné asszony, átvezetni a folyószámlámra... -
               indítványozta Himmel nyájasan.</p>
            <p>Ez akként zajlott le, hogy a vendéglősné gondosan leakasztotta füléről a pápaszem
               drótját, fehér, anyás kezével összehajtogatta, aztán megsimogatta keményített
               kötényét.</p>
            <p>- Már át is vezettem, Himmel úr...</p>
            <p>És ha elvétve olykor pénzre tett szert Himmel és megjelent a konyhában, hogy
               folyószámláját rendezze, akkorára eltűntek már a grízes zacskók és újságmargók, és a
               fiatalember kénytelen-kelletlen belenyugodott abba, hogy tartozása kiegyenlítést
               nyert.</p>
            <p>Amíg a vendéglősné a diósmetélt miatt rendelkezett a konyhában, fiatal leány lépett
               be az étterembe és bizonytalan, lassú léptekkel a két férfi asztalához közeledett.
               Vastag szemüveget viselt, arcán tétova kifejezés ült. Megállt az asztal közelében és
               csendesen kérdezte:</p>
            <p>- Úgy-e, itt van, Himmel úr?</p>
            <p>Törékeny, fínom hangocska volt, csupa érzelem. Himmel megfordult és szótlanul
               megfogta a leány kezét.</p>
            <p>- Himmel úr, - szólott a lány örvendezve - két hete nem volt nálunk... Azóta...
               elolvastam... felolvasták nekem Knut Hamsun két regényét, az Éhséget és a...</p>
            <p>- Violka - akasztotta meg Himmel gyöngéden - nem jöhettem... Pfű, sok volt a
               dolgom... Bizony. Elolvastam a Népszövetségi ülésen elhangzott valamennyi
               beszédet!...</p>
            <p>A mérnök letette a poharát, a leány zavartan fülelt, aztán elhalkulva, lehajtott
               fővel azt mondta:</p>
            <p>- Nem tudtam, hogy nincs egyedül... Megyek...</p>
            <p>És kezeit alig észrevehetően előrenyujtva elhagyta a szobát.</p>
            <p>- A vendéglősné unokája... Ha erre tévedek, olvasgatok neki - magyarázta Himmel. -
               Arra tanítom szegényt, hogy szeresse az életet, amelyen én semmi szeretetreméltót nem
               találok...</p>
            <p>Az ebédet a Himmel csodálkozására és tiltakozása ellenére a mérnök egyenlítette ki.
               Az idő belenyúlt már a késő délutánba, amikor elhagyták a csendes vendéglőt. Tunák
               még egy ideig kíváncsian hallgatta a fiatalember élénk csevegését, aztán ellankadt az
               érdeklődése. Megrohanták az elzavart gondolatok, a sebei egyenkint felfakadtak,
               fájdalom és sötétség lett úrrá rajta. Teréz, rendőrségi fogház, az elmult hét évnek
               töméntelen reménye és heroikus várakozása: minden egyszerre szabadult el benne, nem
               tudott már fegyelmet és csendet parancsolni magának. Szinte csodálkozva látta, hogy
               egy idegen fiatalember ül mellette a kocsiban és résztvevő figyelemmel néz az arcába.
               A kérdése is olyan volt, mint egy ápolónőé:</p>
            <p>- Valami baja van, Tunák úr?</p>
            <p>Intett a kezével és mosolyogni próbált.</p>
            <p>- Folytassa csak. Érdeklődéssel hallgatom.</p>
            <p>- Nincs mit folytatnom, Tunák úr, itt vagyunk a szállodája előtt.</p>
            <p>Még a délelőtt úgy határozott, hogy folytatja útját és hazamegy a szülei
               meglátogatására. A többit majd levélileg fogja Terézzel elintézni.</p>
            <p>Himmel búcsúra nyujtotta a kezét. A mérnök megszorította. Néhány másodpercig
               elgondolkozva nézett a szemébe.</p>
            <p>- Mondja csak, - szólalt meg határozatlanul - nem adna szállást nekem éjszakára?...
               Nem szeretném szállodában tölteni az éjszakát.</p>
            <p>Visszataszítónak találta a külvárosi hotelt és azzal a gondolattal sem tudott
               megbarátkozni, hogy előkelőbb belvárosi szállodába költözzék éjszakára. Nem akart
               magára maradni. Napfényes magasságokból zuhant le, úgy érezte, hogy mindene
               összetört a rázkódástól. Nem akarta magát kiszolgáltatni becsapott érzéseinek és
               rászedett képzeletének. Ennek a fiatalembernek olyan volt a hangja, mint egy mesélő
               dajkának, mosolya, mint egy kőszenté és a tréfája, mint egy clown groteszk
               muzsikája.</p>
            <p>Himmel megértette.</p>
            <p>- Sakkozni fogunk, aztán még megvitatjuk az időszerű társadalmi problémákat. És ha
               nem jönne mindjárt álom a szemére, hallgathatja a baglyok huhogását és a kerti
               tücskök röcsögését...</p>
            <p>Kifizették a szállodát, Struhala miatt hátrahagyták a Himmel lakásának címét,
               bevásároltak egyet-mást és útra keltek az Ibolyadomb felé...</p>
            
         </div>
         <div type="chapter">
            <head>VIII.</head>
            <p>Himmel egy üvegverandán lakott, amely egy elhanyagolt kert bozontos fái között
               húzódott meg. Néhány öreg körtefa ácsorgott előtte, majdnem valamennyi féloldali
               szélütésben szenvedett. Az árnyékos talajon vastag moha nőtt, néhány szórványos
               málnabokor, aztán meggyfák és szomorúfüzek következtek minden koncepció nélkül. A
               kert dombra kaptatott fel, lenn nagyobb tisztás szegélyezte ibolya- és
               burgonyaültetvénnyel. A verandáról, amely egyedüli lakható helyiségét képezte a
               süppedő épületnek, két korhadt ajtó nyílott a szomszédos helyiségekbe. Ezekben
               kihullott fogú gereblyék, elszáradt szőlővenyigék, sárga folyóiratok és neveletlen
               egerek tanyáztak. A veranda hiányzó üvegablakain behajoltak a bodzabokrok a Himmel
               lapos fekhelye fölé. Éjszaka, ha szél nógatta őket, különös suttogást vittek véghez
               és refrénként megcsiklandozták a Himmel orrát. Az épület háta mögött két rezgőnyárfa
               működött, nagyon szép hangjuk volt, ha sóhajtozni kezdtek. Oldalt, a kerítésen túl,
               gondozott cementkorlátok között elegáns és könnyed patakocska futott ki egy
               rejtélyes zúgású épület alól. Mindezt kiegészítette a kert felső végén egy facsipkés
               kilátótorony, amelyről a domb lábánál elterülő épületek fölött a távoli folyóra
               lehetett látni. A folyópartot esténkint villanylámpák csinos gyöngysora
               szegélyezte.</p>
            <p>Mire a mérnök és Himmel felértek, a tücskök már javában röcsögtek az útilapuk alatt
               és a folyóparti gyöngysor is teljes pompájában ragyogott.</p>
            <p>- Tíz óra harminckor a bagoly is intonál - konferálta be Himmel a műsor következő
               számát. - Ott, azon a körtefán...</p>
            <p>A mulatságosan keskeny, de legalább tíz méter hosszú verandán mély egyszerűség
               honolt. Néhány, inkább csak sematikus körvonalakból álló bútordarab nyert benne
               elhelyezést. Vaságy, lóca, láda, asztal, az egyik sarokban idősebb szarka.</p>
            <p>- Érezze magát fesztelenül - ajánlotta Himmel nyájasan. - Felszolgálom Kovács úrnak a
               vacsorát, aztán sakkozni fogunk.</p>
            <p>Egy csomagból ételhulladékot bontott ki és néhány barátságos magyarázó szó
               kíséretében odaadta Kovács úrnak, ki házsártos csőrével nyomban szétdobálta.</p>
            <p>- Kovács úr kérem, ez itt Tunák mérnök... Kérnem kell, hogy éjszaka ne csörögjön
               álmában... Tunák úr álmos, Ázsiából érkezett...</p>
            <p>Kovács urat egy szekér alól halászta ki Himmel törött lábbal. Tollszárból műlábat
               készített neki, azzal végzett Kovács úr néhány testgyakorló bakugrást. A szárnyával
               is történhetett valami, repülni sem tudott. Napközben valamelyik ablakban ült és
               mérgesen rácsörgött az arra vetődő szarkákra...</p>
            <p>A mérnök szétnézett a különös helyiségben. A ládán könyvek hevertek, az
               ablakpárkányon kenyérbélből gyúrt mulatságos figurák.</p>
            <p>Himmel kiteregette a sakktáblát.</p>
            <p>- Kérem, helyezze magát kényelembe. Vesse le a lábát.</p>
            <p>A mérnök szabadkozott. A sakkozást halasszák talán más alkalomra. Fáradt, szeretne
               lepihenni.</p>
            <p>Himmel átengedte neki az ágyat, ő a lócára húzódott. Eloltották a lámpát.</p>
            <p>- Csalódottnak látszik, jó uram - jegyezte meg Himmel. - Vallja be, hogy a
               hazaérkezéskor valami díszkaput várt, cserágakból, hitvesi hűségből és a polgártársak
               elismeréséből. “Isten hozta a hős hadifoglyot!” “Willkommen!” “Hurrá!”... Úgy, ahogy
               meséskönyvekben olvasható... Igen, ön is azt képzelte, hogy a templomtorony
               meghajtja magát és jóreggelt fog kívánni, ha meglátja... Egy kövér úr meg kirohan a
               csemegeboltból, hogy halló kérem, mi lesz a tervekkel, az építkezéssel? “Üzentem
               önért, azt mondták nem jöhet, mert elesett. Paperlapap, badar beszéd. Egy mérnök
               csak ki tudja az ilyesmit számítani, nem esik el olyan könnyen...”</p>
            <p>Fecsegett, hogy a szótlan mérnököt elszórakoztassa.</p>
            <p>- Méltóztatik hallani a fülesbaglyot?... Volt egy harkály is. Egész nap kopácsolt, a
               csimazok idejében megneszelték az érkezését és tovább álltak... Tegnap beszéltem egy
               műszergyárossal. Azt mondja, négy tonna krisztircsapot adott el a háború befejezése
               óta. Ebből arra kell következtetnem, hogy megindult a tisztulási folyamat...</p>
            <p>Egy félóráig locsogott a legváltozatosabb kérdésekről, aztán megkérdezte vendégétől,
               hogy nemzett-e gyerekeket, miként a biblia előírja?</p>
            <p>Tunák hallgatott.</p>
            <p>- Alszik, uram?</p>
            <p>- Nem alszom, Himmel.</p>
            <p>- Akkor hát habozik... Az előbb hozzáértem valami daganathoz, nemde?... Valami mérges
               daganathoz... Szúrjuk fel, Sir, csapoljuk meg a daganatot... Nyomjuk bele a tűt...
               Vigyázzon... Most... Megcsalták?</p>
            <p>Tunák begyujtott a pipájába és sokáig hallgatta a tücsök röcsögését. Himmel biztatta,
               hogy könnyítsen magán; mihelyt epikai formába önti az egész esetet, nyomban elgőzölög
               belőle egy csomó fölösleges nedvesség. Tunák habozott. Napokig szorongatta torkát a
               fájdalmas megdöbbenés, összenyomta a hangszalagjait, terhére volt minden szó. A
               nyomás most engedett, a beszéd, a közlés, a hangos szó vágya ingerelte: kiloccsantani
               lelkének repedésig telt medencéjéből a keserű üledéket. Elbírta volna talán magában
               is, de frivol szándék sarkalta, hogy kiloccsantsa. Voilà, ilyen Terézek is vannak!
               Himmel nem sokat számít. Egy fecsegő, jó szándékú fiatalember, holnap elválnak az
               útjaik; idegen marad: nincs hát mit szégyenkeznie előtte.</p>
            <p>- Mondja csak, - vetette fel a kérdést - úgy festek, mint akit megcsaltak?</p>
            <p>Himmel úgy nevetett, mint egy vadgalamb.</p>
            <p>- Mindnyájunkat megcsalnak - mondta aztán bölcs tünődéssel. - Vigasztalódjék, uram,
               mindnyájunknak jut belőle.</p>
            <p>- Köszönöm, Himmel, nincs szükségem vigasztalásra... Idefigyeljen, elmondom magának
               az esetet. Újságcikket nem érdemes belőle faragni, a témát megírták már. Ha nem
               tévedek, operettet is írtak már belőle... Tudja ugyebár, hogy négy nap előtt érkeztem
               haza Oroszországból. Hét évig voltam távol. Képzelje hát el, hogy ott állok nehéz
               lélekzettel, mint egy túltömött liba hajdani hálószobánk ajtajában... Állok ott
               részegen és szédülten egy ágy rézrúdjába kapaszkodva... Nehezen lélekzem...
               Feneketlenül boldog vagyok... Igen, a meghatározás elég precíz: feneketlenül boldog
               vagyok... A feleségem nincs otthon, egy elképedt fehérnép kullog utánam, és
               megbotránkozott kérdéseket intéz hozzám. Megmondja, hogy ő a szakácsnő és tudni
               szeretné, hogy ki vagyok, kit keresek, mik a szándékaim és végül honnan veszem a
               bátorságot, hogy behatoljak egy idegen lakásba... A helyzet operettbe illő... Ügyet
               sem vetek a szakácsnőre, a kérdéseire alig figyelek, a tekintetem ittasan kóvályog a
               falakon, a régi bútorokon, végigsétálok a szobákon, és megindultan nézegetem a
               képeket, majolikavázákat, szekrényeket, szobrocskákat, amiket olyan fájdalmas
               nosztalgiával idéztem magam elé ott az Amur partján... Ne nevessen ki:
               cigánykerekeket szerettem volna vetni az örömtől... Hát itthon vagyok!... Hát mégis
               hazaérkeztem! Megadatott nekem, hogy mégis viszontlássam az otthonomat... Hétévi
               távollét után... Hét piszkos... fagyos... véres... halálos... magányos... végtelen és
               reménytelen esztendő után... Itthon!... És néhány perc és a szemközti ajtón be fog
               toppanni a feleségem... A feleségem, Himmel úr, Teréz...</p>
            <p>- Igen, Sir - mondta Himmel.</p>
            <p>- Ránevetek a szakácsnőre, aki ijedt várakozással ácsorog az ajtóban, leülök a
               zongora elé, leütök néhány akkordot, aztán eljátszom valamit a Mignonból, aztán egy
               keringő következik, egy gikszernél a nyitott hangjegyfüzetre esik a pillantásom.
               Látom, hogy cédurskála, de ügyet sem vetek rá... Kimegyek az előszobába, a
               szekrényből kiveszem az egyik háború előtti ruhámat, rendeletet adok a szakácsnőnek,
               hogy fűtsön be a fürdőszobában... Járok-kelek a lakásban, bemegyek a
               dolgozószobámba... A rajzasztal összecsukva, mérőeszközeim elcsomagolva, az iroda
               vendégszobának van átalakítva... Úgy emlékszem, a műszereket én magam csomagoltam
               össze... A rajzasztalt is bizonyára én szereltem le... Visszamegyek a szalonba... A
               szakácsnő jelenti, hogy a vízvezetéknek valami baja van... Megmosakszom, átöltözöm...
               De mondja csak Himmel, nem nyujtom igen hosszúra?</p>
            <p>- Kérem, hiszen mi most nem játszunk novellát... - tiltakozott a fiatalember.</p>
            <p>- Nagyon megtisztelő - mondta a mérnök. - Tehát átöltöződöm. Az egyik széken
               bambuszpálcát látok. A kezembe veszem, szórakozottan megnézem, próbálom kibetűzni az
               ezüstgomb alatt az idegen monogrammot. Aztán letekintek a kertbe... A kis platán,
               amelyet 1914-ben ültettem, alaposan megnyúlt... Az esőelvezető csatorna alján ott a
               régi dézsa... A túlsó udvaron is meghíztak a fák... A gipszgólya frissen festett
               lábszárral ott ácsorog a virággrupp közepén... A padláson csíkos ingek
               himbálódznak... Boldog voltam, Himmel úr... Semmi sem változott, gondolom magamban
               örömmel, hogy az idő, vagy a véletlen, vagy a Gondviselés mindent ilyen változatlanul
               konzervált a számomra, minden úgy van, mint hét év előtt, mikor megölték Ferenc
               Ferdinándot, és én elindultam Galiciába, hogy az orosz kolosszust legázoljam... Nos,
               de nem térek ki elmult tévedésekre... A szakácsnő, akivel szemben valami makacs
               tréfálkozó kedvtől indíttatva megőriztem inkognitómat, méltatlankodva lekoppantja a
               zongora födelét. Megfordulok.</p>
            <p>“Ki tanul ebből a hangjegyfüzetből?” - kérdezem vidáman.</p>
            <p>“Szófika” - hangzik kurtán a válasz.</p>
            <p>Nem hallottam róla. Ki lehet az a Szófika? A hálószoba nyitott ajtaján át pillantásom
               ráhull egy rézrudas fehér gyermekágyra. Észre sem vettem eddig, holott ennek a rúdját
               fogtam, amikor egy félóra előtt megállottam a hálószoba ajtajában.</p>
            <p>“És ez az ágy” - kérdezem a szakácsnőtől.</p>
            <p>“Az a Szófika ágya” - hangzik a vontatott felvilágosítás.</p>
            <p>“Úgy... És nem mondaná meg, ki az a Szófika?”</p>
            <p>“Szófika, az a nagyságos asszonynak a kislánya.”</p>
            <p>“Úgy...” - mondom a szakácsnőnek kissé elmeredő arccal.</p>
            <p>Állok ott, úgy érzem, valaki lesből golyót eresztett belém... Nézem az ágyat, a falon
               függő gyermekportrét... A kép egy Ámornak vetkőzött kislánykát ábrázol...</p>
            <p>“Hány éves?” - kérdezem elszoruló lélekzettel.</p>
            <p>“Negyvenhárom” - világosít fel a szakácsnő.</p>
            <p>“A gyermeket kérdeztem”...</p>
            <p>Megfogja a köténye szélét, tanakodik. “Hat” - mondja azután határozottan... A
               kezemben volt az ismeretlen sétabot, ösztönszerűleg rápillantok.</p>
            <p>“És ez a bambuszpálca?”</p>
            <p>A bambuszpálca valami nagyságos doktor úrnak a tulajdona. A nagyságos doktor úr pedig
               a feleségemnek a vőlegénye...</p>
            <p>“Régen?” - kérdezem egész céltalanul.</p>
            <p>“A nagyságos doktor úr már évek óta jár a házhoz...”</p>
            <p>Megfordultam, Himmel úr, és szépen lekullogtam a lépcsőn...</p>
            <p>- Nagyon kitűnő - jegyezte meg Himmel a sikerültebb drámai műveknek kijáró
               lelkesedéssel.</p>
            <p>A kertben suhogott és sóhajtott a nyárfa, felhallatszott a patak sebes iramlása,
               ahogy befutott a betonalagútba. A kitört ablakon hűvös növénypárák lengtek be a
               verandára. Tunák csendesen megfojtotta a pipájában a parazsat, és a pipáját hangos
               koppanással a padlóra ejtette.</p>
            <p>- És ráadásul - fűzte előbbi szavaihoz keserűen - a történelem nemcsak szomorú, hanem
               nevetséges is... Irtózom a nevetséges dolgoktól...</p>
            <p>Himmelnek más csapáson haladtak a gondolatai.</p>
            <p>- Megfordulni, - elemezte a hallottakat - ez nagyon helyes, Tunák úr. Nagyon kitűnő.
               De lekullogni a lépcsőn?... Lekullogni a lépcsőn, ez túlságosan regényes és teljesen
               fölösleges is az általános csalás és gyors közlekedés századában... Miért kellett
               önnek kullognia?... Nem, nem. Gondolja meg, mennyivel korszerűbben hangzik:
               “Megfordultam, beültem a liftbe és távoztam.”</p>
            <p>A mérnök a fal felé fordult.</p>
            <p>- Lezuhant már magával a lift? - kérdezte irónikusan.</p>
            <p>- Nem.</p>
            <p>- Nos, Himmel úr, velem lezuhant...</p>
            <p>Elhallgattak. A mérnök vigasztalanul, fáradtan húzta magára szegényes takaróját.
               Kinyujtózott és lecsukta a szemeit.</p>
            <p>Ólmos, tompa álomba merült. Álmában zuhant, zuhant vele lefelé a lift. Nem kért
               segítséget, nem kapaszkodott. Összeszorította száját és elkészült a halálos
               esésre...</p>
            <p>Éjfél felé valaki benyitott a vékony üvegajtón és bebukott a verandára. Gyertyát
               gyujtott és a kerevethez közeledett. Kövér, szuszogó fiatalember volt, hóna alatt
               irattáskát szorongatott. Leült a kerevet szélére és vetkőződni kezdett. Vastag
               szemüvegét a ládára tette, aztán megemelte a takarót, hogy bebújjon a fekvőhelyére.
               Himmel szelíden ellökte magától.</p>
            <p>- Te vakondok, - súgta neki - nem látod, hogy én fekszem itt?</p>
            <p>A kövér fiatalember elindult, hogy a vaságyban helyezze nyugalomra lótás-futástól,
               üzletektől, kövérségtől kimerült testét. Himmel utána ugrott. Megragadta a karját és
               visszarántotta.</p>
            <p>- Egy ember fekszik ott - figyelmeztette tompított hangon. - Csak nem akarod
               felkelteni?... Lezuhant a liftről... A fél lába a sírban van...</p>
            <p>A kövér fiatalember tanácstalanul fogta a gyertyáját. Hónapok óta a Himmel vendége
               volt. Aranygyűrűkkel, zománcozott cigarettatárcákkal kereskedett, heringszagot
               árasztott és kétségbeesett fukarság rítt le az arcáról. Hivatalnoki pályára
               készült, de a háborút követő gazdasági fellendülés magával ragadta. Most hát
               ékszerekkel kereskedett. Tápláléka két darab hering volt, lakása a rúgótlan kerevet,
               amit Himmel ajánlott fel neki szánalomból.</p>
            <p>- Hová feküdjek? - kérdezte tanácstalanul.</p>
            <p>Himmel néhány rongydarabot szedett össze számára derékaljnak, takaróul odalökte a
               kabátját.</p>
            <p>Mire a mérnök reggel felébredt, a levegő már tiszta volt, a fiatalember már valahol a
               városban futkározott. Himmel óvatosan felsepert, vizet hozott és reggelit készített.
               Tunák egy ideig tájékozatlanul nézett maga körül. Kissé elcsodálkozott az
               ellágyulásán, amely előző este erőt vett rajta és bizalmas vallomásokra sarkalta.
               Himmel fürgén és szolgálatkészen ugrándozott a bádogkályha körül. Vidám jóreggelt
               köszöntött feléje. Az időjárásról csacsogott és a Kovács úr jellemgyöngéit
               ismertette. Felszolgálta a reggelit, aztán elvágtatott, és csak délfelé került elő. A
               mérnök a fák lombjait nézte. Jól érezte magát a szegényes verandán, az őszi lombok
               árnyékában. Dél volt már, mire elkészült az öltözködéssel, akkor hozzáfogott egy
               levélhez. “Kedves Teréz” - ezzel a megszólítással kezdte a levelet. Himmel egyszer
               benézett hozzá, aztán óvatosan visszavonult, nehogy vendégét a nehéz fogalmazásban
               megzavarja...</p>
            
         </div>
         <div type="chapter">
            <head>IX.</head>
            <p>Teréz belépett a veranda nyitott ajtaján. Tunák a rozoga asztal előtt ült, hevesen
               füstölgött és fejét egy nagy árkus papír fölé hajtotta. Teréz megállott a mosdóul
               szolgáló láda mellett a nedves törülközőbe fogódzva. A melle szaggatottan hullámzott.
               A hullámokon rubinköves nyakék táncolt, apály idején lesüllyedt a két mell között
               levezető árnyékos úton, a dagály aztán újra feldobta. Percekig nézte a férje sovány
               profilját, letarolt fejebúbját, szomorkás, gubbasztó mozdulatlanságát. Hozzálépett és
               kesztyűs kezét rátette a vállára.</p>
            <p>- Jó napot, Ádám - mondta erőszakolt egyszerűséggel.</p>
            <p>A mérnök fölemelte a fejét. Kinyitotta száját, de a szó, az erupció a torkán akadt.
               Mozdulatlanul, szemrebbenés nélkül ült a helyén. Fulladás, valami szédítő zsibbadás
               markolta torkon. Teréz felemelte arcáról a fátylat és rámosolygott.</p>
            <p>- Angolosan távozott - jegyezte meg könnyedén.</p>
            <p>Tunáknak nem voltak gondolatai, görcsösen szorongatta a pipáját, szélütöttnek érezte
               magát. Teréz mosolyogva hajolt a papír fölé.</p>
            <p>- Kinek ír? - kérdezte meghitten.</p>
            <p>Átfutotta az első sorokat, aztán hangosan is elismételte őket: “Írnom kell magának,
               Teréz... Úgy ülök itt a hideg papiros előtt, amelyen búcsút akarok venni magától,
               mint Marius Karthagó romjain...”</p>
            <p>Teréz szétnézett a verandán, aztán leült egy ládára, levette a kalapját,
               megigazította a haját és a mérnök szemébe nézett. Nem emlékezett Mariusra, a romok
               sem érdekelték, zavar, bizonytalanság, félelem és némi részvét kavargott benne, de
               mindezt leterítette és láthatatlanná tette egy nyugodt és határozott
               mosolygással.</p>
            <p>- Itt valami félreértés történhetett - mondta szemrehányóan. - Szófika 1915. április
               25-én született... Számoljon csak, Ádám... - Felemelte a kezét és számolni kezdte
               ujjain a hónapokat. - Pontosan kilenc hónap, Ádám...</p>
            <p>A kalapjával játszott és konokul mosolygott. Egy-egy pillanatra félbeszakította a
               mosolyát, szájával vagy az orrával, vagy talán a homloka bőrével valami apró, gúnyos
               mozgást végzett, aztán lágyan tovább mosolygott. Nem kérdezte meg, hogy Tunák miért
               nem szólal meg. Élvezte ezt a katalepsziát, elővette keskeny ezüst cigarettatárcáját,
               rágyujtott, az égő gyufát kidobta a kertbe, egymásra rakta lábait és sebesen beszélni
               kezdett. A hányingereire és rosszulléteire emlékeztette férjét, a pohár vizet
               juttatta eszébe, amelyet a cukrászdából hozott ki neki a mérnök a mozgósítás
               napjaiban. Egy augusztusi délután. Az órát is megmondta: öt óra felé lehetett...
               Lehetséges volna, hogy Tunák figyelmét elkerülték ezek a dolgok? Bárhogyan is
               legyen, lovagiatlanság volt őt így meggyanúsítani, őt, aki nem szűnt meg egy órára
               sem hűséges felesége lenni...</p>
            <p>- Fölállott, odalépett a mérnökhöz, megsimogatta elgyérült haját, és könnyes szemmel
               kérdezte:</p>
            <p>- Miért hagyott el, Ádám?... Mondja, miért fordított hátat nekem?... Emlékszik rá,
               hogy Tintapettynek szólított?</p>
            <p>A mérnökön belső remegés futott keresztül, valahol a lelkében vagy gerincvelőjében.
               Tintapetty! Úgy folyt át rajta ez a szó, mint valami maró folyadék. Keményen nézte
               az asszony szemében a könnycseppeket. Most megszólalt:</p>
            <p>- És ami a bambuszpálcát illeti...</p>
            <p>Teréz gondolkozott. Zsebkendőjével eltávolította a két könnycseppet a szeme sarkából,
               száját összevonta, fölemelte ezüstnyelű lornyonját és szemügyre vette Tunákot.</p>
            <p>- Más szóval - mondta hangsúlyosan - ez annyit jelent, hogy “térjünk a tárgyra
               Tintapetty!”</p>
            <p>Ahogy az asszony arcát bámulta, megértette, hogy valóban levették a műsorról. A
               tintapettyek éretten és varázsukat vesztetten ültek a száj bal sarka fölött. A
               mosoly, amely a szemek barna medencéjében lebzselt és olykor kiöntött az arc festett
               dombjára, nem volt már az 1914-es mosoly. A fülcimpákban drágaköves fülbevalók
               rezegtek.</p>
            <p>Lehajtotta a fejét, lehúnyta a szemét. Ez nem az a nő volt, akit elképzelt. Hallgatta
               és csak később tudta értelmesen összegezni azt a melodrámát, amely ezután
               következett. Eleinte alig figyelt a szavakra. Egy moszkvai utcán látta magát, ahogy
               vidám pipával, vállán a műlábbal, hóna alatt mankót szorongatva egyméterhuszas
               léptekkel lendült a pályaudvar felé. Előtte valaki hatalmas tükröt cipelt a hátán és
               ő megpillantotta benne csapzott szakállát, fakó arcát, mámoros lépteit, vállperecei
               közé süllyedő fejét, örömtől duzzadó szívét, mely, mint egy domború vitorla vitte őt
               távoli kikötője, Teréz felé. Hová hajókázott, jó ég, olyan gyöngyöző lelkesedéssel? A
               kikötő zárva van, és ő ledőlt árboccal sötét vizeken hányódik, a part ködéből ismerős
               hangok szúrnak a szívébe, a nevét mondják, de ő semmit sem lát, a köd mindent
               eltakar... Milyen forrón szerette ezt az asszonyt. Milyen rettenetesen szerette...
               Milyen szépnek és őszintének képzelte... Ó és milyen fájdalmasan teatrális most
               minden mozdulata és üres minden szava... Úgy beszél, mintha egy melodrámát adna
               elő... A melodrámát határozatlan előcsatározások vezetik be az élet mostohasága
               ellen. Aztán panaszos hangok következnek egy magárahagyatott asszony szenvedéseiről.
               Elkanyarodás a multba, néhány érdekes vegyi képlet a házasságukról, aztán gyors
               átkelés az orvos szakadékos esete felett, bánatos althangok a Tunák fogságáról, a
               múló évekről, ideges bepillantás egy csinos kézitükörbe, néhány ismertebb tőmondat az
               érzelmek mulandóságáról és záradékul egy simogatás:</p>
            <p>- Ádám... emelje föl a fejét... és vallja be, hogy már nem szeret...</p>
            <p>Eleget tett a felszólításnak, fölemelte a fejét és azt mondta:</p>
            <p>- Nem szeretem, Teréz...</p>
            <p>Az asszony ott állott mellette, testével a karjához és vállához simulva, szemei
               sötéten ragyogtak, keze illatosan és panaszosan simult rá a Tunák fejére. Szomorúnak
               és csalódottnak látszott. A lehelete forrón ömlött a mérnök nyakára.</p>
            <p>- Nem szeret, Ádám? - kérdezte megtörten, mint egy szipogó gyermek. És a szeme
               sarkában megint könnyek jelentkeztek.</p>
            <p>- Ha tudná, Ádám, milyen szerencsétlen voltam...</p>
            <p>A mérnök megrendült, nem mert megmozdulni, nehogy kitörjön rajta a veszettség és
               magához ragadja az asszony remegő testét. A karjával meglökte a széken csüngő
               műlábat, amely a lökéstől melanchólikus himbálódzásba kezdett. Az asszony
               lepillantott rá, sokáig nézte, előbb kíváncsian, aztán egyre fokozódó
               megdöbbenéssel.</p>
            <p>- Ádám - kérdezte elváltozott arccal - ez a magáé?</p>
            <p>A mérnök úgy találta, hogy arcán a régi vonások elevenednek meg, szemeiben a régi
               gyerekes riadtság tükröződik, mint akkor, amikor egy gúnár szembeszállt vele és
               megszalasztotta. A régi, domborhomlokú Teréznek látszott. Tintapetty volt újra,
               gyerekes, riadt, simulékony, meleg és megnyugtatásra váró. Szinte sajnálkozást érzett
               iránta.</p>
            <p>- Borzasztó dolog ez, Ádám... És az az ember... aki ott járt nálam, akit hozzám
               küldött... az semmit sem mondott erről...</p>
            <p>Megkapó, édes dadogások. Mint régen.</p>
            <p>- Struhala magánál járt?... Ó, a lókötő...</p>
            <p>Teréz nem vette le szemét a lassan himbálódzó műlábról. Tunák egy boldog mozdulattal
               lekapta a székről.</p>
            <p>- Á semmiség, Teréz, higgye el, semmiség... Kérem, forduljon az ablak felé néhány
               pillanatra...</p>
            <p>Gyakorlott mozdulatokkal sebesen magára kapcsolta a szánalmas apparátust.</p>
            <p>- Nos, idenézzen... Látja, egészen jól megvagyok a nélkül is.</p>
            <p>Eltolta útjából az asztalt, az üvegfalhoz állította a széket és hátratett kezekkel,
               fürge léptekkel megindult a verandán.</p>
            <p>- Nincsen ezen semmi meghatódnivaló - jelentette ki vidáman és felderülve méregette
               föl és alá a hosszú helyiséget. - Mindössze egy kis csikorgás. Én már megszoktam. -
               Vigasztaló és megnyugtató mosolyt küldött a sápadtan figyelő Teréz felé, akit
               cserbenhagyott minden színészi képessége. - A technika ma óriási léptekkel halad
               előre, olvastam, hogy zajtalan protéziseket is fabrikálnak már... Gondolja meg,
               Teréz, ötvenezer év mulva már nem is lesz lábuk az embereknek.. Vissza fog fejlődni,
               mint a vakbél... Az enyém, a bal, amint látja, már vissza is fejlődött...</p>
            <p>Hetyke, erőltetett könnyedséggel ügetett föl és alá a verandán.</p>
            <p>- A fogolytáborban futballkapus voltam - tette hozzá tréfásan.</p>
            <p>Mindíg így képzelte el ezt a jelenetet: Teréz riadtan, mély részvéttel fogja nézni, ő
               pedig mosolyogva és tréfás könnyedséggel magyarázza majd neki: “Nincs ebben semmi,
               Teréz, technikai kérdés az egész... Ötvenezer év mulva már nem is lesz lábuk az
               embereknek”... És Teréz lassan magához tér majd és mosolyogni fog... “Igen, meg lehet
               szokni az ilyesmit.”</p>
            <p>Teréz azonban nem mosolygott. Valami borzongott benne. Egy idegen, nyomorék ember
               produkálta magát előtte. És milyen szánalmas, milyen groteszk volt ez a mutatvány és
               milyen szegényesek a fűszerül szolgáló tréfák! A fonnyadt, sárgás arcon eltorzult,
               idegen derű ömlött el és tragikus izzadtságcseppek gördültek rajta lefelé.</p>
            <p>Elfordította a fejét, mert bántotta a mérnök gyászos és nevetséges ügetése. Az
               ablakhoz lépett. Határozatlan szándékkal, nyugtalanul indult el erre a találkozóra.
               Struhala értelmetlen szavakat motyogott a rendőrségről, a szakácsnő beszámolója is
               zavaros volt. Előbb a rendőrségre telefonáltatott, onnan a szállodába. Sokáig
               habozott, töprengve ült a tükör előtt. Az orvos idegesen szívta cigarettáját a háta
               mögött. Feldúltnak, féltékenynek látszott, ellenezte, hogy felkeresse Tunákot. “Nem
               comme il faut dolog utána szaladni”... “Miért veszítsük el a fejünket?” - kérdezte
               ő. - “Felkeresem, de nem azért, hogy utána fussak, hanem azzal a szándékkal, hogy
               tisztázzam a helyzetet” - határozta meg később szabatosan az elhatározást. Sietve
               felöltözködött. A legdivatosabb ruháját vette fel, titokban, hogy az orvos ne lássa,
               néhány parfőmcseppet kent el az arcán és szája környékén. Aztán megszorította az
               orvos kezét és engesztelőleg rámosolygott: “Maguk férfiak ezt nem értik.” Mire is
               mondta ezt? Nem emlékezett rá. Kocsira ült. Kereste a szavakat, a feleleteket,
               amelyeket majd el kell mondania a férjének. Szavakat és feleleteket, szabályozható
               fűtéssel és vészkijárattal. Zenét is szerzett hozzájuk, a fájdalmas öröm tremolóját
               és a megbántottság halk pizzicatóját. Kavargott, hullámzott benne az érzések
               sokasága, sápadt volt, türelmetlenül unszolta a kocsist. Hazudni fogok - összegezte
               az elhatározását. Látta magát a Tunák karjaiban, leomolva egy idegen ágyra. Aztán
               drámai jelenetek villantak meg a fejében. Mitévő legyen, ha Tunák nem ad hitelt a
               szavainak és felindulva, mindenről megfeledkezve fojtogatni kezdi őt? A
               legtisztességtudóbb férfiak is szenvedélytől elvakult vadakká változnak olykor.
               “Sikoltani fogok” - nyugtatta meg magát. Félelem fogta el, fájni kezdett a
               mandulája, ismételgette a mondatokat, cserélgette benne a szavakat, gyöngéd
               mártírmosolyokat tartalékolt és néhány könnycseppet is tervbe vett. Voltak útközben
               pillanatai, amikor úgy érezte, hogy tulajdonképpen csak Tunákot szereti. “Halottnak
               hittem, szegény Ádám... tisztességesen el is sirattam... Aztán sokáig beteg voltam...
               Az orvos évekig járt a házhoz, aztán megkérte a kezemet... Ádám... ha tudná, hány
               álmatlan éjszakán gondoltam aggódva magára... Vajjon életben van-e?” Arra az esetre,
               ha a szakácsnő valami ostobaságot kotyogott volna, vagy a mérnöknek valamelyes
               bizonyítékai lennének: “Ádám, nem haragszom magára... Amit most mond, az egy
               elgyötört, sok megpróbáltatást szenvedett lélek delirizálása”... És ha mégis úgy
               fordulna a dolog, hogy Tunák fojtogatni kezdi, akkor sikoltani fog. A
               mandulafájdalmait szinte megkönnyebbülve üdvözölte, mert tudta, hogy férje gyöngéd
               lélek és tiszteletben tartja a fájdalmait. Az orvossal talán szakítani kell... Nem
               bizonyos... Mindenesetre nem szép dolog egy gyönge idegzetű nőt ilyen
               megrázkódtatásoknak kitenni. Miért nem írt Tunák? És miért nem jelezte az
               érkezését?... “Sikoltani fogok” - gondolta harmadszor is. - Aztán mégis úgy
               határozott, hogy nyugodtan és mosolyogva fog odaállani a férje elé...</p>
            <p>Az Ibolyadombra vezető utcában egy fiatalemberrel találkoztak, aki valami törött lábú
               madarat sétáltatott a napon.</p>
            <p>“Tücsöklak...” Van itt ilyen nevű ház?</p>
            <p>A fiatalember a háta mögé mutatott.</p>
            <p>“Parancsoljon. Ott az az üvegveranda.”</p>
            <p>“A fülbevalókat - gondolta, amint a veranda felé sietett - ki kellett volna szednem a
               fülemből... De most már késő”...</p>
            <p>Dobogott, zavartan lüktetett a szíve. Hét év... Hét éve nem látta Tunákot. És valóban
               halottnak hitte... Néhány másodperc és szemtől szembe fognak állani egymással...</p>
            <p>A találkozás megtörtént, a nagy dialog elmaradt és most már jóformán mindennek vége
               volt. Ahogy az előbb kihűlt érdeklődéssel nézte a férje fonák erőlködését, tisztában
               volt már azzal, hogy sem a férje, sem önmaga részéről nem fenyegeti immár semmi
               dilemma. Úgy érezte, hogy a csinos, kellemes arcú és kedves modorú fiatal férfi, aki
               hét év előtt a vasúti állomás nyüzsgő perronján olyan hősi derűvel kiszakította magát
               a karjai közül, végérvényesen ottmaradt egy galiciai krumpliföldön. Ahogy érett
               asszonyi judiciummal olykor visszanézett a házasságukra, tisztán látta, hogy azok a
               kapcsok, amelyek férjéhez kötötték, csak vékony cérnaszálak voltak. A cérnaszálak
               most végleg elszakadtak. Bizonyára szerette Tunákot. De mélységek és magasságok
               nélkül. A mérnök derűs, figyelmes és ötletes ember volt. Ügyesen zongorázott, szépen
               lovagolt. Tetszett neki a Tunák egészséges, nevető fogsora is. Az érdeklődése
               kellemes érzésekkel töltötte el. Az ölelése felhevítette. Hárman pályáztak akkor a
               kezére. Tunák volt a legeredetibb, a legcsinosabb. Egyszer egy páholy mélyén
               egymáshoz simultak. Lenn a zenekar a Pillangókisasszony nyitányát játszotta. Tunák
               megfogta a csuklóját, a combjuk melegen összesimult. Ettől a pillanattól fogva édes
               izgalom fogta el a Tunák közelében. Tűhegynyi, meleg nyilalások alakjában ismerte meg
               a szerelem érzését. És volt még valami, ami jóleső érzéssel töltötte el: Tunák
               hasonlított egy népszerű filmszínészhez... Aztán megtartották az esküvőt, elutaztak
               Berlinbe, ahol sok időt töltöttek ágyban, onnan Párizsba, ahol a Lajos-korabeli
               kastélyokat látogatták végig. Tunák a román és barokk stílusokról magyarázott, néha
               betértek egy-egy aperitifre, az Opera-téren három selyemruhát vásároltak, egy halvány
               rózsaszínűt, egy kéket és egy fehéret, gyöngyös uszállyal, aztán hazajöttek és
               beköltözködtek az orgona-utcai villába. A tűhegynyi, meleg nyilalások hamarosan
               elmaradtak, de a román, barokk és empire stílusról szóló fejtegetések gyakran
               kísértették még. Két név különösen befészkelődött az emlékezetébe: Pitti és Strozzi.
               Olyan ízük volt, mintha viselőjük operaénekes vagy orfeumtáncospár lenne. El is
               nevezte őket: Pitti &amp; Strozzi. Csak később tudta meg, hogy a két név palotát
               jelent... “Egy ilyen nyúlfarknyi házasságért nem kell sok fölösleges könnyet ontani”
               - adta ki a jelszót a bátyja, amikor megérkezett a Tunák eltűnésének a híre. Rokonai
               és ismerősei szokatlan ünnepélyességgel közeledtek hozzá. Ő maga is úgy érezte, hogy
               a feje körül valami glória-féle díszeleg, méltósággal és sápadtan viselte, olykor el
               is érzékenyedett és a szeme sarkában könnyek jelentek meg. Aztán megszületett a
               gyerek, a férje kedvéért Szófinak keresztelte el. A továbbiakban Tunáknak már alig
               volt szerepe és jelentősége, az emlékét elmosták lassan az évek és ő szeretője lett
               az orvosnak, aki ritka orchideákat és izzó leveleket küldözgetett neki egy
               frontmögötti kórházból...</p>
            <p>Ott állott az ablak mellett és letekintett a kertre. Idegenkedést és hűvösséget
               érzett. Ha Tunák most ragaszkodni találna hozzá! Hirtelen megfordult. A mérnök ott
               állt a háta mögött, lelohadva, észretérve, keserű mosollyal, tragikusan. Lötyögött
               rajta a háborúelőtti ruha, arccsontján feszült a bőr, a szemei tikkadtan tüzeltek
               feléje mélyrehorpadt gödrükből.</p>
            <p>- Azt az embert tehát nem maga küldte hozzám - mondta Teréz és kalapját lassú,
               meg-megszakadó mozdulattal feltette a fejére.</p>
            <p>- Nem - hangzott tompán a válasz.</p>
            <p>- Az előbb azt kérdeztem, szeret-e még. Azt felelte, hogy nem. Ugye ezt felelte?</p>
            <p>- Ezt.</p>
            <p>- Köszönöm, Ádám, az őszinteségét... Úgy gondolom, hogy ezek után elmehetek.</p>
            <p>Begombolta a kesztyűjét. A mérnök a begombolt kesztyűt nézte. Az arcán savós
               kifejezés ült.</p>
            <p>- Elmehet, Teréz.</p>
            <p>- Elküld?</p>
            <p>A mérnök megrázta a fejét.</p>
            <p>- Nem - mondta rekedten - csak elengedem...</p>
            <p>Teréz belenézett a szemébe és megenyhülve nyujtotta búcsúra a kezét.</p>
            <p>- Jó... hát elmegyek... És jegyezze meg: nem haragszom... Ha úgy fordulna a dolog,
               hogy válni akarnék magától... úgy-e, akkor békésen és harag nélkül válnánk el
               egymástól?... És ha maga akarna válni, akkor is...</p>
            <p>Lebocsátotta arcára a fátylat, és megkönnyebbülve, érzelmes csicsergésbe kezdett.</p>
            <p>- Nem, ne higgye, hogy válni akarok. Erre semmi okom nincs. Időt kell adnunk
               egymásnak, hogy ezt az új helyzetet... és mindent... hogy gondolkozzunk egy kissé
               ezen a szituáción és magunkon... Úgy-e megérti, Ádám?... És arra kérem, mutasson
               kissé kedvesebb arcot... Nagyon örvendenék, ha addig is, amíg határoztunk, felnézne
               hozzánk... Meg kell ismerkednie Szófikával... Akármilyen hihetetlennek is találja:
               magához hasonlít, Ádám... Olyan a szeme, mint a magáé. A szája is... Éppen olyan...
               Most látom, oldalt hiányzanak a fogai?</p>
            <p>A mérnök halkan felelte:</p>
            <p>- Igen.</p>
            <p>- Borzasztó - állapította meg Teréz szomorúan. - Borzasztó, hogy mit művelt ez a
               háború!</p>
            <p>Érdeklődő pillantást vetett maga körül, aztán még egyszer a kezét nyujtotta Tunáknak
               és kilépett az ajtón. Egyszer még visszafordult, fejét negédesen oldalra hajtotta és
               rezignált mosollyal intett a mérnöknek:</p>
            <p>- A viszontlátásra, Ádám...</p>
            <p>És lezizzent a korhadt lépcsőn.</p>
            <p>Amikor Himmel egy félóra mulva visszatért a féllábú Kovács úrral, Tunákot az ajtóban
               találta. Ott állott az ajtófélfába fogódzva és merev arccal nézte a lépcsőket.</p>
            <p>Hideg ebédet hozott, előételnek friss falevelek között egy féltucat pisztrángot. A
               pisztrángokat szótlanul megsütötte, lábujjhegyen felterítette az asztalt és óvatosan
               megérintette a mérnök karját:</p>
            <p>- Sir, tálalva van.</p>
            <p>Tunák gépiesen látott hozzá az étkezéshez. Fájdalom marcangolta, fulladás
               szorongatta. Himmel megsimogatta a karját.</p>
            <p>- Sir, ha elfogyasztotta a pisztrángokat, kisírhatja magát a vállamon. Én egy negyed
               századdal ezelőtt sírtam utoljára, amikor hivatalos voltam egy cinege temetésére.
               Higgye el, nincs meghatóbb dolog, mint egy cinege temetése... A hitvese őnagysága az
               ablakban felejtette a zsebkendőjét...</p>
            <p>Tunák az ablak felé fordította a fejét.</p>
            <p>- Maga látta? - kérdezte tompán.</p>
            <p>- Itt kotoltam a kapu előtt, Tunák úr... Szabad a tényállás iránt érdeklődnöm?</p>
            <p>A mérnök sokáig hallgatott, aztán fölemelte a kezét és megsimogatta a homlokát.</p>
            <p>- A tényállást óhajtja tudni, kedves barátom? Nagyon rövid... “Beteg voltam, egy
               katonaorvos járt hozzám... aztán megkérte a kezemet.”</p>
            <p>- Nagyon kitűnő - csettintett Himmel. - Elragadó stíluskészség. Látja, jó uram, a
               regényírók két ilyen mondat közé építik bele kétkötetes remekművüket: Egy orvos járt
               hozzám - aztán megkérte a kezemet.</p>
            <p>Előrenyujtotta a karját és egy széles mozdulattal felvázolta a regény konturjait:</p>
            <p>- Ősz, dércsípte levelek, lebukó nap, mint vörös spanyolviasz, ablak, magányos nő.
               Magányos nő leírása. Letekint a megcsípett levelekre és lehanyatló spanyolviaszra. A
               nő lelkének ismertetése. Tizenöt oldal... Férj. Mondjuk az Egyesült Szalámiművek
               vegyészmérnöke. Ifjúkori adatok. Tizenöt oldal. Háború. Srapnellfelhőcskék. Latrinák.
               Csonka akácfáról belek csüngenek. Hat óra tíz. Előre, int a vegyészmérnök. A
               hadosztály ellepi a síkot. Mérnök rohan, rohan, tölcsér szélén stop. Vér, delírium.
               Az ég kék. Fűszál végén katicabogár. Szétnyitja pettyes szárnyát, zurr! átrepül a
               mérnök mozdulatlan teste fölött. Az ég. Nagyon kék. Katonaorvos: “Nem érdemes
               elcipelni, Kovács altiszt, nézze meg, hogy hívták?” “Jelentem alássan, Tunák Ádám.”
               “Jól van” mondja az ezredorvos és hazamegy szabadságra... Vége az első
               kötetnek...</p>
            <p>Délután beállított Struhala. Éhség és boldogság rítt le a képéről.</p>
            <p>- Kutya piculajat, de jó, hogy megtalaltam a Tunak nagysagos urat.</p>
            <p>- Vártalak - mondta a mérnök. - Elutazunk...</p>
            <p>Másnap reggel aztán elbúcsúztak Himmeltől és vonatra ültek.</p>
            
         </div>
         <div type="chapter">
            <head>X.</head>
            <p>Nos, itthon vagyunk - jelezte Tunák éjfél felé, jókora lélekzetet véve.</p>
            <p>Struhala kíváncsian elnézett abba az irányba, amelyet a mérnök kémlelő, nyugtalan
               arca jelzett. Az állomásépület előtt eloltották a sercegő ívlámpákat, sűrű sötétség
               hullott le rájuk. A mély éjszakában néhány elszórt tűzpont szendergett.</p>
            <p>- Ez az? - kérdezte Struhala.</p>
            <p>- A mérnök bólintott.</p>
            <p>- Ez.</p>
            <p>- Prozit - mondta Struhala.</p>
            <p>Belebámultak a sötétbe és szótlanul figyelték a tűzpontok rebbenését. A legtöbbje
               csillag volt, de akadt közöttük néhány lámpa is. A vonat asztmásan tova dohogott az
               emeletes épület mögött, vasutasok jártak lóbálózó lámpával a pályatesten, aztán
               elenyészett minden mozgás, a távozó kocsik ritmusa elhalt az éjszakában és a két
               embert sejtelmes csend vette körül. Aludt minden, csak egy öreg béka kvákogott
               valahol a közelükben.</p>
            <p>Ha lehúnyt szemmel elindulna, az emlékei tévedés nélkül kalauzolnák át üres
               térségeken, utcákon, sokszögletű tereken, zegzugos sikátorokon a házuk kapujáig.
               Milyen kábító kacskaringót írt le amióta útrakelt ebből a városból, hogy ragadták
               tervek, vitték vonatok, sodorták parancsok, hogy bicegett a földabroszon... Csitta,
               Nikolszkusszurisk, Moszkva, Varsó... össze-vissza, egy Nagy Szeszély és a Véletlen
               misztikus menetrendje szerint, hogy járt-kelt ebben az őserdővé és tikkasztó steppévé
               durvult világban, hogy elvitte a szél, hogy betemette az események futóhomokja ennek
               a szürke zugocskának a képét - és most mégis behúnyt szemmel eligazodna benne...
               Egyszer vándorhangyák hosszú sorát figyelte. A vékony fekete vonal messzire nyúlt a
               porban, követte egy darabig és tünődött, hogy ugyan hova mehetnek? Ott állott
               fölöttük magasan, végtelen magasan, szinte kozmikus távolságban és nézte őket. Mit
               akarnak, hová igyekeznek, mik a céljaik? A kozmoszból nézte őket és nevetségesnek
               találta, hogy az apró lényeknek céljaik vannak. Így gázolt át ő is azokon a
               zsibbasztó távolságokon, hogy elérjen ide. Hatalmas talpak százszor agyonléphették
               volna, forgószelek elsöpörhették volna, tízezerféle bacillus a föld alá vihette
               volna, de ő jött, nyugodtan és félelem nélkül, mint a hangyák... És most
               megérkezett... Üres kézzel és üres lélekkel jött, meglappant, nyomorúságos
               hátizsákját elhagyta valahol, örömei elcsurogtak, elhullatott mindent, mint egy
               meglékelt zsák - és ahogy ott állott a sötétben, alvó szülővárosa előtt, néhány perc
               alatt újra megtelt valami zsongó, meleg bőséggel, amely halk morajlással öntötte el
               lelkének kongó üregeit. Sovány ujjai remegve ölelték a bot markolatát. Nőni, terjedni
               kezdett a szíve, úgy érezte, hogy már a bordáit érinti...</p>
            <p>Itt ebben a hangtalan és békés éjszakában álmodik ébenfekete függöny mögött az
               otthona. Az utcák, a hársak, a házak, kertek, kamillával benőtt mezők, tölgyerdők,
               nádasok... Az Újpatak domború kőhídja... öreg, hangulatos híd, olyan, mint egy
               vasárnapi műmelléklet... a parton Szent János szobor, nyakában és kinyujtott karján
               papírkoszorúkkal... Füves terecskék, melegek, intimek... a pávafarkú galambok... egy
               kőcsipkés, lábas ház, frizein fecskefészkek... Egy deszkaraktár, udvarán magas duc
               hetvenkedő golyvásgalambokkal... Egy fényképész műterem üvegszekrénye... a
               szekrényben kontyos hölgyek, elmult szépségek képei 1890-ből... Egy másik szekrényben
               az ő képe... Pompás magas gallér, testvérek között is nyolc centi, fínom pelyhek az
               ajka fölött... Akkor érettségizett, fiatal volt, rettenetesen fiatal és jeles érett
               és a képe előtt mindennap megállottak a felsőbb leányiskola növendékei... Szemben a
               gimnázium, másodemeleti folyosóján üveg alatt az ő díjnyertes rajzai... Egy csonka
               kúp, szénrajz “Rajzolta Tunák Ádám IV. o. t. 1900”... Lepkék, cincérek, orrszarvú.
               Akvarell. 1902... Egy emelettel lejjebb az ifjúsági könyvtárban egy dolgozat.
               Plutarchos Életrajzai. Értekezés. Írta és felolvasta Tunák Ádám VIII. o. t. az
               Önképzőkör elnöke...</p>
            <p>Ott állott mozdulatlanul és nehezen lélekzett. A sötétből innen-onnan emlékek kékes
               fényű szentjánosbogarai tüzeltek fel, kigyulladtak és elaludtak. Megindultan és
               ellágyulva bámult bele a sötétbe. Egy vers, egy rég elfakult gyermekvers sorai
               döngicséltek szúnyogok módjára a fülében... Kábító kacskaringót írt le, amióta
               utoljára járt itt... A közelben, talán kétszáz méternyire trapéz alakú rétecske
               közepén gőzmalom áll. Tipikus nagy épület, emeletein néhány inspekciós
               villanylánggal. Ablakain piszkos színű liszt csurog le, valami vastag pép, sárga
               falán méteres betűk jelzik a mező kacsáinak és a szemközti szőlődomb karóinak, hogy
               az épületet Ilona-malomnak nevezik. Oldalt tócsa ütötte fel a sátorfáját nadályokkal
               és vizilencsével. Balra, légvonalban talán nyolcszáz méternyire az a sáfrányszínű
               tűzpont a fellegvár bakkancsraktárának lámpája. Mellette a Sziriusz csillag, egy
               arasszal odább egy kéjház kétszáz wattos reklámkörtéje. A fellegvár alatt alszik a
               város gesztenyefáival, halk sétaterével, megnyerő arcú házaival. Egy fínom tónusú
               utcában alszik a házuk, miniumvörösre mázolt zsindelytetővel, vaslándzsás
               kerítéssel... Az épület mögött üveges melegágyak, gyűrűhinta, gyöngytyúkok... Lenn a
               kert végén római kőoltár... egy alácövekelt fán súlyos pergamenkörték... Az épület
               előtt kúpalakú virágágyak... A veranda falán szarvasaggancsok, az oszlopok között
               kerti szék az anyja számára, aki nyakláncával játszik és a Karamazov testvéreket
               olvassa... Szép és kedves szőke asszony. Gyöngék az idegei, gyakran sír, kezén
               átkéklenek az erek... Benn a dolgozószobában az apja szivarozik. Ikszlábú széken ül,
               amelynek nincsen támlája és így megszokott tartása a könnyed, fesztelen előrehajlás,
               oldalrabillent fej. Kreol arcán férfias határozottság, a férfias réteg alatt megértő
               mosoly... Az anyját tisztelte, gyöngéd volt hozzá, de szeretni igazán csak az apját
               szerette... És csodálatos: a húgai alig jutottak olykor az eszébe. Kicsik voltak még,
               nyolc-tíz évvel fiatalabbak nála. Eliz, a nagyobbik, sűrű szemöldökű, álmatag, csúnya
               kis bogár. A fiatalabb szőke volt, aranyszőke, mint az anyjuk és heves, makacs, szép,
               fára mászott, bűbájos hazugságokat csacsogott, a füzetei tele voltak helyesírási
               hibákkal és Anna helyett Marynek nevezte magát...</p>
            <p>A pályaudvarról teherkocsik ütközőinek csengése hallatszott. A sötétből előbaktatott
               egy megkésett bérkocsi.</p>
            <p>- A poggyászt a bakra tesszük - mondta a kocsis, amikor felszállani készültek.</p>
            <p>- Add oda a mankómat - mosolygott Struhala. - A többi poggyászunkat
               elpotyogtattuk.</p>
            <p>A kocsi lassan gurult a porban, az álmos, öreg lovak patái szikrát koccintottak ki az
               úton heverő kvarcokból, a kocsi sárfogója tompán zörgött.</p>
            <p>- Jó féderes - nyilatkozott le Struhala elégedetten.</p>
            <p>A sötétből nyers mezőillat áradt feléjük, aztán házak közé értek és a görcsös
               póznákról fátyolos fényt hullattak rájuk a magas villanykörték. Tehénbőgés és
               grammofonnyikorgás szállt fel a kerítések mögül. Sűrű vadszőlőindák között egy
               belülről megvilágított rostélyos ablak négyszögében éjjeli lepkék vibráltak. Valaki
               mozdulatlanul könyökölt a rostély mögött.</p>
            <p>- Valamelyik Cserey lány - találgatta Tunák.</p>
            <p>Beomlott mélységből röppent fel ez a név. Semmi különös kapcsolata nem volt a Cserey
               lányokkal és most mégis meleg rezdülést érzett. Általában olyan kellemes volt ez a
               kocogás a házak felrémlő sziluettjei között a lágy sötétben, hazafelé! Olyan
               megindító, olyan szép! Szép, mint minden hazafelé vivő út. Olvadozva figyelte az
               éjjeli hangokat, valami enyhe szomorúság és öröm kavargott benne, szeretett volna
               leszállni a baktató kocsiról, hogy a kezével megérintsen minden kerítést és házfalat,
               mint ahogy húsz év előtt tette, ha a gimnáziumból jövet hazafelé nyargalt a járdán.
               Terézt elvesztette, de ez az út, ez az éjszaka fátylat borított fájdalmaira. Meg fog
               pihenni, gondolta, régi otthona vissza fogja adni az erejét és önbizalmát. Dolgozni
               fog. A vonaton hallotta, hogy a dóm restaurálási munkálatai abbamaradtak. Elmegy az
               érsekhez, és fel fogja világosítani a munkálatok folytatásának szükségességéről.
               Teréz hatalmas léket ütött rajta, de nem fog elvérezni. Nem, a vérzést nem lesz nehéz
               elállítani...</p>
            <p>Becsöngetett. Szilárdan és megnyugodva várakozott a kapunyitásra. Aztán megkerülte a
               ház homlokzatát és a hátsó ajtón belépett a lakásba. Néhány zűrzavaros perc
               következett még és már ott állott a szülői házban az anyja kezét szorongatva.</p>
            <p>- Én vagyok, anyám!</p>
            <p>Szürke, elsoványodott, megöregedett asszony állott előtte. Néhány pillanatig
               elmeredve bámulta az éjszakai látogatót, aztán homlokához kapott és ájultan csuklott
               a Tunák karjai közé. A mérnök fölkapta és visszafektette az ágyba. Simogatta,
               szólongatta, a kezét fogta, amíg újra kinyitotta a szemeit.</p>
            <p>- Ádám - suttogta az anyja tehetetlenül és könnyektől elázott arcát a mérnök arcához
               szorította.</p>
            <p>A mérnök is makogott valamit, mert semmi okos dolog nem jutott az eszébe. A zajra és
               sírás hangjára a húgai is előjöttek a szomszéd szobából. Riadtan húzták össze magukon
               pongyolájukat, amikor az idegen férfit megpillantották. Tunák visszanyerte hangját
               és öblös nevetéssel kérdezte:</p>
            <p>- A két kis tacskó?... Ti volnátok azok?</p>
            <p>Szeretettel magához ölelte őket, egy öleléssel mind a kettőt és csókot nyomott az
               arcukra.</p>
            <p>- Jó ég, mekkorára nyúltatok!... Anna, hogyan állunk a helyesírással?... És Eliz?...
               Egy kis mosolyt, ha szabad kérnem... úgy rémlik, hogy a bátyátok vagyok...</p>
            <p>Az anyjuk elgyöngülve sóhajtott, a két leány szótlanul ácsorgott a szoba közepén.
               Karcsúk és idegenek voltak, két tartózkodó, vizsgálódó hölgy. A mérnök nevetett.</p>
            <p>- Úgy álltok körül, mint agy utcai balesetet. Pedig semmi egyéb nem történt, mint
               hogy megérkeztem...</p>
            <p>- Megváltoztál, Ádám - jegyezte meg az idősebb húga részvéttel.</p>
            <p>A két leány arca csak igen keveset őrzött meg gyermekkori vonásaikból. Az Eliz
               szemeiben valami örömtelenség mélázott, a hangja komoly volt és határozott; a
               fiatalabbik álmosan mozgatta szőke pilláit, kellemesen puha hangjában nyoma sem volt
               a viszontlátás okozta örvendező izgalomnak. Végre aztán mégis megjött a szavuk,
               kérdezgették Tunákot, érdeklődéssel hallgatták és mosolyogtak is egy keveset.</p>
            <p>Tunák az anyjára pillantott, aki könnyein át boldogan mosolygott rá.</p>
            <p>- Szeretnék az apánkkal is beszélni - mondta, amikor kibeszélték kissé magukat.</p>
            <p>- Meghalt - jelentette ki szőke húga gépiesen.</p>
            <p>Igen, az apjuk meghalt, három év előtt szívszélhüdésben.</p>
            <p>A mérnök sokáig állott közöttük elnémulva. Bénán, eltágult szemekkel, kietlen
               lélekkel nézte őket. Mázsás fáradtságot érzett a tagjaiban, teste lassan lesüllyedt
               egy székbe, kezét a szeméhez emelte. A házban valahol egy óra hármat kongott. Anna
               álmossággal küzdve fázósan fogta össze a pongyoláját, Eliz az apjukról beszélt, az
               utolsó órákról, a temetésről. Hajnalodott már, amikor a két leány elvonult a
               szobájába és Tunák is pihenőre térhetett. Elindult a hajdani szobája felé, de anyja
               riadtan és szégyenkezve nyúlt a karja után.</p>
            <p>- Itt fogok neked ágyalni, fiam, az én szobámban. Én majd a lányokkal alszom...</p>
            <p>- Ahogy jónak látja, anyám - felelte csendesen.</p>
            <p>Ujjait remegve húzta végig anyja beesett halántékán és a szemébe nézett. Az arc
               gyöngéd vonásai elmosódtak, a szép szemek ködösek és bizonytalanok voltak.</p>
            <p>Anyja ágyat vetett neki a heverőn. Aztán megsimogatta a fejét és megtörten elhagyta a
               szobát.</p>
            <p>A nyitott ablakon tisztátalan, sajgó színek szivárogtak a szobába, szétfolytak a
               megviselt tapétán és ráömlöttek a szőnyegre, a sárga takaróra. A hátsó veranda felől
               barátságos hortyogás hallatszott. Struhala hangja volt. Gazdája künnfelejtette,
               végigterítette kabátját a padlón és sértődöttség nélkül elaludt.</p>
            <p>Tunák leszállott az ágyról, a bútorokba kapaszkodva fél lábbal odaszökdécselt apja
               fényképéhez, leemelte a falról és visszatért vele a heverőre. Meggyujtotta a villany
               lángját és a szeme elé tartotta a képet. Nézte a melegen mosolygó szemeket, magas
               homlokot, gúnyos ajkakat. A föld alatt van már mindez, gondolta zsibbadt lélekkel,
               megölte az erős férfiak alattomos ellensége, a szívszélhüdés. Kiemelte az életből és
               eltemette. Nézte a képet, a melléből fojtogató csuklás kereste a kivezető útat, de
               nem találta meg. Eszébe jutott a két leány nyugodt, szinte közömbös arca. Bizonyára
               elpergették már a halottnak kijáró könnyeket.</p>
            <p>- És én?</p>
            <p>Orrát és torkát fájdalom szurkálta, de a zsilipek nem nyiltak meg. Valamennyi
               hozzátartozója közül apját szerette a legjobban. Nemcsak apja, hanem barátja is volt.
               Azt hitte, íróasztala előtt találja. És halott volt már, csontok, por, enyészet. Nem
               fognak már találkozni. Próbálta az élő alakot elképzelni, kereste a mozdulatait,
               vissza akarta idézni a hangját, kereste, mint egy eltévedt utas, az ösvényt, amely
               apjához és ifjú éveinek barátjához vezetett. Ágbogas sűrűbe érkezett, a nyomokat
               elvesztette, visszafordult és kétségbeesett erőlködéssel új utakon próbálkozott.
               Sétáikra gondolt: csak apja fekete pálcáját, elegáns, keskeny cipőjét látta.
               Esténként olykor félretolták a dolgozószoba székeit, felkötötték bokszkesztyűjüket és
               megmérkőztek. Ezekre a mérkőzésekre próbált visszaemlékezni, hátha életre kel benne
               az a kedves, derék, drága ember, de apjából mindössze csak egy pár bokszkesztyűt
               látott...</p>
            <p>Fájdalom és keserűség marcangolta, meg akarta siratni az apját, de nem tudta.
               Tizennégy éves lehetett, egyszer vacsoránál ültek. Apja kezére hajtotta a fejét és
               szomorúnak, szenvedőnek látszott. Tunákot, ahogy apjára pillantott, hirtelen
               megindultság ragadta torkon. Istenem, ha meghalna! - villant meg akkor a fejében. Nem
               bírta elviselni ezt a gondolatot. Engedélyt kért, hogy felkelhessen az asztaltól,
               lerohant a kertbe, egy fa törzséhez támaszkodott és zokogni kezdett. Az apját
               siratta. Éles fájdalom járta át a szívét, zokogott, zokogott, mintha valóban apja
               koporsója előtt állana... A szemei most szárazak voltak. Nem adatott meg neki, hogy
               elsirassa a halottat. Az élet gonosz, a szívben durvaságok is vannak; silány
               filmhősöket megkönnyezünk, akihez azonban egy élet minden szépsége és nemessége
               hozzáköt, annak száraz szemmel tudjuk átlépni a sírját...</p>
            <p>Letette a képet, eloltotta a lámpát és a nyitott ablakon át kinézett a hajnalodó
               égre. Az apja élő emléke elszállott, kialudt, mint az eloltott lámpa. Tompán,
               keserűen, álmatlanul feküdt a puha vánkosokon, a sárga selyemtakaró alatt. Hét éve,
               hogy nem volt ilyen tiszta és puha fekvőhelye. És talán soha olyan szomorú és
               reménytelen nem volt, mint ezen a hajnalon.</p>
            <p>Valahol egy fojtott hangú kakas kezdett kukorékolni. Aztán idegen, érdes hangok
               hallatszottak az elülső veranda felől. A mozaiklapokon egy csizma szögei
               csikorogtak...</p>
            <p>A következő napok bágyadt ködben gomolyogtak el felette. Úszkált, evickélt a ködben,
               néha kiemelte a fejét, emberek, házak, utcák éles vonalait látta, aztán újra
               elborította a köd és az érzéketlenség. Ott állott az egyik téren és fanyar
               figyelemmel nézett fel a városháza homlokzatára. Az esőcsatorna fölött két barnára
               mázolt gipszurna látszott. Aki odaeszelte, méltóságnak és valami homályos
               szimbolumnak szánta.</p>
            <p>- Íme, Tunák, a gipszurnáid - figyelmeztette magát irónikusan.</p>
            <p>A gipszurnák buták és ízléstelenek voltak. És mégis milyen jobb ügyhöz méltó
               érdeklődéssel rajzolta meg őket Katharinának. “Látja, Katharina... itt egy ház
               következik. A polgármesteri hivatal. A homlokzata fölött gipszurnák... Mikor utoljára
               láttam őket, akkor sárga virágok nyiltak bennük... a mezőről sodorta be a szél a
               magvaikat”... Úgy repdeste körül ezeket a rosszalakú gipszalkotásokat, mint boldogan
               hazatérő fecske a régi fészkét...</p>
            <p>Ahogy az ócska épület előtt ácsorogva érzéketlenül nézegette a gipszurnákat, a
               Katharina rejtelmes szemeit látta. Katharina állát a könyökére támasztva, sajgó
               mosollyal figyelte a játékosan odavetett rajzokat. Ez a mosoly valahogy úgy festett,
               mint egy váltó-eszkompt: leszámítolta a mérnök később esedékessé váló
               csalódásait.</p>
            <p>Aztán ott állott a városvégi kis ligetben. A gipszurnákkal már leszámolt. A tritonnal
               is végeznie kellett. A triton duzzadt képpel fújta kőkürtjét a szomorúfüzes
               szigetecskén. A Nelson körvonalai is feltünedeztek a bodzabokrok között. Farával a
               hínár alá süllyedve néhányszor megcsörrentette rozsdás láncát és szétriasztotta az
               apró cigányhalakat. A tó környékén tárkonyos leveshez hasonló vadvizek ütöttek
               tanyát, zöldessárga tükrüket néhány konzervdoboz és francia cipősarok törte át. A
               parton sovány kacsa tipegett, csőrével néhányszor megvakarta szárnya alját, aztán
               unatkozó hápogással tovább lépegetett. A csinos liget züllésnek indult. A régi
               kertészlak helyén autójavító műhely állott, a gyepes síkot téglatörmelékkel behintett
               út szelte át, amelyet sötét foltokkal pettyezett az elcsurgott olaj. Tunáknak mindez
               durvának és piszkosnak tetszett. A közelben mótor zúgott, gőz és füst lebegett az
               iharfák fölött, pernyéjét és forró cseppjeit lehullatta a lombokra és megölte a
               levelek klorofilját...</p>
            <p>Az embernek ne legyenek emlékei - jutott eszébe a Kuglai hűvös figyelmeztetése. A
               mult az mindíg tehertétel, kedves Tunák barátom. Tárgyakhoz sem szabad ragaszkodnunk.
               A tárgyak, amikhez hozzámadzagoljuk magunkat, konzervatívvá tesznek, lehorgonyoznak.
               Az idő rövid, aki nagy útat akar megtenni, annak nem szabad minden apró állomáson
               leszállani...</p>
            <p>Őt más fából faragták. Íme minden apró állomáson leszáll a vonatról. Emlékei vannak,
               és találkozni akar az emlékeivel. Valaki azt magyarázta egy újságcikkben, hogy ez
               európai vonás. A költészet forrása. Amerikában ismeretlen. Amerikában mindenkinek óra
               van a csuklóján. Amerika az egészséges lelkek és sikerek hazája. Felnőtt ember ott
               nem ír és főképpen nem olvas költeményeket...</p>
            <p>Tunák rájött arra, hogy Európában sem olyan általános a versolvasás. Az emlékezés
               sem. Valaki a téren utána nyúlt és megfogta a karját.</p>
            <p>- Hollá, Tunák... azt hittem, alulról szagolja már az ibolyát.</p>
            <p>Az embert Sólyomnak hívták. Évtizedes felejtésből dugta ki váratlanul a fejét. Tunák
               sokáig vizsgálgatta az arcát, aztán felderülve tárta ki a karjait.</p>
            <p>- Sólyom, de régen láttuk egymást - mondta meleg barátsággal.</p>
            <p>- Elég régen - hagyta rá a másik minden megindultság nélkül.</p>
            <p>- Egy tenniszpályán találkoztunk utoljára... Emlékszik rá?</p>
            <p>Egy banképület kijárata előtt állottak. Sólyom az ablakban heverő bankjegyeket nézte
               és objektíven intett a fejével.</p>
            <p>- Valami Ágnes nevű nő kapcsán... nem?</p>
            <p>Persze, Ágnes vitte akkor a főszerepet ebben a találkozásban. Tunáknak megelevenedtek
               az Ágnes merész színei, átsuhantak rajta forgószél mozdulatai, labdaütőjének lapos,
               határozott csapásai. Olyan volt, mint egy augusztusi vihar, közéjük pottyant a derűs
               égboltról, cikázott, miniatűr dörgéshez hasonló nevetést hallatott és tovasistergett.
               Sólyom pedig hűségtől és melegtől lógó nyelvvel követte...</p>
            <p>Tunák a Sólyom karjára tette a kezét.</p>
            <p>- Nos, Sólyom, sikerült végre megértetnie, hogy a férje szeretne lenni?</p>
            <p>Sólyom négyszögűre nyitotta a száját, mint egy harcsa.</p>
            <p>- Nem - jelentette ki közömbösen és orrával a kirakat felé mutatott. - Érdeklik a
               valuták?</p>
            <p>A mérnök pillantása egy röpke másodpercre odaszállt a kirakatban szétteregetett
               bankjegyekre.</p>
            <p>- Úgy, hát ezeket most valutának hívják... És mondja csak... mi történt Ágnessel?</p>
            <p>- Mi? Hát mi történik a legtöbb Ágnessel? Meghízott... Ellenben, ha érdeklik a
               valuták, volna némi dollárom...</p>
            <p>- Úgy?</p>
            <p>Sólyomnak átalakult az arca, szemében végkép elaludt a hajdani Ágnes halvány reflexe
               és a dollárokról kezdett beszélni. A dollár most erősen kapaszkodik fölfelé,
               valóságos akrobatamutatványokat végez, útközben kell elcsípni!</p>
            <p>- Érdekes - vélte Tunák kissé elcsodálkozva. Nem adta fel a reményt, hogy Sólyommal
               néhány kedves és megenyhítő percre visszakanyarodhatik a tenniszpályára, és
               szomjúságát lecsillapíthatja a mult frissítő harmatjával. De Sólyomnak valamilyen
               lelki átalakulás végleg elmosta emlékezetéből a tenniszpályát, Ágnessel együtt.
               Állhatatosan a valutáról beszélt.</p>
            <p>- Ha a dollár nem érdekli, ajánlom lírát vegyen. Olcsón adom.</p>
            <p>- Hagyja - legyintett Tunák - nem foglalkozom lírával, alaposan rajtavesztettem.</p>
            <p>- Képtelenség. Most, amikor emelkedő tendenciát mutat?</p>
            <p>- Most.</p>
            <p>- Lírán?</p>
            <p>- Igen. Lírán.</p>
            <p>- Bocsásson meg, itt valami szamárság lappang. Becsapták. Tulajdonképpen mire
               spekulál?</p>
            <p>Mosolyogva nyujtotta kezét Sólyomnak és véget vetett az olcsó vígjátéki
               helyzetnek.</p>
            <p>- Ne fárassza magát, barátom. Az a líra, amelyre én spekuláltam, a költők hatáskörébe
               tartozik. És hasonló tendenciát mutat.</p>
            <p>Idősebb húga egy este megtömte a pipáját, mint egyszer Katharina, aztán kontempláló,
               gyöngéd mozdulattal odanyujtotta neki:</p>
            <p>- Tudom, Ádám, hogy szenvedsz... Sok csalódás érhetett...</p>
            <p>A meghitt hang jóleső érzéssel töltötte el. Érdeklődéssel végignézte a lányt.</p>
            <p>- Úgy rémlik, - mondta aztán csendesen, mag elé bámulva - hogy az úton hazajövet
               egész idő alatt egy hólyagot fújtam... A hólyag egyre nőtt, egyre színesebb lett.
               Aztán mikor megérkeztem, valaki orvul gombostűt szúrt belé és a szép, színes gömb,
               pukk! ronggyá lapult...</p>
            
         </div>
         <div type="chapter">
            <head>XI.</head>
            <p>Karácsony előtt valaki erőteljesen megzörgette Tücsöklak ablakát. A féllábú szarka
               izgatott csörgésbe kezdett, Szeplősháj - így nevezte Himmel az ékszerkufárt - riadtan
               ugrott fel a rozoga kerevetről. Mintha tarantella csípte volna meg, mondták régebben
               a belletristák.</p>
            <p>- Betörők - ordította el magát ijedten Szeplősháj.</p>
            <p>A levélhordó volt, aki ajánlott levelet hozott Himmelnek.</p>
            <p>- Lá lá - jegyezte meg Himmel a levelet forgatva. - Ügyvédtől jött, felmondás lesz...
               Hallod-e, Szeplősháj, ha ráérsz, egyszer-egyszer te is hozzájárulhatnál a
               házbérhez...</p>
            <p>Nem felmondás volt, az ügyvéd valami összeg átvétele céljából az irodába
               invitálta.</p>
            <p>- Összeg - furulyázta Himmel. - összeg... Sohse volt még szerencsém semmiféle
               összeghez.</p>
            <p>Mikor Szeplősháj este hazacsörtetett, Himmel a gitárját pengette.</p>
            <p>- Odanézz - mutatott a falra, amelyen egy szögekkel kifeszített bankjegy kéklett.</p>
            <p>A kövér fiatalember üvöltött a gyönyörűségtől és a megdöbbenéstől. Mit jelentsen ez a
               pénz ott a falon?</p>
            <p>Semmit. Tunák küldte, hálás köszönettel az éjszakai vendéglátásért.</p>
            <p>- Azt hallom, Kínában új ezüstbányára bukkantak - jegyezte meg valaki váratlanul a
               sarokból.</p>
            <p>A Himmel barátja volt. Szikomorusz a költő.</p>
            <p>A kövér ezüstkufár riadt morgást hallatott. Ismerte már ezeket az ugratásokat.
               Ezeknek az uraknak, Himmelnek és mélyen tisztelt barátainak nincs egyéb dolguk, mint
               a napot lopni és lenézni a becsületes munka verítékét. Ez az úr is ott a sarokban,
               ugyan mivel érdemelte ki, hogy rásüssön a nap? Hogy komplikált szamárságokat mond?
               Vagy azzal, hogy verseket kotlik? Borzalom. Ilyen büntetőtörvénybe ütköző
               szentségtörés: megfeszíteni egy bankjegyet, nem, magát a Pénzt, falra feszíteni,
               kigúnyolni, megbecsteleníteni! Ez több mint tréfa. Ez forradalom...</p>
            <p>A rozoga asztalon megpillantott egy zsíros papirost. Előrehajolt, alaposan szemügyre
               vette. Aztán rosszat sejtve elrúgtatott az ágy mellett álló élelmiszerládához és
               felnyitotta.</p>
            <p>- Gaztett - hörögte elsápadva. - A kezében keskeny papírlapot szorongatott, a lámpa
               elé vitte és szinte beletörölte rövidlátó malacszemeit. - Rendőri beavatkozást fogok
               kérni!</p>
            <p>- Vajda úr - szólott Himmel a sarokban himbálódzó költő barátjának - telefonáljon a
               rendőrségre.</p>
            <p>Szeplősháj siralmas képpel fordult a költőhöz.</p>
            <p>- Vajda úr, ez az ember nem tiszteli a magántulajdont. Olvassa csak el ezt a
               hidegvérű szemtelenséget.</p>
            <p>A költő átvette a papirost és fennhangon olvasta:</p>
            <p>“Ezen májas hurkának 22 centiméter a hossza. Megmértem. Tüskés József m. p.”</p>
            <p>Szeplősháj - akiről csak ritka alkalmakkor tudódott ki, hogy valódi nevén Tüskésnek
               hívják - zavartan fordította meg a papirost.</p>
            <p>- Nem ezt gondoltam... ezt én írtam. A túlsó oldalt tessék elolvasni.</p>
            <p>A költő ezt is felolvasta: “Öreg Ezüstkufár és Szeplősháj, csaltál a mérésnél. A
               kolbász hossza csak 21 centiméter volt. Himmel, s. k.</p>
            <p>Tüskés, aki szerette kolbászait maga elfogyasztani, a védelmi intézkedések egész
               láncolatát dolgozta ki Himmel forradalmi túlkapásai ellen. Korán rájött arra, hogy a
               lakatnak és egyéb zárószerkezetnek csak szimbolikus jelentősége van. Himmel
               egyszerűen leverte a ládáról, ha megéhezett. Úgy próbált védekezni az anarchia ellen,
               hogy az élelmiszereket, amelyeket a ládában zsugorgatott, centiméterrel lemérte. Ha a
               méterrendszerrel nem boldogult, pontos rajzot készített az eldugott tápanyagok
               földrajzi elhelyezkedéséről, függőleges és vízszintes tagoltságáról. Megesett, hogy a
               terepviszonyok nem bizonyultak alkalmasoknak térkép felvételére. Ilyenkor a
               bibliával és a büntetőtörvénykönyvvel kísérletezett. Írást tűzött a kolbászokra
               ezzel a szöveggel: “Gondolj a tízparancsolatra és a lopás büntetőjogi
               következményeire.” Fájdalommal kellett azonban tapasztalnia, hogy Himmelt a
               magántulajdon elleni kihágás meredek lejtőjén ezek a jóindulatú tanácsok sem állítják
               meg. Számtalanszor elhatározta, hogy búcsút mond a kerti lakásnak, és veszélyeztetett
               kolbászaival biztosabb fedél alá hurcolkodik. Néhányszor összecsomagolta málháit, ki
               is szuszogott már az ajtón, de a kapuból újra visszatért.</p>
            <p>- Itt felejtettél valamit? - tudakolta Himmel ártatlanul.</p>
            <p>Morogva lenyergelt és vastag pápaszeme mögül mérges pillantást lövelt a Himmel konok
               arcába.</p>
            <p>- Semmi közöd hozzá... Vedd tudomásul, hogy én becsületes ember vagyok... Igen, hiába
               mozgatod az orrodat... azért tértem vissza, mert nem akarom, hogy miattam éhen
               halj... Miért nem nézel valami becsületes kereset után? Amerikában az ilyen
               naplopókat villamosszékbe ültetik...</p>
            <p>Himmel bágyadtan hallgatta. Kövér fakukac, gondolta róla sajnálkozva. Valóságos
               hőskölteményeket rág ott az élet kérge alatt és meghal anélkül, hogy megtudta volna,
               mi történik a feje fölött. Sok világtalan pondró népesíti be a földet, sok ilyen
               derék ganajtúró hemzseg az élet szemetjében.</p>
            <p>- Mylord - kérdezte tőle az augusztusi csillaghulláskor - fölnéztél te már a
               csillagos égre?</p>
            <p>- Ne molesztálj a csillagaiddal - tiltakozott a kövér fiú az értelmetlen faggatás
               ellen - nem vagyok... érted... egyáltalán nem vagyok izé... Ady Endre vagy Goethe,
               hogy haszontalanságokkal lopjam az időmet.</p>
            <p>Kiderült, hogy már húsz éve nem nézett fel a csillagos égboltra, mert elvei és
               elfoglaltsága akadályozták ebben a mozdulatban.</p>
            <p>- Én fütyülök az összes teóriákra - kiabálta tele orral és sértődötten. - Érted?...
               Nahát... Azt veted a szememre, hogy nem tisztelem a tudósaidat meg íróidat... Mit
               tiszteljek rajtuk? Gyámoltalanok és egészen fölöslegesek. Szakállas gügyögők. Ha nem
               akadna egy pár snob és buta nő, akkor nem volna kinek gügyögjenek... Író... na...
               miattam éhen veszhet mindegyik. Én egy rühes garast nem adok a portékájukért... Nekem
               dalolhat bánatában, nekem zokoghat a költő úr... Nekem más dolgom van... Én a
               megélhetésem után járok. S ha gyüjtöttem egy keveset, akkor meg az a gondom, hogy
               megtartsam és szaporítsam a garasaimat. Ki gondoskodik rólam, ha én magam nem? Az
               embert megszülik és kiejtik az életbe... Gondoskodj magadról, ha tudsz... Én
               dolgozom, én verítékezem, én garast garasra rakok... Miért?... Hogy legyen. Hogy
               szegényházba ne kerüljek, ha viszeres lesz a lábam, fekélyes a gyomrom... Én nem
               nyugszom... én zihálok, mint egy mecklenburgi ló... én húzom az igát, hogy legyen...
               Egyszóval én nem érek rá a te filozófusaidra meg költőidre... Azok is jobban tennék,
               ha kevesebb maszlagot hintenének el nyájas olvasóik között...</p>
            <p>Himmel megbocsátotta sekély világszemléletét és érdes szuszogását azért a
               csodálatraméltó gondosságért, amellyel zsebkését megtörölte, pállott kalapját egy női
               kalapzacskóban éjszakára óvatosan elpakkolta, törülközőjét az almafára kiteregette és
               élete csörgedezéséről vasárnaponkint beszámolt egy-egy levelezőlapon valami távoli
               nőrokonának.</p>
            <p>“Drága néném, - olvasta egyszer Himmel egy ilyen levelezőlapon - egészségileg a
               legnagyobb rendben vagyok, a hashajtók, miket küldtél, kitűnő szolgálatot tettek
               elkényeztetett gyomromnak. Igazad van, túl bőségesen táplálkoztam, azt most
               szigorúan redukálni fogom. Értesítelek, hogy egy hét előtt hajhullást észleltem.
               Himmel, aki félbenmaradt orvosnövendék, azt ajánlja, hogy vágassam gyakrabban a
               hajamat. Ez a Himmel, aki különben osztálytársam volt valamikor, sok nyugtalanságot
               okoz nekem. Szeretnék szabadulni tőle, dézsmálja a kolbászaimat, magához hasonló
               naplopókat csődít a lakásba, cipőjét nem takarítja, fordítva veszi fel a hálóingét és
               nagy szabadgondolkodó. Lenézi a magántulajdont, a lopást nem tartja bűnnek, általában
               hihetetlen elvei vannak, úgy határoztam tehát, hogy elhurcolkodom innen...”</p>
            <p>Reggel kiment az ószerre és megajándékozta magát egy pár kitatarozott barna
               boxcipővel. Amíg Himmel a gitárját pengette és a költő úr a sarokban bóbiskolt,
               nekifeküdt és szépen kitakarította az ócska lábbelit. Jó félóráig sikálta, súrolta,
               kefélte és törölgette. Kétpercenkint rövidlátó szemeihez emelte és elgyönyörködött
               bennük.</p>
            <p>A költő, aki Szikomorusz álnéven írta motorzúgáshoz és tölgyfarecsegéshez hasonlatos
               verseit, egy dióhéjjal célba vette és telibe találta a ragyogóra dörzsölt cipőt.</p>
            <p>- Hallja csak, - sercintett oda megvetően - maga hipopotamusz. Hogy nem a Rembrandt
               képeiben gyönyörködik, azt megértem. A Louvre-ban ugyanis most záróra van. De hogy
               valaki egy óráig nézegesse ezeket a ronda és buta bakkancsokat, az kétségbeejtő.</p>
            <p>- Mi az a hipopotámusz? - tájékozódott Tüskés harcra készen, mint egy hörcsög.</p>
            <p>- A kis Brehmben megtalálja.</p>
            <p>Tüskés otromba lábaival balettmozdulatokat utánzott. Kövér dajkakezeivel gúnyosan
               hadonászott.</p>
            <p>- Maga grafológus! - böffentette ki diadalmasan. - Még magának jár a szája?</p>
            <p>A költő összefonta a karjait. Úgy állott ott, mint egy magányos, sovány, kicsit
               fönséges szikomoruszfa, amelyhez egy röfögő ártány odadörzsölte sáros hátát. A
               sértéseket nem vette a szívére. Valóban grafológiai rovatvezetője volt egy elterjedt
               napilapnak. Elemzései igen népszerűek és szórakoztatóak voltak. A legkülönfélébb
               bőrbajokat és művészi hajlandóságokat egyforma könnyedséggel analizálta ki a
               gyanútlan kéziratokból. Végre is: élni kell és Szikomorusz úgy találta, hogy az ő
               megélhetése nem a legerkölcstelenebb a megélhetések végtelen skáláján. Tüskés, aki
               kövér szíve mélyéből lenézte a költészet minden válfaját, most a vásári kikiáltók
               hangján incselkedett vele:</p>
            <p>- Erre, uraim, parancsoljanak egy pompás kis analízist... Egy fínom kis elemzést...
               Azt hiszi, nem tudom, hogy maga is evett a kolbászomból?...</p>
            <p>A közeli toronyban nyolcat harangoztak. Himmel abbahagyta gitárszólóját és hangszerét
               óvólag nyujtotta a két összesúrlódott ember közé.</p>
            <p>- De édes uraim, csillapodjunk... Gondoljuk meg: mindössze hatvanöt évet töltünk ezen
               a földön... Nem találjátok rettenetesen kevésnek?... Nos, akkor miért töltitek
               marakodással ezt a kevés időt?</p>
            <p>Aztán felkapaszkodott a veranda üvegfalának legfelső ablakszeméig és figyelmesen
               kikémlelt a sötétbe. Tekintete átsuhant a faágak, kémények és tetők hézagain
               Csomborné ablakáig. Az volt a megegyezése Violkával, hogyha a Cseréppipa konyhájában
               elkészül a savanyútüdő, a felsőablak függönyét a lány szépen félrehúzza. Az ablak
               világos volt, jeléül annak, hogy a Himmel kedves csemegéje elkészült.</p>
            <p>- Meghívlak vacsorára, Szikomorusz, Szeplősháj! Előre. Vigyük hát sebesen a
               bendőnket. Savanyútüdő lesz csehgombóccal. Búcsúvacsora...</p>
            <p>Szikomorusz felkötötte megkopott sálját. A füle előtt könnyed pofaszakáll sötétlett.
               A szakáll pamacsát kibodrozta a sál alól és elegánsat köpött a Tüskés lábai elé.</p>
            <p>- Ezt a gyomorállatot is hozod? - kérdezte Himmeltől.</p>
            <p>- Mit tegyek, kedvesem?... Valamire csak el kell költenem a pénzemet?</p>
            <p>Útnak eredtek, aztán a Cseréppipához érve, lábujjhegyen beosontak a belső terembe.
               Violka szívdobogva figyelte okos barátjának közelgő lépteit a külső ajtóban.
               Félrebillentette a fejét, úgy hallgatózott, mintha csalogányénekre vagy őzike
               lépteire figyelne.</p>
            <p>- Szemidegsorvadás - súgta oda a költőnek Himmel részvéttel. - Néhány szép versedet
               kell elszavalnod neki... holnap elviszik szegényt...</p>
            <p>Aztán vidáman kiáltotta oda a lánynak:</p>
            <p>- Huh, Violka, egy félórája várunk már arra a savanyútüdőre.</p>
            <p>A lány megrezzent és mélyen elpirulva fordította feléjük az arcát.</p>
            <p>- Ejnye, Himmel úr... megint megtréfált... Ugyan hol jött be?</p>
            <p>- A kéményen ereszkedtem le, természetesen. Átbújtam a kályhacsövön és magammal
               hoztam a pokolból két kisegítő ördögöt...</p>
            <p>- Jé... - nevetett a lány boldogan.</p>
            <p>- Igen, Violka. Az egyik az a költő, aki gonoszul levágta a verssorok végéről az édes
               aranycsengőket. Szikomorusz, a szabad pilóta, akinek nincsenek rímgondjai. A másik,
               Szeplősháj. Ha meghalt, róla mindössze annyi jót mondhatunk, hogy szerette az
               őszibarackot...</p>
            <p>A lány felemelte a fejét. Olyan szép volt, olyan kellemes érzés volt hallgatni ennek
               a férfinek a meleg hangját, meg nem szűnő tréfáit. Hányszor gubbasztott magában,
               belezsibbadva a közelgő vakság szenvedéseibe, szinte aléltan a könnyektől és a
               reménytelenségtől. És Himmel úgy jött olyankor feléje, mint a nap, ráhullatta fényét
               és melegét, kinyitotta a szemeit és mosolyt csalt az ajkaira. Meséket mondott
               törpékről, óriásokról, igaz és kieszelt történeteket távoli emberekről, ismeretlen
               világokról, ahol senki sem ismeri a gazdagság és szegénység keserűségeit...</p>
            <p>Himmel vacsora után elővette a gitárját és énekelni kezdett. És ahogy a némán figyelő
               vak leány arcát, könnyes szemeit nézte, valami benne is megpengett, mint hangszerének
               a húrja...</p>
            <p>Áprilisban ismerkedett meg vele, egy délután. A kertek között kisétált a városból,
               amelyben véleménye szerint sok volt a kiadó női szív, a butaság és a tüdőbaj, hogy a
               folyó partján megtekintse a görbe fűzfákat és a mekegő báránykákat. Könnyű volt a
               levegő, nap sütött, egy tanyáról letaposott fű szagát sodorta felé a szél és a folyó
               partján gólyahír dugta ki fejét az avarból. Himmel egy odvas parti fához támaszkodott
               és nagyot szippantott az őt körülvevő tavaszból. A part mentén pirosruhás leány
               botorkált, aztán megbicsaklott és hirtelen lebukott a fiatal útilapuk közé. Himmel
               hozzásietett, fölemelte és a közeli gyalogösvényre vezette.</p>
            <p>- Ó, - mondta a leány szégyenkezve - azt hittem, jobban látok...</p>
            <p>Vastag szemüveget viselt, rettenetes vastagot, a torz üvegek szinte elmosták szegény,
               könnyező szemeit.</p>
            <p>- Bocsásson meg, - szólalt meg, aztán újra szomorú mosollyal és kezét hálálkodva
               nyujtotta ki, bár nem éppen a Himmel keze irányában - bocsásson meg, hogy alkalmatlan
               voltam Önnek...</p>
            <p>- Mit keres itt? - tudakolta Himmel.</p>
            <p>- Tavasz van... és én látni akartam a rétet... a folyót, amelynek partján tavaly még
               ibolyát szedtem...</p>
            <p>- Nyolc dioptria? - tette fel a kérdést Himmel szakszerűen. - Nos, lássuk csak,
               kérem... Ön bizonyára túloz, kisasszony... Fiatal emberek hajlanak a
               hipochondriára... A sürgönydróton fecskék ülnek. Látja?</p>
            <p>A leány felemelte a fejét, aztán lassan, figyelve és vizsgálódva körülnézett. A
               tekintete a sürgönydrótokkal ellenkező oldalra fordult, keresgélt, majd tanakodva
               megállapodott a dróttalan és e pillanatban fecskementes levegőben.</p>
            <p>- Ott - emelte fel az ujját reménykedve.</p>
            <p>- Nagyon helyes - biztatta Himmel. A pirosruhás, fiatal nő boldogan mosolygott.</p>
            <p>- Látom... csakugyan látom... Amott, a legfelső dróton ülnek...</p>
            <p>- Pompás. A legfelső dróton. Fehér mellényt és sötétkék, elegáns zsakettet
               viselnek... Ön, majdnem azt mondhatnám, hibátlanul lát, kisasszony...</p>
            <p>- Ó, milyen boldog vagyok...</p>
            <p>A szántóföldek felől rekedt kutya közeledett. Violka ijedten hátrált és védelmet
               kereső keze a Himmel nyakkendőjébe kapaszkodott.</p>
            <p>- Szegény - gondolta Himmel.</p>
            <p>- Megszökött otthonról?</p>
            <p>Valahogy így történt a dolog. Szeretett volna azonban már hazamenni, de nem mert
               egyedül nekivágni. Mert néha olyan sötétség borult mindenre...</p>
            <p>Himmel hazáig kísérte, ott laktak az Ibolyadomb alján, Tücsöklaktól három utcányira,
               a legkülső házban, amelynek komor kapuján figyelemreméltó hirdetés függött:</p>
            <p>“Eladó mókus kalitkával, tudományos könyvek,</p>
            <p> tábornoki díszcsákó.”</p>
            <p>- Hű - füttyentett Himmel - egy ilyen tábornoki díszcsákóra már rég spórolok. Violka
               felvilágosította, hogy az udvar végében, azon a mozaikpadlós teraszon kell
               kérdezősködnie.</p>
            <p>Gurgulyázó pulykák, élesen csukló gyöngytyúkok és indiai kakasok között lement az
               udvar végébe, ahol egy szikár hölgy felvezette a teraszra és valami poros
               utazóládából egérrágta könyveket emelt ki. Az egyik a fagydaganatok, viszerek és
               furunkulusok házi kezeléséről szólott, egy másik az egyházi tizedek és kepék jogi
               természetét ismertette. Himmel óvatosan letette őket és a zöldtollas díszcsákó után
               nyúlt. Emlékezett rá, hogy háború előtt ilyen pompás fejdíszeket viseltek az osztrák
               hadsereg generálisai. Kíváncsian forgatta jobbra-balra, a fejére igazította, nagyon
               eredetinek találta.</p>
            <p>- Hogy ez a kalap? - kérdezte őszinte vételi szándéktól vezéreltetve.</p>
            <p>Az idős hölgy szigorúan szemügyre vette a szokatlan fiatalembert. Lornyonja a
               kirepedt lakkcipőn állapodott meg.</p>
            <p>- Mi a foglalkozása? - kérdezte megütődve.</p>
            <p>- Eredetileg orvosnak készültem, - hangzott a felvilágosítás - de ma úgy határoztam,
               hogy csillagvizsgálói pályára lépek.</p>
            <p>A vasorrú dáma gyors mozdulattal kikapta a tollas föveget a gyanús fiatalember
               kezéből.</p>
            <p>- Asszonyom, Ön igaztalanul bánik a csillagászattal - jegyezte meg Himmel
               szeretetreméltóan. - Engedje meg kérem felvetnem a kérdést: hallott-e már valamit a
               Betelgeuz csillagról?</p>
            <p>A szikár hölgy becsapta a láda fedelét és fagyosan jelentette ki, hogy nem. Himmel
               elnézően mosolygott. Nyájas volt és ártatlan.</p>
            <p>- Tudja-e, hogy a Nap nyolcvanezer kilométeres tűzoszlopot lövel ki magából?... És
               Ön, asszonyom, megvetésének kétméteres nyilait lövöldözi az én megrepedt
               lakkcipőmre...</p>
            <p>Megfordult és sajnálkozva hagyta ott a zöldtollas hadvezéri kalapot. Violka
               beinvitálta a nagyanyja pompás illatú vendéglőjébe és megkérte, hogy meséljen
               valamit a Betelgeuz csillagról. Himmel jól érezte magát az ízes pörköltek kellemes
               légkörében. A kanáricsattogás és a leány kérdései felkeltették az érdeklődését,
               azután is ellátogatott olykor a Cseréppipába, könyveket vitt, felolvasott belőlük és
               felelgetett a leány kérdéseire. Részvét ébredt benne a fiatal leány sorsa iránt,
               akinek pupillája előtt egyre sűrűbbre szövődött az örökös árnyék. Vigasztalta, hitet
               és bátorságot öntött belé. És most eljött hozzá, hogy megpróbáltatásokkal terhes
               hosszú útja előtt vidámmá tegye együttlétük utolsó estjét. Violkát rokonai egy bécsi
               szemorvoshoz készültek vinni, abban a reményben, hogy visszaadhatják neki a
               világosságot.</p>
            <p>Meghitt hangulatban ültek a faragott bútorzatú szobában. Szikomorusz néhány
               mulatságos versét adta elő, Himmel a gitárját pengette és derűs baritonján kellemes
               dalokat énekelt. Violka is együtt dalolt velük, csak Szeplősháj hortyogott feneketlen
               álomba süllyedve. Bendőjét két hétre ellátta mindenféle emésztenivalóval.</p>
            <p>Búcsúzásnál Violka gyermekes bizakodással kapaszkodott barátja meleg kezébe.</p>
            <p>- Ha nem gyógyulok meg?... Ha a sorsom az lesz, hogy sohasem látom többet... eljön
               azért néha hozzánk?</p>
            <p>Himmel megindultan simogatta meg a rezignált, gyermekes arcocskát.</p>
            <p>- Maga meg fog gyógyulni, kedves - mondta bátorítóan, testvéri részvéttel. - A lelke
               csupa napsugár lesz... Uff, milyen jó barátok leszünk mi ketten, Violka, de milyen jó
               barátok! Ahogy kitavaszodik, kimegyünk a mezőre és cirpelni kezdünk...</p>
            <p>Röcsögött néhányat, mint az öregebb tücskök és mosolyra kényszerítette a nedves,
               tétova szemeket. Erős sajnálkozás sajgott benne. Szeplősháj álmosan böfögött
               mellette, ahogy az Ibolyadomb szelíd lejtésű aszfaltján felfelé haladtak Tücsöklak
               felé. Igen, mit tudunk mi azokról, akik előtt örökre lezáródott ennek a különös
               világnak a képe, síkságok távlata, erdők sötét klorofilja, vizek szalagja, hegyek
               lilapárás kúpja, a Montblanc, a Fujiyama, a Gaurizankar! És a látó ember
               haszontalan, sivár dolgokon legelteti a tekintetét. Törvényeket betűzget, gyémántot
               csiszol, csipkét horgol, ostoba könyvek fölött virrad meg, rosszul sikerült, gonosz
               arcokon koptatja el a tekintetét és elmúlik a nélkül, hogy felszívta volna a kozmosz
               kábító ajándékait... Tovább kéne néznünk, tisztelt emberi gyülekezet. A
               pillantásunkat messzebbre kéne elküldenünk. Havas csúcsok nyugalmához, hatalmas erdők
               erejéhez, elvesző síkok végtelenségéhez kéne hozzáedzenünk lankadó
               látóidegünket...</p>
            <p>- Mennyibe került ez a vacsora? - kérdezte Szeplősháj hosszas tanakodás és számvetés
               után.</p>
            <p>- Tudod-e, - mondta neki később - tudod-e, Szeplősháj, hogy az útlevélügynökség
               becsukta a kapuit?... A főnök urakat lecsípték tegnap és én elvesztettem az
               állásomat. Bizony, bizony, bizony - énekelte kárörvendően.</p>
            <p>A kövér ékszerkufár ijedten röffentette el magát.</p>
            <p>- Úristen és miből fogsz ezután megélni?</p>
            <p>Himmel barátságosan megveregette a vállát.</p>
            <p>- És a mezők liliomát ki ruházza, öreg ezüstkufár, he?</p>
            <p>- Holnap elköltözködöm - határozta el Tüskés ijedten. - Az embernek vigyáznia kell a
               garasaira.</p>
            <p>Tücsöklak megtépve, fantasztikusan bukkant fel a hideg holdfényben. Egy közeli
               toronyban éjfelet kongatott az óra. Az a Tunák is - gondolta Himmel visszaemlékezve a
               reggeli gavalléros ajándékra - két havi házbért küldött egy éjszakáért. Tiszteltetem.
               Egy kis éjszakai alvásért nekem ne fizessen, nem vagyok hoteligazgató.</p>
            <p>A küszöb alatt írott üzenetet talált. “Ha kedve van, keressen fel, a
               Majestic-hotelben lakom. Tunák.”</p>
            <p>- Én meg a Tücsöklakban lakom - jegyezte meg Himmel és eldobta a papirost.</p>
            
         </div>
         <div type="chapter">
            <head>XII.</head>
            <p>Struhala egy ideig félszegen csellengett a ház körül, kiült a vaslándzsás kerítés elé
               a pipájával és tanakodott. A gazdáját alig látta, ki se mozdult a házból. Hamar
               elunta a tétlen pipázást, egy napon a városból visszatérve kihallgatásra jelentkezett
               a mérnöknél.</p>
            <p>- Tudniillik egy cirkusz van itt - jelezte óvatosan. - Jóravaló cirkusz oroszlanokkal
               meg miegymassal.</p>
            <p>Ötölt-hatolt, elfordította a fejét. A mérnök felszólította, hogy lyukadjon ki már
               valahová. Igenis, bólintott Struhala engedelmesen, mindjárt kilyukad. Az történt,
               hogy ott ácsorgott a cirkusz előtt és beszédbe elegyedett egy tetovált karú fickóval.
               Egy másik meghallotta a beszélgetésüket, hozzálépett, kérdezett tőle egyet-mást,
               aztán azzal az ajánlattal állott elő, hogy Struhala lépjen be a cirkuszba olyan
               segédstallmajszternek.</p>
            <p>A mérnöknek eszébe jutott fiatalabb húga kelletlen kérdése: “Mik a szándékaid ezzel
               az emberrel? Itt a ház körül semmi hasznát nem vehetjük.”</p>
            <p>- Értem - felelte most Struhalának szárazon - eluntad lovak nélkül. Nos, hát ha menni
               akarsz, sajnálom... Én magam is egy kis tévedésnek estem áldozatul...</p>
            <p>Struhala elment, a mérnök összeráncolt szemöldökkel nézett maga elé.</p>
            <p>Valamelyik nap a város nyugati részében járt. Azelőtt festői volt ez a táj, az út
               mentén hatalmas jegenyék suttogtak, harminc-negyven komor óriás. Az úton túl szántók
               hullámzottak, hosszú, méltóságteljes hullámokban a dombok lábáig. A rozstáblák helyén
               most gyárak pöfögtek és szirénák vonítottak, a gólyahírtől sárgálló lapályon mohó
               sietséggel utak épültek és keskeny kábelárkok kanyarogtak. Valahol jobbra néhány
               holdas facsoport állott egy gondozott tavacska körül. A facsoport eltűnt, egy
               cserépgyár kemény körvonalai rajzolódtak azon a helyen a horizontra. A hevenyészett
               útakon olajos emberek mozogtak, a háta mögött úthengerlőgép dübörgött. Idegenkedve
               nézett körül. Úgy érezte, hogy távollétében meglopták, elvették megszokott tájképét
               és látóhatárát. A környéken utcák épültek, bérházak hideg és durva arca állta el a
               rozstáblák hullámzását. A még nedves falakon nyomtatott feliratok parkettes,
               fürdőszobás lakásokat ajánlottak. Letért az útról, hogy átbicegjen egy füves téren,
               amelyet még nem öntött el a gyártelepek vöröslő salakja.</p>
            <p>- Milyen épületek azok? - kérdezte valakitől egy épületcsoportra mutatva.</p>
            <p>- Repülőgépgyár - világosította fel az ember, akit megszólított.</p>
            <p>A mérnök utána nézett. Hol látta ezt a lecsúszott vállat, elgörbült csirkenyakat?</p>
            <p>- Bogdán - kiáltotta az ember után.</p>
            <p>Örsvezetője volt tizennégyben, emlékezett a polgári foglalkozására is: timársegéd
               volt. Esetlen, szolgálatkész ember.</p>
            <p>- Maga az, hadnagy úr? Hogy megy dolga?</p>
            <p>Öntudatos, de érdes hang volt, bántotta a mérnök fülét.</p>
            <p>- No, magát is jól elintézték, hadnagy úr, mi? Kódussá nyomorították. Emlékszem rá,
               nagyon kötötte volt az ebet a karóhoz, kötelesség így, kötelesség amúgy... Hát nesze
               neked kötelesség... Megtenné még egyszer? Úgy-e, hogy nem?... Na látja. Maguknak,
               tanult embereknek is csakugyan későre nő be a fejük lágya, mint a többi bugrisnak.
               Idenézzen...</p>
            <p>Fölemelte a kezét és eltört csontját mutogatta.</p>
            <p>- Cifra, úgy-e?... Az anyám azt írta, hogy elfagyott a lába a krumplisbódé előtt.
               Elegem volt már különben is a mókából, vagy ahogy maguk nevezték, hazafias
               kötelességből, átlőttem a tenyeremet és hazajöttem. Most pénzbeszedő vagyok egy
               biztosító intézetnél... Szolgája, hadnagy úr...</p>
            <p>Tunák úgy tett, mintha nem látná a felé nyujtott kezet és megfordult. Arcátlan
               fráter, gondolta megvetően. Pedig illemtudó és csendes fiú volt, amikor a szakaszában
               szolgált. Ott tolongott ő is a marhakocsi előtt, kezében krétával, amikor rárajzolták
               a kocsi falára az utazási menetrend utolsó állomását:</p>
            <p>II. Zászlóalj, irány: Szentpétervár.</p>
            <p>Egy kis dombra érkezett, megállott, hogy lélekzetet vegyen. A nagy lapály füstölgött,
               zúgott, a susogó kukoricát megették a gyárak, a pitypalatty helyett patkányok
               futkostak a kokszhulladékok között, a búzakeresztek helyén kátrányos anyagraktárak
               feketéllettek. A repülőgépgyár előtt nyulakra vadászott néhány év előtt. Ez már nem
               volt az ő otthona. A gabonaföldeken új élet csírázott, tele az acél lármájával és
               olajos emberek durva káromkodásával. Pöfögött az úthengerlő és új gépkultúrát gázolt
               a szelíd lankák közé. Motorbicikli porzott az eltaposott barázdák között és egy
               cseréppel rakott autókamion bakjáról tiszteletlen figyelmeztetés sercintett
               feléje:</p>
            <p>- Hallja csak, tisztelt úr, ne ácsorogjon itt az út közepén! Nincs egyéb dolga?</p>
            <p>Nem, azelőtt nem mertek vele ilyen hangon beszélni. Ezek a durva fráterek az új
               történelmi korszakot jelentenék? Nem sokkal később egy másik jelentős találkozása
               volt. A város főterén, a taxiállomáson felismerte néhai kertészük fiát. A fiatalember
               kocsijának motorházára támaszkodva újságot olvasott.</p>
            <p>- Nagyra nőttél, Szepi - jegyezte meg Tunák elcsodálkozva.</p>
            <p>A fiatalember felkattantotta benzingyujtóját, hogy cigarettájának tüzet adjon. Közben
               egy röpke pillantást vetett a mérnökre.</p>
            <p>- Tunák mérnök úr? - kérdezte minden emóció nélkül.</p>
            <p>A mérnök meglepetve nézte a fiatalembert. Valamikor vízfejű, sápadt gyermek volt,
               hosszú madzagon horpadt cipődobozt húzott maga után és szótlanul totyogott a
               gyepágyak között. Később, amikor megnőtt, bekötött kézzel vagy sebes lábbal
               gubbasztott a mosókonyha előtt, apróbb szolgálatokat végzett a szakácsnőnek és
               tekintete néma tisztelettel követte Tunákot. Az arca most férfias volt, érzéketlen,
               szinte kemény. Beszéd közben fölemelte a motorház födelét és egyik kezével belenyúlt
               a gép gyomrába, ahol valami eligazítani valója akadt. Másik keze a csípőjén pihent,
               csuklóján bőrtokos órával. Szabatosan és határozottan felelt a hozzáintézett
               kérdésekre, de hangja tökéletes közönyt árult el mindennel szemben, ami nem volt
               mótor, sport és jelen idő. A gépkocsi sajátja volt, de becseréli egy hathengeres Big
               Buffalóra; a pénz egy részét soffőr korában szerezte egy olajgyárosnál; az
               Autó-szindikátus, amelyhez 28 taxi tartozik, és amelynek ő az elnöke, benzinkutat
               készül felállítani. Friss dolog, Amerikából jött. Előnyei: a tagok az üzemanyagot
               beszerzési áron kapják, engros árban és ha sikerül kieszközölni a kizárólagos
               koncessziót a város egész területére, úgy további négy kút felállítása válna
               lehetővé, ami által satöbbi... Tavaly résztvett egy hegyi versenyen, a megsérült X.
               szénbányatulajdonos kocsiját vitte fel a finishre, harmadiknak...</p>
            <p>Íme, gondolta elmenőben, amíg ő távol volt, a horpadt cipődobozok hathengeres
               luxuskocsikká avanzsáltak. Big Buffaló - ismételte fejcsóválva. A gránitkockák
               között nem serkedt már a fű, gépkocsik olajfoltjai feketéllettek mindenütt. És ahogy
               körülnézett a városban, lassankint rájött arra, hogy itt egyéb változások is
               történtek. Ismeretlen rétegek emelkedtek a felszínre, mint egy geológiai változásnál;
               a felső rétegek elsüllyedtek vagy elmorzsolódtak. Az épületek gazdát cseréltek, az új
               tulajdonosokat jóformán alig ismerte valaki. Valahonnan a mélyből jöttek,
               újságpapírból vagy piszkos levélborítékból számolták ki a vételárat. Ismeretlen
               nevek kavarogtak a levegőben. Tunák megkérdezte, hogy kik ezek? Megtudta, hogy
               valamikor ebben és ebben a külvárosi utcában laktak, Vakok-utcájában az egyik, a
               Csűr-utcában egy másik. Sohasem fordult meg ezekben az utcákban. Az egyik kárbecslő
               volt, most fehér rókát rendelt a feleségének, a másik zsindelyt és deszkát árult
               valamikor, most hosszú nyilatkozatot adott le a lapoknak a Középeurópai Fakoncern
               prágai értekezletéről és cáfolta azokat a bécsi híreket, mintha ő ezt meg amazt
               állította volna a törökországi exporttal kapcsolatban. Az ekevas mélyen beleszántott
               a földbe és felfordította a rögöket. A kávéházban ismeretlen fiatalok táncoltak,
               ismeretlen parfőmtől illatoztak és ismeretlen koktailleket szürcsöltek. Egy-egy arcon
               felrémlettek az ismerős vonások. Az egyik mintha az apja irnoka lett volna valamikor.
               Fiatal suhanc volt, lehetetlenszínű ruhában, alázatos szemekkel. Most a
               menetjegyirodában váltotta meg hálókocsijegyét.</p>
            <p>A kávéházban valaki rátette húsos kezét a vállára.</p>
            <p>- Van szerencsém, mélyen tisztelt Tunák úr - köszöntötte az idegen irónikus
               szertartásossággal. - Mi járatban van errefelé?</p>
            <p>Duzzadt, lilábajátszó mészárosarc mosolygott rá. Nem ismerte, sohasem látta.</p>
            <p>- Megvan még a grammofonja? - kérdezősködött az idegen a mérnök asztalára ülve.</p>
            <p>- Milyen grammofonról beszél? És ha szabad tudnom, kicsoda Ön?</p>
            <p>Kifogástalan angol szövetből készült ruhát viselt, egyiptomi motivumokkal díszített
               aranylánc csüngött a mellénye zsebéből. Belenyúlt hatalmas fülkagylójába, megrázta a
               fülét és zsíros hangú nevetésbe kezdett.</p>
            <p>- Nem hiszem, hogy emlékeznék rám. Lakatos vagyok. Lakatos adóvégrehajtó fia. Két
               filmszínházam van itt. A harmadik, az a butik nem számít... Ön egy időben nagyon
               nevezetes ember volt, Tunák úr. Bíróember, úgy-e? Pardon, mással tévesztem össze. Ön
               mérnök, ha jól emlékszem... Bizony, Ön nevezetes ember volt errefelé. Önnek volt itt
               először villamos zseblámpája és Öné volt a városban az első grammofon. Azelőtt csak
               valami rekedt fonográffal jártak itt a vásárosok... Esténként ott állottunk a
               vasrácsos kerítés előtt és hallgattuk a Rózsabimbót, meg a Radeczky marsot...</p>
            <p>A mérnökre nézett, aztán lecsapta súlyos tenyerét a márványasztalra.</p>
            <p>- Az idő bizony elseper mindent... Viszontlátásra.</p>
            <p>Evolució. Igen, az az, amit evoluciónak neveznek. Friss energiák törtek elő az élet
               tartalékából. De mi lett a régiekkel, amik még nem használódtak el? A friss áradat
               durván félrenyomta őket. Milyen természeti vagy erkölcsi igazság rejlik ebben? Az új,
               hasznos erőkkel együtt egy csomó szenny is előhömpölyög és kíméletlenül tönkretesz
               mindent, iszapjával elborítja a mult minden maradványát.</p>
            <p>Szemlélődései keserű tanulsággal zárultak. Ezek a tanulságok akkor már általános
               európai közhelyek voltak, a demokrácia elnyűtt vesszőparipái: a háborút a régi
               középosztály vesztette el. De tulajdonképpen hát mi volt a bűne ennek a
               középosztálynak, hogy ilyen súlyos hadisarcot kell fizetnie? Nem haladt-e a
               demokrácia útján? Ellensége volt-e a haladásnak, az új eszmének, a tömegek politikai
               érvényesülésének, a liberalizmusnak? Nem ez a középosztály teremtette meg az államok
               és gazdasági élet mai struktúráját? Az egyenjogúságot? A tudományokat? Ez a
               középosztály egy évszázadig csinált történelmet és, ezt a történelmet a szabadság
               proklamálásával kezdte meg. És a demagógia most gúnyosan vicsorítja rá a fogát,
               felülről a sorsára hagyják, tábora fogy a menekülő dezertőrök nyomán, akik másnap már
               a progresszív intellektuelek klubházában vagy a szocialista pártértekezleten hirdetik
               hangos kukorékolással a progresszív vagy szocialista hajnalhasadást.</p>
            <p>!! A progresszív intellektuelek társasága !!</p>
            <p> szerdán és szombaton este 9 órai kezdettel</p>
            <p> vitaestét rendez.</p>
            <p>Tárgy:</p>
            <p>Szerdán: A polgári társadalom kritikája.</p>
            <p> Szombaton: Evolució vagy revolució?</p>
            <p>Vendégeket szívesen látunk.</p>
            <p>Tekintélyes nagyságú, fehér plakátok voltak, ott lógtak a fodrászok ruhafogasain, a
               tőzsdék, porcellánüzletek és gyarmatáruboltok kirakatában. Tunák otthon is látott egy
               kisebb röpcédulát idősebb húga kesztyűi alatt.</p>
            <p>- No igen: a polgári társadalom kritikája! - mosolygott a mérnök irónikusan. - Mi más
               is lehetne. Érdekel talán?</p>
            <p>- Meghallgatom - felelte a húga. - A megjegyzésedet pedig nem értettem meg. Mit
               akartál azzal mondani, hogy “mi is lehetne más”?</p>
            <p>Levette kalapját, hátrafésült sötét haja ragyogott, a tekintete nyilt volt és
               céltudatos. A mérnök most nézte meg először alaposabban. Szigorú és értelmes volt,
               mint egy élemedett guvernant. A szigora és értelme kissé megvénítették, bár nem volt
               több huszonöt évesnél. Blúza ujjaiban férfias inggombokat viselt, fehér
               selyemnyakkendője kötése - ellentétben az elomló, laza női nyakkendőkkel -
               határozottságot mutatott.</p>
            <p>A mérnök nem válaszolt a kérdésére.</p>
            <p>- Szórakoztat téged az ilyen programm?</p>
            <p>A lány mosolyogva rázta a fejét.</p>
            <p>- Lebecsülsz, Ádám. Én nem szórakozást keresek ott... Tagja vagyok az
               egyesületnek.</p>
            <p>- Ugyan, Eliz - nézett rá tréfásan a mérnök - hogy lehet valaki tagja ilyen borzalmas
               nevű társaságnak?</p>
            <p>- A név nem fontos. És én nem is találom olyan borzalmasnak...</p>
            <p>Megállott, a mérnök arcába nézett.</p>
            <p>- Jöjj el, Ádám - mondta aztán melegebben - hallgasd meg... kell, hogy téged is
               érdekeljen...</p>
            <p>A mérnök feltolta homloka bőrét. Őszintén csodálkozott.</p>
            <p>- Eliz, te valóban tagja vagy ennek az egyesületnek?</p>
            <p>A leány mosolygott és megvillogtatta hófehér, szabályos fogsorát.</p>
            <p>- Valóban. - Várt néhány másodpercig, értelmes szeme leolvashatta a Tunák habozó
               arcáról az ingadozó gondolatokat. - Nem azért, kedves Ádám, mert huszonötéves vagyok
               már. És nem is azért, mert ilyen kisvárosban más szórakozás hijján csak el kell
               töltenie egy leánynak az idejét. És végül nem azért vagyok tagja ennek a borzalmas
               nevű egyesületnek, mert az a bizonyos fiatalúr is oda jár... Nem, Ádám, ott nem
               szövődnek idillek, mint a tenniszklubban...</p>
            <p>Fésűjével végigsimította a haját, vékony ajkait összecsukta és menni készült. Tunák
               megállította.</p>
            <p>- És miről fogtok ott vitázni?</p>
            <p>- Íme - felelte a leány és odanyujtotta neki a röpcédulát.</p>
            <p>A mérnök félredobta a papirost, zsebre rakta a kezeit és szájában füstölgő
               cigarettával a húga elé lépett.</p>
            <p>- Persze - mondta leplezett méltatlankodással - a szenvedő emberiséget fogjátok
               megváltani... A polgári társadalom kilehelte nemtelen páráját, nemde, a hullákat el
               kell takarítani, jöjjön az új történelmi korszak, a radikális ujjászületés, a nép!...
               Politikai szólamok, Eliz, humanisztikus badarságok... A megváltás most igen
               népszerű foglalkozás. Új elveket szereztetek, új ízlésre tettetek szert.
               Határozatilag kimondottátok, hogy a dolgokat ezután máskép kell látni. Hiszed-e,
               Eliz, hogy a dolgokat másképpen kell látni?... - Legyintett a cigarettájával. - Friss
               divatlapokat fogunk kapni, c’est tout ma chère!...</p>
            <p>A húga türelmesen és kedvesen elmagyarázta neki, hogy ezek a gondolatok egy maradi
               kispolgár gondolatai. A földön nagy igazságtalanságok dúlnak, szívtelenség, gonoszság
               és korlátoltság homokba dugni a fejünket. Együtt kell haladnunk a tömegekkel, mert
               nem kétséges, hogy a fejlődés iránya ma az, amelyet az előretörő tömegek útja
               jelez...</p>
            <p>Így mondta: az előretörő tömegek. A későbbi magyarázat során, amely csakhamar egy
               szenvedélytől fűtött, csinos és kerekded szónoklattá fajult, már azt a kifejezést is
               használta: a régi polgári ideológia. Egyenletesen színezett barna arca kigyulladt és
               megszépült. Tunák kiengesztelve, jólesően járatta rajta a tekintetét.</p>
            <p>- Ez a sport, - jegyezte meg minden irónikus szándék nélkül - hatásosabb minden
               kozmetikánál...</p>
            <p>- Ó, ez durvaság - felelte a leány összeszorított fogakkal. - Te, aki annyi
               szenvedésen mentél keresztül, te beszélsz ilyen megértés nélkül... Sajnállak, Ádám...
               igazán sajnállak...</p>
            <p>Megbántottan elhagyta a szobát. Másnap elment a vitaestélyre, későn jött haza és
               egyedül. A kapukulcsot közömbösen a szegre akasztotta, néhány közömbös szót váltott a
               bátyjával és az anyjával, aztán bevonult a szobájába.</p>
            <p>- Miért nem megy férjhez? - kérdezte Tunák az anyjától.</p>
            <p>Az anyja, aki szótlanul varrogatott, riadtan emelte fiára tekintetét.</p>
            <p>- Ha én azt megérteném, fiam - sóhajtotta elboruló pillantással. Letette a
               kézimunkáját, aztán a fia keze után nyúlt és halkan folytatta. - Beszélj vele, édes
               fiam... Egy Rátkai nevű úr érdeklődik iránta... Kifogástalan ember, a húgod gúnyos
               fintorokat vág, tudni sem akar róla... Beszélj vele, Ádám...</p>
            <p>A mérnök szórakozottan játszott az asztalon heverő szemüveggel. Megígérte az
               anyjának, hogy szóvá teszi a kérdést Eliz előtt. Másnap délután magukra maradtak, a
               még mindíg neheztelő lány várta, hogy bátyja a vitaest lefolyásáról kérdezősködjék.
               Tunák nem hitt komolyan a leány szociológiai eltévelyedésében, nem akarta
               érdeklődésével a vitát újrakezdeni. Sport, gondolta, hamar rá fog únni. Mindíg
               hajlott a különlegességekre. Tizenhét éves korában apáca akart lenni. Órákig térdelt
               a templom hideg kövén, szigorú böjtöket tartott, lefogyott, megrongálódott a tüdeje,
               aztán mikor a tátrai kúráról visszatért, mindenről megfeledkezett.</p>
            <p>Tunák szelíden megsimogatta a haját.</p>
            <p>- Mondd, Eliz, miért nem mégy férjhez?</p>
            <p>- Nehéz eset - felelte a leány fanyar mosollyal. - Ki vesz el ma egy öregedő,
               vagyontalan leányt?... Különben látom rajtad, Ádám, hogy tájékoztattak már, a szádon
               ott van az R betű... Igen, errel kezdődik: Rátkai...</p>
            <p>- Anyánk kifogástalan, hozzádvaló embernek tartja.</p>
            <p>- Anyánk!... Szegény anyánk... Mit tud ő... mit lát ő? Rátkai számomra előnyös
               gazdasági elhelyezkedést jelent, semmi egyebet. Nem kérek belőle. Majd megpróbálok
               másként elhelyezkedni... A prostitució prostitució akkor is, ha az engedélyt hozzá
               nem a rendőrség, hanem az anyakönyvvezető, a pénzt pedig nem több férfi, hanem csak a
               férj adja...</p>
            <p>Tunák nyugodtan bólintott.</p>
            <p>- Ismerem ezt a definíciót... Azt mondtad: “vagyontalan”.</p>
            <p>Húga vállat vont.</p>
            <p>- Alapjában véve, nem is tudom, miért kell előtted titkolódznunk. A ház, Ádám, már
               két éve nem a mienk. El kellett adnunk apánk halála után. Hadikötvények,
               bankterhek... röviden: fuccs!... Apánk gavallér is volt... Tudnod kell, Ádám, hogy
               apánknak éveken át viszonya volt egy nővel...</p>
            <p>- Megállj - mondta Tunák tompán. A leány nyugodt szemeibe nézett. - Szükséges erről
               beszélnünk?</p>
            <p>- Nem.</p>
            <p>- Akkor több kegyeletet kérek és hagyjuk ezeket a méltatlan pletykákat.</p>
            <p>A leány egymásba tette a kezeit. Arcán kesernyés mosoly suhant keresztül. Föl és alá
               sétált a szobában összetett kezekkel és Tunák elcsodálkozva látta, hogy mennyire
               hasonlítanak egymáshoz.</p>
            <p>- Bocsáss meg, Ádám... Egy időben én is érzékeny voltam... no dehát nem erről van
               szó... A bútorok egy részét szintén el kellett adnunk, hogy az új tulajdonos részére
               kiüríthessük a ház homlokzati részét... És jelenleg a nyugdíjból élünk, Ádám... ez
               pedig nem sok...</p>
            <p>Így!... No most már világos volt előtte minden.</p>
            <p>Az első napokban zavaros és ellentmondó észleletei voltak. Az események kissé
               elzsibbasztották. Ködben úszkált előtte minden. Teréz, az apja halála; fárasztotta
               minden szó, terhére lett volna minden kérdezősködés. Itt-ott szokatlanságok ötlöttek
               a szemébe, elsiklott felettük. Nem gondolkozott például azon, hogy az utcai lakás
               bérlője miért gurítja hordóit a virágágyakra és miért intézkedik olyan hangon,
               mintha az egész ház fölött ő rendelkezne. Nem kérdezte meg anyját, mi késztette arra,
               hogy régi lakásukat bérbe adja egy rosszarcú és rosszmodorú bortermelőnek és maga a
               két leánnyal a hátsó szobákban hózódjon meg. Néhányszor eljátszogatott anyja
               szemüvegével és nem látta mindjárt, hogy az nem a régi ezüstnyelű lornyon, hanem
               valami olcsó és szegényes pápaszem.</p>
            <p>A dóm restaurálása ügyében elment az érseki palotába.</p>
            <p>- A forradalom óta megcsappantak az egyházi jövedelmek.</p>
            <p>Megnézte a dómot. Az építőállványokat elhordták a forradalom alatt.</p>
            <p>Meglátogatta régi ismerőseit. A hervadás levegője lengte őket körül. Volt, aki nem
               vesztette el az egyensúlyát a nagy megrázkódtatásban és szégyenkezve beszélt arról,
               hogy gyanús magatartással vádolják. A mindennapi műsor egyébként most is a mult
               volt. Apjának egy régi barátját és hivatalnoktársát látogatta meg. Október volt, az
               öreg bíró szalmakalapban járt az udvaron, kutyaólat kopácsolt. Szája csüngött, a
               multról beszélt.</p>
            <p>- Úgy gondolom, - mondta neki Tunák - semmi bűnt a multatok ellen nem követtek el
               azzal, ha a jelenben éltek és a jövőre is gondoltok.</p>
            <p>- Mi a mult emberei vagyunk. Mi nem alkalmazkodunk...</p>
            <p>- Alkalmazkodásról nem beszéltem ugyan... de ha már arról van szó...</p>
            <p>- Nem fiam, nem alkalmazkodunk...</p>
            <p>Ostobaság, gondolta. Ostoba, értelmetlen gőg arra hivatkozni, hogy “én a mult embere
               vagyok”. Az ember ne legyen, semilyen vonatkozásban ne legyen a mult embere. Érezte
               magán, hogy ez mit jelent. Itt csatangol már hetek óta, kutatja az ismerős arcokat,
               emberek, házak, utcák képét és nem akar elszakadni a multtól, amelynek csapóajtaja
               érthető csattanással becsapódott mögötte.</p>
            <p>Valamelyik nap egy nyugalmazott ezredessel találkozott. Az ezredes kis tejeskannát
               himbált a kezében.</p>
            <p>- Te vagy az, Tunák? No Isten hozott. Azt hittem a becsület mezején maradtál.</p>
            <p>A becsület mezején - nem, ez kicsit túlzás volt. Szelíd, romantikus túlzás volt
               Galiciát és Pripjet mocsarakat a becsület mezejének nevezni.</p>
            <p>- Ezredes úr, én nem okádok kénkövet a háborúra - ma nagyon divatosak ezek a
               kénkövek, - de mégis úgy veszem észre, hogy a mi becsületünknek nem sok köze volt
               ezekhez a mezőkhöz...</p>
            <p>Az ezredes meglendítette a tejeskannáját. A hangja rezesen csattant.</p>
            <p>- Átkozott kutyák... szétzüllesztették a hadsereget... Ezért történt. Érted, mérnök
               barátom, ezért történt. De még ránk kerül a sor...</p>
            <p>Tompította a hangját és Tunákhoz hajolt.</p>
            <p>- Szívesen látunk, mérnök barátom... A békeszerződés mosogatórongy... Nagyon
               érdekelne mindnyájunkat a véleményed...</p>
            <p>A mosogatórongy-teóriával gyakrabban találkozott. Eléggé általános és gyerekes volt.
               Az ezredes egy erélyes kézszorítással elköszönt tőle és végigsietett a piaci kofák
               sorai között. A sor végén megállott, magas alakja derékba tört, ahogy meghajolva
               végigtapogatta a halomba rakott káposztafejeket.</p>
            <p>Valahol azt mondták neki:</p>
            <p>- A Marien bárója főbelőtte magát... Szegény lélek most zongoraleckéket ad.</p>
            <p>- Nem járunk tenniszre... Ha látná Ádám, milyen emberek vettek rakettet a
               kezükbe...</p>
            <p>A türelme fogytán volt már, únta a szülővárosát. Az emberek itt túlságosan típusokká
               váltak, a forradalmat követő évek típusaivá. Ő szerencsére szabadabban gondolkozik,
               nem beteges rabja egy távoli reménynek.</p>
            <p>- Mi a véleményed a békeszerződésről? - ismétlődött meg mindenhol, ahol megfordult, a
               sztereotíp kérdés.</p>
            <p>Azt felelte rá, hogy tévedés, történelmi tévedés.</p>
            <p>- Fínoman fejezed ki magad - jegyezte meg valaki gúnyosan.</p>
            <p>Érezte, hogy már nem tartozik ezekhez az emberekhez.</p>
            <p>Elmult a november, fiatalabb húga december elején állást kapott a repülőgépgyárban.
               Reggel kiröppent a házból, szájában a barna kiflivéggel, a kapu előtt várta már a
               gyár társas autója. Künn étkezett a gyári étteremben, csak este tért haza, szelesen
               és kipirulva. A Tunák hazaérkezése óta nem festette a száját. Most újra elővette a
               csinos ezüsttokban álló vörös festékrudacskát.</p>
            <p>- Miért fested a szádat? - kérdezte tőle Tunák.</p>
            <p>- Divat - vonta a vállát a lány - miért ne fessem?</p>
            <p>- Eliz nem festi.</p>
            <p>- Eliz! - Elhúzta a száját, kezeivel öreges mozdulatot utánzott. - Eliz, kérlek,
               progresszív entellektüel. Pont.</p>
            <p>- Hová készülsz?</p>
            <p>- Táncolni fogunk - világosította fel a lány.</p>
            <p>- Egyedül mégy?</p>
            <p>Húga ránézett.</p>
            <p>- Természetesen.</p>
            <p>Szőke hajába hajgyűrűket sütött. A habkönnyű selyemruha uszálya ragyogva lebegett
               utána a holdfényben, ahogy végigsietett a kerten.</p>
            <p>Karácsony előtt a kávéházban táncolni látta a húgát. Csontkeretes szemüveget viselő,
               szmokingos fiatal zenészek ringó testtel fújták az orrhangú szaxofont. A dobok
               pergéséből és a hangszerek náthás vonításából forró ütemek születtek és megtöltötték
               vonaglással a termet. Húga egy vastagnyakú, szőke férfival táncolt. Átölelve
               tartották egymást, ide-oda rebbentek, mint tavaszi napfényben párzó lepkék.</p>
            <p>Megfordult és távozott. Otthon azt mondta idősebb húgának:</p>
            <p>- Anna kissé szemérmetlen volt. Figyelmeztetni fogom, hogy ezek az erotikai üzelmek
               ízléstelenek.</p>
            <p>- Rosszul teszed, Ádám, Anna nagykorú. És bizonyára csak szelíd foxtrottról van
               szó.</p>
            <p>- És az az ember? Miféle szerzet?</p>
            <p>Húga hozzálépett.</p>
            <p>- Ádám... előbb-utóbb úgyis tudomást szerzel róla. Meg kell mondanom neked. Azt az
               embert Laurentiusnak hívják...</p>
            <p>- És?</p>
            <p>- Ernő. Laurentius Ernő - mondta a húga kissé megtorpanva bátyja tekintetétől.</p>
            <p>- Ezt akartad mondani?</p>
            <p>- Ezt.</p>
            <p>- Egyebet nem?</p>
            <p>- Néhányszor azt kérdezted, hogy miért marad ki Anna esténként.</p>
            <p>- Vőlegénye? - kérdezte a mérnök gyanútlanul.</p>
            <p>- Ahogy vesszük - felelte a leány mosolyogva. - Jóban vannak. Mondjuk: az
               udvarlója.</p>
            <p>A mérnök szótlanul nézett rá. Összeszorított állkapcsa fölött megfeszülve
               oszcilláltak az izmok.</p>
            <p>- Mondjuk: a szeretője. Mi?</p>
            <p>A szék támlájába kapaszkodva felállott. Sápadt volt.</p>
            <p>- A szeretője?</p>
            <p>A húga állta a pillantását. És ha úgy volna? Anna szabadon rendelkezik magával. Ez
               azt jelenti, hogy...</p>
            <p>Nem volt kíváncsi a szociológia legújabb állásfoglalására. Ismerte a legfrissebb
               dogmákat: “Elég volt a szűzek vallásos tiszteletéből”. “A horizonton a szabad
               szerelem integet”... - másnap felkereste a fiatalembert és rövid eszmecsere után,
               amelyből kiderült, hogy senki sem gondolt házasságra és hogy a szerelem kétoldalú
               szabad elhatározáson alapuló érzelmi frigy - botjával belesuhintott a fiatalember
               arcába...</p>
            <p>Ó, ezek csinos dolgok voltak.</p>
            <p>Anyja tudott erről a barátságról és nem merte felemelni a szavát! A progresszív
               entellektüel pedig néhány ostoba elméletet gyártott az egyéni szabadság idejét mult
               korlátairól és ezekkel próbálta fiatal húga sérthetetlenségét biztosítani!</p>
            <p>A mérnök délután csomagolni kezdett. Lovagias csetepatéra nem került sor. Húga
               barátja lenézte ezeket a lovagkori csökevényeket és levélben közölte, hogy bírói úton
               kér magának elégtételt.</p>
            <p>Anna elsápadva rontott be hozzá.</p>
            <p>- Mit tettél?</p>
            <p>- Ha meggondolom, ostobaságot. Rá akartam beszélni, hogy ha ráér, fáradjon el veled
               az anyakönyvvezetőhöz...</p>
            <p>- Megütötted...</p>
            <p>- Ez szabály, Anna - felelte a mérnök keserű vállrándítással. - A húga csábítóját az
               ember előbb arra kényszeríti, hogy valamilyen megnyugtató kijelentést tegyen az
               anyakönyvvezetővel kapcsolatban. Ha megmakacsolja magát, akkor az ember
               tettlegességhez folyamodik. Mint a jelen esetben. Különben: sajnálom. Nem érdemelted
               meg, hogy ennyire húgomnak tekintselek... Ismerem már az idevágó szakirodalmi
               utalásaidat. Azt kérdezted Eliztől, hogy mi jogon avatkoztam bele a dolgaidba. Az én
               morálom még háborúelőtti gyártmány. Azt hittem, a férfitestvér jogán, a család
               egyetlen és felelős férfitagja jogán kötelességem a család erkölcsi integritását
               megvédeni.</p>
            <p>Húga végignézett rajta.</p>
            <p>- Útálatos vagy - kiabálta. - Nevetséges vagy...</p>
            <p>Az anyja hársszatyorban aprított tüzelőt hozott a fáskamrából.</p>
            <p>- Tudtál róla, anyám? - kérdezte keserű mozdulattal a húga esetére utalva.</p>
            <p>Az anyja néhány pillanatig értelmetlenül bámulta őket, aztán ijedt sóhajtás szakadt
               ki belőle.</p>
            <p>- Ah - gondolta Tunák elszomorodva. - Szegény. Azelőtt Solvejg dalát énekelte... Most
               érdes a keze, tűzifát aprít a fáskamrában és a lányának “barátja” van...</p>
            <p>Amikor ruháit összeszedte, a falon, apja képe alatt meglátta a Teréz és Szófi képét.
               Egyszer sem ment a közelükbe eddig. Most odahajolt és szemügyre vette őket.
               Szenvedett. Kifosztottnak, legázoltnak érezte magát. Kemény dereka megcsuklott, a
               szíve fájdalmasan lüktetett.</p>
            <p>Megfogta az anyja kezét és a szemébe nézett. Gyöngéd akart lenni hozzá, simogatta a
               hangjával, elbúcsúzott tőle. Záradékul aztán megjegyezte még:</p>
            <p>- Annának mondjátok meg, hogy igazat adok neki. Útálatos és nevetséges voltam...</p>
            <p>Idősebb húgának egy utalványt adott át. Az orgona-utcai villára kölcsönt vétetett fel
               az ügyvédjével.</p>
            <p>- Ha megszorulnátok... A kikötésem mindössze annyi, hogy Annától semmit se fogadjatok
               el... Úgy-e mégis furcsa volna... Nos, azt hiszem, megértettél. Isten veled,
               Eliz...</p>
            <p>Kezet fogtak. Tunák nehézkes, lassú léptekkel bicegett át a hólével borított udvaron.
               Eliz melegen és részvéttel nézett utána. Anyjának peregtek a könnyei.</p>
            <p>- Boldogtalan fiam - suttogta maga elé, ahogy az ablakon át homályos szemekkel utána
               bámult.</p>
            <p>Tunák kocsira ült és kihajtatott az állomásra. Sivár, szeles idő volt, a régi város
               utcái reménytelenül kanyarogtak a pályaudvar felé. A ködön áttetszettek az új
               városrész gyárkéményei és víztornyai; egy dombról a szikratávíró antennájának vékony
               acélpillérje nyilalt a magasba. Tunák nem nézett körül, fázósan magára csavarta a
               pokrócot.</p>
            <p>- Siessünk, - szólott oda a kocsisnak - a gyorsvonat két perc mulva beérkezik.</p>
            <p>Nyugtalanul tartotta kezében az óráját és a lovak ügetését figyelte.</p>
            <p>Oldalt, mint egy beteg ökör, elbődült az Ilona-malom szirénája.</p>
            
         </div>
         <div type="chapter">
            <head>XIII.</head>
            <p>Himmel tél végén egy fényképnagyító üzemhez szerződött.</p>
            <p>- Elsőrangú, Szikomorusz, nemde? - kérdezte a költőtől. Nagykeblű nőszemélyeket és
               keménykalapos iparosokat kell lépre csalnom. Meg kell értetnem velük, hogy az utókor
               igényt tart a képmásukra 45x65-ös nagyításban... Ne tagadd, Szikomorusz, te most
               köpni szeretnél.</p>
            <p>Szikomorusz nem tagadta.</p>
            <p>- De csak biókémiai okokból.</p>
            <p>- Nagyon kitűnő - vélte Himmel rokonszenves mosollyal.</p>
            <p>Aztán útnak eredt a mintakollekcióval és egy délután benyitott egy lakásba, amelynek
               ajtaján a következő szövegű tábla függött:</p>
            <p>ÉPÍTÉSI IRODA.</p>
            <p>A ragyogó parkett hangos ropogására a belső szobából előkerült egy fiatalember,
               ceruzával a fogai között. Aztán valaki rápihentette kezét a vállára.</p>
            <p>- Haragszik rám, Tücsök úr?</p>
            <p>Tunák volt, bágyadt mosollyal nézegette Himmelt, aztán szelíden betessékelte a belső
               szobába.</p>
            <p>- Úgy... hát nem keresett fel...</p>
            <p>- Nem - felelte Himmel barátságosan - fölöslegesnek ítéltem... Mit szólna hozzá,
               Tunák úr, ha elmenőben itthagynám a tálcán ennek a konyaknak az árát, amit most elém
               rakott?</p>
            <p>Aztán mégis kiengesztelődött és megkérte a mérnököt, hogy meséljen a családjáról:
               húgairól, a szüleiről és otthoni élményeiről. Az az őszi hajótörése nagyon
               felkeltette az érdeklődését.</p>
            <p>A mérnök néhány szóval összefoglalta otthoni élményeit és igyekezett semmiféle
               hajótörötthöz nem hasonlítani. A Himmel könnyed pillantása áthatolt rajta.</p>
            <p>- Ezek a gyors és nyugodt szavak azokhoz az öltésekhez hasonlítanak, - gondolta -
               amelyekkel elsőosztályú betegek hasát szokták összevarrni.</p>
            <p>Aztán megtudta, hogy a mérnök építési irodája főképpen templomok és régi kastélyok
               restaurálására rendezkedett be. Bólintott.</p>
            <p>Templomok és kastélyok... Nagyon kitűnő... Kastélyokat akar restaurálni, amikor az
               emberiséget kéne restaurálni... És ó bocsássa meg Tunák úr e rövid parasztlázadást:
               kinek szereztek gyönyörűséget ezek a kastélyok... És kinek fognak gyönyörűséget
               szerezni, ha majd restaurálták őket?... Nonono, hiszen ő érti: barokk szépségek,
               nemes vonalak, kőbe fagyasztott pompás gondolatok és mindenekelőtt művészet,
               művészet, amely az emberiség közkincse... Helyes. De abban is van valami barokk
               szépség, ha például télvíz idején bedeszkáznák a külvárosokban a hiányzó ablakok
               helyét... Jawohl, szeretett Tunák úr... Egy szennylapocskában olvasta, hogy Tunák
               mérnök valami nyakleves ügybe keveredett... Áh, áh, áh - tette hozzá és tekintetével
               elnézően megsimogatta a hallgatag mérnököt - vannak emberek, akikben megátalkodnak a
               fogalmak... Tunák úr valóságos betonrezervoárja az ilyen megátalkodott
               fogalmaknak... Miért ez az antik torna?... De bocsánat a hatásköri túllépésért...
               megy is már... Tehát kastélyok...</p>
            <p>- Tiszteltetem az összes frízeket - mondta búcsúzóul.</p>
            <p>A mérnök keményen fogta fogai között kis angol pipáját.</p>
            <p>- Mi a vacsora ma Csombornénál? - kérdezte Himmeltől.</p>
            <p>Himmel lemondóan legyintett. Nem tudja. A leány hónapok előtt elutazott, vége az
               aranjuezi szép falatoknak.</p>
            <p>- És a fényképnagyítás?</p>
            <p>- Lá, lá - mondta Himmel derűsen.</p>
            <p>- Akkor hát tartson ma velem, Tücsök úr... Egy gyönge percemben a kelleténél
               közlékenyebb voltam magához... Ez arra kényszerít, hogy olykor megkérdezzem, hogy
               megy a sora... Nem vacsorázna ma velem?</p>
            <p>Himmel rázta a fejét. Nem lehet, most fogyókúrát tart. Végre aztán kiegyeztek abban,
               hogy Himmel valamelyik este elhozza a sakkdobozát. Két hét mulva csakugyan beállított
               a sakkdobozával. A halántéka horpadt volt, mint a kiéhezett lovaké.</p>
            <p>- Hopszassza - üdvözölte a mérnököt barátságosan. - Képzelje csak, mily öröm! A
               hoselitz-steinachi uralkodó hercegnőnek ikrei születtek... Nézze csak...</p>
            <p>Kibontotta az újságot és hangosan olvasta:</p>
            <p>“A párizsi Havas ügynökség jelenti: Amsterdami jelentés szerint a hoselitz-steinachi
               hercegnő ma délben pontosan 12 óra 4 perckor wimmerspergi kastélyában két egészséges
               leánygyermeknek adott életet. A hírt a Reuter távirati iroda is megerősíti.”</p>
            <p>- Nos és most sakkozzunk... Ön indul, jó uram... Ott láttam önt azon az
               értekezleten... Békerevízió... Nagyon helyes... Békesség a földön... Milyen szép
               volna... Milyen utolérhetetlenül szép volna... Kérem, lépjen azzal a paraszttal, Ön
               következik... A fényképnagyítót elvitte az ördög... Ah, erről eszembe jut, a mult
               héten egy fogorvosi rendelőben jártam... A várószobában búsúló juhász gipszből, a
               Gellérthegy és Karlsbad látképe, alma-szöllő csendélet... Szíves engedelmével most
               kilépek a bástyámmal... Doktor úr, mondom neki, mibe kerül egy olyan elegáns
               metszőfog gyémántbetéttel, amilyent a kapu előtt abban a csinos kis üvegszekrényben
               láttam?... Rám pislog és azt kérdi, hogy minek nekem briliánsbetét?... Valóságos
               stomatológiai remekmű - jegyzem én meg lelkesen... Vizsgálgatja a cipőmet és valami
               olyat mosolyog, hogy hordja el magát, fiatal barátom... Akkor talán egy művészi
               fényképnagyítást?... Képzelje csak, rendelt két darabot... Ön lép, mérnök úr...
               Tudja, ki volt ez az ember?... Dr. Bambusz... Igen... Dr. Bambusz mintaképe a
               tökéletes embernek... Zsebkendőjét használat után trapéz alakban gondosan
               összehajtogatja... Havonta kétszer elmegy a színházba, és ott megeszik egy zacskó
               töltött csokoládét... Olvasta Anatole France-ot és látott egy Van Dyck képet...
               France-ot kissé malacnak, Van Dyckot kissé barnának találja... Szereti a
               tyúklevest... a cipőit sámfán tartja... írt egy cikket a fogkő keletkezéséről... van
               egy grammofonja... egy kutyája... egy rövid aranylánca... két fényképfelvétele a
               Szent Márk-tér galambjairól... egy-egy rövid, de kérlelhetetlen véleménye az olajos
               salátáról... a modern versírásról... a brit világuradalom összeomlásáról... és a
               prostitució keletkezéséről... Az előszobában egy tábla három nyelven figyelmeztetett,
               hogy kizárólag csak a csészébe köpjek... Minek tagadjam, Tunák úr, én nem bírtam ki
               ezt a tökéletes embert... a csészéje mellé köptem... És most fölemelem a futómat és
               sakk-matt, mélyen tisztelt Tunák úr... Ön a sakktábla helyett az én haszontalan
               locsogásomat figyelte...</p>
            <p>A mérnök hallgatagon szívta a pipáját. A Teréz levele jutott az eszébe. Miért írt?
               Miért kíván vele találkozni? Napok óta feküdt a levél az íróasztalán egy bronznehezék
               alatt. Ha elindult otthonról, ha hazajött, felemelte a nehezéket és elolvasta a
               levelet. Nézegette a betűket, tízszer-hússzor végigment a sorokon. Ősszel az egyik
               lap az oroszországi hadifoglyok életéről cikkezett. Őt is megemlítette. Beszélt
               azokról a puha viaszfigurákról, akiken minden politikai változás rajta hagyja a
               daktiloszkopiáját. Róla úgy emlékezett meg, mint egy Berend Ivánról. Vesztőhelyre
               vitték, pedig csak egy szavába került volna, hogy biztosítsa a bőrét. Nyugodt kézzel
               levette a kötést a szeméről, hogy a gyűrött kendőt kisimítsa. A fehér ellenforradalmi
               gárda elfoglalta a várost, ő megmenekült. Úgy viselkedett, mintha acélból öntötték
               volna. Egy arcizma sem rándult meg... Nem emlékszik rá. Talán így volt. Talán valóban
               úgy volt: egy arcizma sem rándult meg. Ámbár ez semmit sem jelent: figyelem kérdése.
               És most valahányszor a kezébe veszi a Teréz levelét, azok a berendiváni acélizmok
               megmozdulnak, az ujjain remegés fut keresztül, szenved. Szenved. Csalódás,
               féltékenység, vágy sajog a lelkében. Nem használnak semmit a hideg parancsszavak,
               acélizmai hiába szorulnak össze, Teréz tovább él benne, nem tudja megfojtani. Él,
               lélekzik, nevetgél. A levelére parfőmöt cseppentett. Miért tette? Mit akar tőle?</p>
            <p>Acélstruktúrája alaposan felmondta a szolgálatot. Valamelyik éjszaka fölkelt, kivette
               a levelet a nehezék alól és az arcára borította. Ha valaki benyitott volna, azt
               hihette volna, hogy alszik és leborította az arcát, hogy a legyek ne zavarják...</p>
            <p>“Beszélnem kell magával, Ádám, a legkomolyabban beszélnem kell...”</p>
            <p>Halasztgatta a találkozást. Egyik napról a másikra, egyik hétről a másik hétre. Május
               elején váratlanul összetalálkoztak. Úgy történt, hogy egy szobor mögül valaki
               kifordult a gyalogjáróra és beléje ütközött. Himmel volt, a tél megnyúzta egy
               kicsit, sehogy sem akart virágzásnak indulni. A ruhája is petyhüdt volt, csak a szeme
               és szája környékén látszott egy-egy derűs folt. Kedvelt témájáról, a Himlőoltás
               Elleni Ligáról csevegett, amelynek ő volt az egyik szerény kezdeményezője. Arról,
               hogy hetek óta alig akadt valami harapnivalója, nem tett említést. Az étlapok már nem
               érdekelték, a könyvtárakban üldögélt és átolvasta a sötét téli nappalokat.</p>
            <p>Hallgatta a fiatalember derűs magyarázatait és észre sem vette, hogy a szobor túlsó
               oldaláról valaki mosolyogva figyeli.</p>
            <p>- Nézze csak, Tunák úr, - figyelmeztette a fiatalember - az a hölgy nyilván beszélni
               óhajt önnel...</p>
            <p>Tunák megfordult. Teréz fölemelte az ernyőjét, intett neki. Egy kislány állott
               mellette. A gyermek átható, szürke szemeit Tunákra irányította.</p>
            <p>Intett Himmelnek, aztán bizonytalan léptekkel, bizonytalanul himbálózó érzésekkel a
               gyermekhez közeledett. Lassan, nyugodtan ment. Nem nézett Terézre, keményen fogta
               ezüstgyűrűs botját. Megállott a gyermek előtt. Szótlanul nézte a meztelen
               lábszárakat, a mell zsenge galambcsontocskáit, a sovány karokat, a domború homlokot,
               hideg szájat, az egész törékeny alakot, amely elutasítóan és unatkozva várta a
               fejleményeket. Szótlanul lehajolt és a gyermek szürke szemeibe nézett.</p>
            <p>- Szófika, - kérdezte Teréz könnyed maliciával - tudod, ki ez az úr?</p>
            <p>A gyermek érdeklődve, de tárgyilagosan kutatta végig a mérnököt.</p>
            <p>- A pillantása azt látszik kérdezni - mondta a mérnök halkan és bizonytalan
               mosollyal, - hogy ki ez a csikorgó idegen...</p>
            <p>Szófi higgadtan hallgatta végig az elméskedő mondatot.</p>
            <p>- Maga a papám? - kérdezte egykedvűen.</p>
            <p>- Szíves engedelmével.</p>
            <p>Szófi minden emóció nélkül vette tudomásul a választ. Anyja már beszélt neki erről az
               emberről. Itt lakik a városban, hiányzik az egyik lába és papának hívják. Tekintetét
               az idegen merev, élettelen balcipőjére irányította és azt kérdezte:</p>
            <p>- Mi van a cipőjében?</p>
            <p>A mérnök maga is lenézett az élettelen cipőre. Tehetetlen, szomorkás mosoly suhant
               rajta keresztül. Az agyában volt egy félreeső raktár, amelyben a gyermekkel
               kapcsolatos képzeteit helyezte el. Színtelen, sematikus gyermekkellékek voltak.
               Nagyocska fej, kövér kacsók, az egyik csuklón gyöngysor, szőke hajgyűrűk. Szófi
               nevetségessé tette ezeket az elképzeléseket. Fölényes, hűvös és nőies volt. Filigrán
               hölgy benyomását tette. Vékony testén taft zizegett. Florentin kalapja karimáját a
               cseresznyedísz oldalt az arca fölé billentette. És ahogy unatkozva elfordult a
               szótlanul bámuló idegentől, csipkével szegett szoknyácskája hullámba torlódott és a
               hullám alól kivillant az arasznyi, de szabályszerű női alsónadrág.</p>
            <p>- Menjünk - indítványozta rezolút hangon.</p>
            <p>Tunák gyámoltalanul mosolygott. Hogy a makacsul tartózkodó zsenge hölgyet megnyerje a
               maga kissé reménytelen ügyének, bejelentette, hogy Ázsiából igen szép napernyőt
               hozott neki ajándékba, pillangókkal és aranybojtokkal.</p>
            <p>- Hol van? - kérdezte Szófi...</p>
            <p>- Majd elküldöm... - mosolygott Tunák.</p>
            <p>Szófi makacs érdeklődéssel figyelte a mérnök balcipőjének mozgását.</p>
            <p>- Akkor most menjünk - jelentette ki követelően.</p>
            <p>Teréz meghimbálta az ernyőjét.</p>
            <p>- Megnyugtatom, Ádám, nem lesz semmi bántódása, ha személyesen hozza el... Szófika
               várta, nem jött el... Maga úgy látom, nem volt rá kíváncsi...</p>
            <p>- Nem akarok többet itten állani - kiabálta Szófi.</p>
            <p>A mérnök lenézett rá. A szürke szemek bizalmatlanul utasították vissza vizsgálódó,
               sajgó tekintetét. Milyen szép ez a gyermek - gondolta csüggedten. A szája olyan mint
               az Annáé, a szeme, mint a Terézé és a homloka olyan, mint az övé... Belőle származik
               ez a törékeny test?... Ő volna az apja ennek a florentinkalapos zizegő kis
               hölgynek?... Az ő nevét viseli.</p>
            <p>A keze vágyakozva nyúlt a fínom arcocska felé.</p>
            <p>- Szófika...</p>
            <p>A gyermek hátrált, egyre hátrált, tekintetét az élettelen cipőre szegezve.</p>
            <p>- Mikor hozza el a napernyőt?</p>
            <p>Hideg hangocskája már követelően nyilalt feléje. Tunák leeresztette kezét és
               félszegen mosolygott. Mosolygott apaságának romjain. Teréz feddőleg mondta:</p>
            <p>- Szófi... ez igen csúnya volt tőled... Nem szabad az önzésedet ennyire
               megmutatnod...</p>
            <p>Valahonnan előkerült a német kisasszony is, kíváncsian megnézte az ismeretlen,
               elegáns urat és megértően tovább sétált a gyerekkel.</p>
            <p>- Maga sportol? - kérdezte Teréz, amikor magukra maradtak.</p>
            <p>Félrebillentette a fejét és úgy nézett a mérnökre. Élénk, csillogó tekintete
               érdeklődést mutatott.</p>
            <p>- Nem - felelte Tunák. - Nem sportolhatok.</p>
            <p>- A járása könnyed... Alig venni észre... Megerősödött és - vizsgálódva vette
               szemügyre a mérnök arcát - meghízott...</p>
            <p>- Egyszóval...</p>
            <p>- ...pompás színben van. Tudja, hogy veszedelmesen hasonlít ahhoz az emberhez, aki
               egyszer... nyolc évvel ezelőtt elcsavarta a fejemet?</p>
            <p>- Úgy rémlik, téved...</p>
            <p>- Az évszámban?</p>
            <p>- Nem. Önmagában.</p>
            <p>Teréz ránevetett. A nevetése érzéki volt, bizsergetett.</p>
            <p>- Lovagiatlan ember... Megbocsátom magának... A hosszú magány képzelődővé tesz...
               Borzadva gondolok rá, hogy mennyi csacsiságot gondolt rólam...</p>
            <p>Elfordította a fejét, megnézett egy arrahaladó nőt, aztán minden ok nélkül a mérnök
               szemébe mélyesztette a tekintetét.</p>
            <p>- Megszomjaztam, Ádám. Elkísér?</p>
            <p>Betértek egy cukrászdába. Homályos, csendes helyiség volt, elkülönített páholyokkal,
               diszkrét kiszolgálólányokkal, suttogással. Egymás mellett ültek, a válluk
               érintkezett.</p>
            <p>- Beszélni akart velem - figyelmeztette Tunák az asszonyt tartózkodó hangon.</p>
            <p>Teréz letette a málnaszörpös poharat és amikor leeresztette a kezét, ujjai
               végighúzódtak a Tunák combján.</p>
            <p>- Akartam... Akkor akartam... Vártam is... Tudja, hogyan vártam?... Mint egy
               szűz...</p>
            <p>Összehunyorította a szemeit, mint olyankor, amikor magába nézett. Cigarettára
               gyujtott és a füst után mosolygott.</p>
            <p>- A legsikerültebb ruhámat vettem fel... Egy musselin-lamét, arany alappal... fekete
               virágokkal... Emlékszik arra a kis trottőr ruhámra... drapszínű angol szövet...
               Megvan még. Előbb arra gondoltam, hogy ezt veszem fel... Ez a ruha volt rajtam,
               amikor a hálókocsiban a magáé lettem...</p>
            <p>Cigarettafüst és halk kacaj ömlött ki az ajkai közül.</p>
            <p>- A szabása jó lett volna, de színe... zsemlyeszín... divatját multa... A
               musselin-lamé mellett döntöttem... Ebben a ruhában úgy éreztem, biztosabb vagyok. És
               szebb is vagyok... Jó tízpercig nézegettem magam a tükörben... egy férfi szemével...
               A maga szemével... “Csinos vagy, Tintapetty” - állapítottam meg. “A melleid egy
               kicsit megnőttek azóta, de a derekad karcsú, a nyakad kifogástalan”... Aztán
               sétálgattam a szobában az ablak és a tükör között... Tetszeni fogok neki, gondoltam,
               szépnek fog találni... Most bontja fel a levelet... Csönget... kocsit hozat... Itt
               lesz mindjárt... Az ágyra néztem... Drágább leszek neki, mint a nászéjszakámon...</p>
            <p>Elhallgatott. Aztán intett egy cukrászkisasszonynak.</p>
            <p>- Egy pohár vizet, kedves kisasszony...</p>
            <p>A mérnök konokul nézte az elfojtott cigarettát. Nem látszott rajta semmi ellágyulás.
               A cukrászlány letette a tálcát és nesztelenül elvonult.</p>
            <p>- Feleljen - követelődzött Teréz. Tágra nyitotta a szemét, összeszorította a száját.
               - Feleljen...</p>
            <p>Tunák felnyujtotta a kezét és egy szenvedélyes mozdulattal előrelendítette a páholy
               vörös moiré függönyét.</p>
            <p>- Mije volt magának az orvos? - kérdezte rekedten.</p>
            <p>Az arcuk olyan közel volt, hogy a szemüket kénytelenek voltak lesütni. Csak egymás
               kinyilt, forrón lihegő száját látták.</p>
            <p>- Az orvos... Butaság... Esküszöm, hogy butaság... Érti?... Ostobaság.</p>
            <p>Elfordította a fejét és a levegőbe mosolygott.</p>
            <p>- A maga rögeszméje, Ádám...</p>
            <p>A combjuk összeért. Úgy égette a mérnök húsát, mint eljegyzésük előtt a Butterfly
               előadásán. A Teréz tenyere ott pihent a térdén. Magához rántotta a fejét és
               megrészegülve kezdte csókolni.</p>
            <p>- Menjünk - indítványozta Teréz.</p>
            <p>Tunák tántorogva állott fel. Úgy találta, hogy az orgona-utcai villa kissé messze van
               most. A kocsisnak a maga címét mondta oda.</p>
            <p>- Türelmetlennek tetszik lenni - nevetett Teréz.</p>
            <p>- Ha tudná - sóhajtotta tréfás szenvedéssel a mérnök.</p>
            <p>- Igen... de gondolja csak meg: fényes nappal...</p>
            <p>Tunák átfogta a derekát. A karja szenvedélyes erővel ölelte a karcsú testet.</p>
            <p>- Hét és féléve várok erre az órára...</p>
            <p>- De remélem - mondta Teréz, és egy kis kézitükörben összeszedte magát - nem
               kompromittálta magát azzal, hogy hű maradt hozzám?</p>
            <p>A cipőjét és harisnyáját nem akarta levetni.</p>
            <p>- Vár a fűzőkészítőnő... Délre rendeltem fel...</p>
            <p>Aztán nehogy kedvét szegje a mérnöknek, levetette a harisnyáját és lerúgta a cipőjét
               is.</p>
            <p>- Ma van egy fél éve - gondolta később elnyujtózkodva a Tunák ágyában - kereken egy
               féléve, hogy utoljára feküdtem így az orvos ágyában...</p>
            <p>Nézegette az idegen falakat, és közömbösen hallgatta a mérnök meg-megszakadó
               lélekzetvételét.</p>
            
         </div>
         <div type="chapter">
            <head>XIV.</head>
            <p>Himmel a nyár folyamán és ősszel gyakrabban találkozott Tunákkal. A mérnök
               szervezete, mint egy súlyos betegség után, megkezdte a regenerálódás munkáját. Az
               alakja megtelt, megizmosodott, az arca felüdült és megfiatalodott.</p>
            <p>- Táperős ételek - szögezte le Himmel a nyelvével csettintve - vitaminok, szellős
               lakás... igen és komplett hálószoba... Maholnap pocakká zsírosodnak a hasfalai,
               Sir!... Szinte árasztja magából a családi képeslapok hangulatát.</p>
            <p>A mérnök valóban visszazökkent háborúelőtti kerékvágásába. Rugalmas kedélye kivetett
               magából minden ünneprontó emléket. Szomjasan vetette rá magát a munkára, erősnek és
               bizakodónak látszott. A Himmellel való találkozás hangulatainak síma pályáján mindíg
               valami zökkenőt idézett elő. Úgy érezte, hogy ildomtalanul elfelejtette ezt a fiatal
               embert, holott elég értékesnek és rokonszenvesnek találta ahhoz, hogy szokatlan
               gyorsasággal meginduló barátságukat továbbra is fenntartsa fele. Himmel kissé
               ágrólszakadtan festett és volt valami szatírikus mosolyában, ami zavarta az emésztést
               és nyugtalanítólag hatott a dolgok természetes rendjére. Mit szólna Teréz, ha
               gyakrabban vendégül látnák? Nem volt kétséges: csodálkozó szemeket meresztene. Himmel
               nem volt tolakodó és nem látszott rajta, hogy rossz néven vette a Tunák
               tartózkodását. Ismerte már ezeket a jelenségeket: a komplett hálószoba olykor
               mindörökre elnyeli a legderekabb felebarátot is. A család hangulatos és komfortos
               intézmény, de rombol is és nemegyszer elszívja az alkotó energiákat...</p>
            <p>Tél elején Tunákot egy nagy bérház előtt látta kocsiján várakozva. Szűkszavú és
               lehangolt volt.</p>
            <p>- Hogy érzi magát? - kérdezte Himmel nyájasan.</p>
            <p>- Köszönöm - hangzott tompán a felvilágosítás.</p>
            <p>- Egészségileg?</p>
            <p>- Köszönöm...</p>
            <p>- A felesége, Tintapetty asszony?</p>
            <p>- Pesten van... Az új foxtrottot tanulja...</p>
            <p>- Szófika?</p>
            <p>- Beteg - felelte a mérnök és türelmetlen pillantást vetett a kapu felé. - Az orvost
               várom...</p>
            <p>Az orvos megérkezett, a mérnök megszorította a Himmel kezét.</p>
            <p>- Keressen fel, Himmel, ha ráér - mondta komolyan.</p>
            <p>Himmel néhány nap mulva elment az orgona-utcai villába és bekopogtatott a
               betegszobába. Szófi bágyadtan, de érdeklődve nézegette a szokatlan jövevényt. Himmel
               újságpapírból mulatságos sziluetteket faragott, késével vörös répából fantasztikus
               alakokat varázsolt elő és meglepő ügyességgel utánozta felindult pulykák, titokzatos
               baglyok és száguldó csikók hangját. Szófi mosoly nélkül hallgatta az előadást, aztán
               elfordította a fejét:</p>
            <p>- Ez nem szép - jegyezte meg hidegen. - Mondjon egy mesét...</p>
            <p>Himmel készségesen mosolygott.</p>
            <p>- Egy dakszlikutyáról meg egy medvéről, jó lesz?</p>
            <p>- Nem szeretem a dakszlit - rázta a fejét Szófi. - Két kisfiúról meséljen.</p>
            <p>Himmel eleget tett a felszólításnak és két kisfiúról kezdett mesélni. Két didergő
               fiúról, akinek az orra folyt és kabátjuk hiányzó ujját harisnyaszárakkal pótolták.
               Szegény volt a két taknyos emberbimbó és amikor eljött a kegyetlen zuzmara, az
               aszfalt megrepedt a hidegtől és a koldúsok keze odafagyott az ajtó kilincséhez, a két
               apró csibész bemászott a pincékbe, hogy káposztát meg fahasábot lopjanak... Mert
               abban a mezei rőzseviskóban, ahol apjuk, a nyugalmazott utcaseprő feküdt, elfogyott
               már az utolsó falás kenyér is és ismeretlen zeneszó volt a melegítő lángok
               zümmögése... Abbizony... Lopott a két didergő csibészbimbó... hú, hú... besurrantak a
               pinceablakokon és utána lopództak a kenyeres kocsinak... finom tolvajok voltak,
               kitűnően tudtak lopni, a tolvajiskolában bizonyára jutalomkönyvet kaptak volna a
               vizsgán... Volt egy zsákjuk meg egy szánkójuk, a fát, káposztát, kenyeret gondosan
               betették a zsákba, a zsákot a szánkóra rakták és gyű, elindultak a távoli kunyhó
               felé, hogy nehéz keresményükből tüzet rakjanak és enni adjanak tehetetlen apjuknak...
               Mert ki hinné, Szófika - vannak ám ilyen gyermekek ezen a földön - a két rongyos
               utcaseprőfióka rongyos utcaseprőszíve szerette az öreg utcaseprőt...</p>
            <p>- Tegnap találkoztam velük, Szófika... Hazulról jöttek, fázékonyan húzták a megrakott
               szánt, görnyedve húzták, folyt az orruk, azt mondom nekik, hohó, barátaim, valami lóg
               ott hátul a szánkóról... A nagyobbik erre kiállt a hámból, hátrament, feligazította
               halott apja lecsüngő lábát a szánra, a rongyos kabátot szétteregette a kihűlt testen,
               aztán visszaállt a hámba s gyű... újra elindultak.</p>
            <p>- Kemény a föld, - szólt a kisebbik - nem bírjuk gödörbe tenni.</p>
            <p>- Nincsen ásónk, - szólt a nagyobbik - nem tudunk gödröt ásni neki.</p>
            <p>Tunák némán intett a fejével. Szófi únta a szeretetről szóló parabolát és elaludt.
               Tunák óvatosan megfogta a csuklóját és az érverését figyelte. Aggodalom és mély
               vonzalom tükröződött az arcán. Nézte a gyermek kipirult arcát, hallgatta a
               lélekzetvételét. Aztán elővette a hőmérőt és óvatosan becsúsztatta a karja alá...</p>
            <p>Himmelt meglepte a mérnök titkolt ragaszkodása, viszonzatlan szeretete Szófi iránt.
               Minden szabad idejét a beteg ágya mellett töltötte, felolvasott neki, játékokkal
               halmozta el. Az elkényeztetett gyermek kelletlenül tűrte apja gyöngédségeit. Himmel
               jobban érdekelte, ragaszkodott hozzá, hogy gyakrabban látogasson hozzájuk.</p>
            <p>- Jó napot, mylady, - köszönt be délutánonként Himmel - pompás mesét eszeltem ki az
               éjszaka... Jól van?</p>
            <p>- Jól vagyok, - hagyta rá Szófi - csak unatkozom.</p>
            <p>- Hőemelkedés?</p>
            <p>Egy hét mulva Szófi zsörtölődve közölte:</p>
            <p>- Nincsen már lázam és a papa mégis folyton méricskél a hőmérővel.</p>
            <p>- Ej, ej, Tunák papa, - fordult Himmel korholóan a mérnökhöz - miért e folytonos
               méricskélés?</p>
            <p>- Félt engem - világosította fel a gyermek rosszaló hangon. - Anyuka egyáltalán nem
               szokott félteni... A papa meg egész nap itt ül az ágyam mellett...</p>
            <p>Tökéletesen az anyjához hasonlít, gondolta Himmel. Frigid és önző, nem érdeklik az
               érzelmek.</p>
            <p>Néhányszor még ellátogatott a villába. Amikor egyszer játékbábokkal felszerelve,
               amelyeket rongyból, drótból, üvegből maga fabrikált a Szófi részére, belépett, az
               előszobában, a szalon felől élénk társalgás hangját hallotta. A mérnök
               felvilágosította:</p>
            <p>- A feleségem hazaérkezett.</p>
            <p>- Pompás. Akkor hát én visszafordulok. Ezeket a rongybabákat adja át Szófinak...</p>
            <p>- Jőjjön, Tücsök úr, melegítse fel gémberedett tagjait családi tűzhelyemnél... Egy
               teát kap, néhány szendvicset és egy kis betekintést meghitt házastársi
               életünkbe...</p>
            <p>Himmel oldalra billentette a fejét és alulról fölfelé nézett a mérnökre.</p>
            <p>- Hogy? - kérdezte érdeklődve.</p>
            <p>- Jőjjön, Tücsök úr...</p>
            <p>Bevezette Himmelt a szalonba és bemutatta Teréznek.</p>
            <p>- Himmel? - kérdezte az asszony és pillantása megütődve mérte végig a kissé hanyagul
               öltözött látogatót. - Szófi már beszélt magáról.</p>
            <p>A fiatalember könnyedén meghajtotta magát.</p>
            <p>- Pompás színben van, madame - jegyezte meg szeretetreméltóan.</p>
            <p>- Látott már?</p>
            <p>- Igen, volt már szerencsém, amikor az Ibolyadombon járt...</p>
            <p>Újabb látogatók érkeztek, Teréz elfordult és otthagyta őket. Elragadó cigarettaszipka
               nyúlt ki az ajkai közül, csuklóján aranykarikák tömege csörgött. Néhány nap előtt
               érkezett meg Pestről egy fél tucat kitűnő tangószámmal, egy csincsillabundával, három
               tavaszi kalappal (Renée kreáció, Paris, 24 Boul. St. Michel) és az említett hosszú
               cigarettaszipkával.</p>
            <p>Tunák bemutatta látogatóját a jelenlévő hölgyeknek és férfiaknak, aztán nem minden
               káröröm nélkül a sorsára hagyta őt és elvonult a kártyázókhoz.</p>
            <p>A hölgyek úgy ültek a székeken, karfákon, asztalokon szanaszét, mint pletykázó
               madarak egy bokor ágain. A csevegés színvonaláról, a ruhák kivágásáról nem volt nehéz
               kitalálnia, hogy egy ötórai teába pottyant bele.</p>
            <p>- Ön földrajztanár? - kérdezte tőle egy mókusszemű sápadt ember. - Kaucsukkézelőt már
               csak földrajztanárok viselnek...</p>
            <p>- Nem az enyémek, - mentegetőzött Himmel - kölcsön kértem őket...</p>
            <p>A mókustekintetű férfi leült mellé egy fotőjbe és a Habsburg restaurációról kezdett
               beszélni. Lelkesedés vett erőt rajta, látszott az arcán, hogy nagyon örülne egy
               Habsburg királynak. Himmel felhajtott egy konyakot és körülnézett. Úgy érezte magát,
               mint egy tyúkfarmon, amelyen pompás tollú anyaállatok teozófiáról és rákmajonézről
               kotkodácsolnak. Felhajtott még egy pohárral a kitűnő konyakból és rámosolygott az
               emberre.</p>
            <p>- Habsburgok?... Lá lá... Ismerem őket, láttam belőlük néhányat a Kapucinusok
               sírboltjában... Valóban... Ártatlanoknak és rokonszenveseknek találtam őket...</p>
            <p>Egy sovány, kreolarcú lány állott meg Himmel előtt.</p>
            <p>- Azt mondja Tunák, hogy maga teozófiával is foglalkozik - mondta letargikus hangon,
               hosszú, álmodó füstfelhőt eregetve ki a száján. - Én Rátkay Gabriella vagyok...</p>
            <p>Közismert öngyilkos volt, három halálos szerelemmel és három öngyilkossággal. Minden
               szakítás után öt darab szublimátpasztillát vett be. A gyomormosás másnapra
               rendszerint elmosta szerelmi bánatát.</p>
            <p>- Tunák érdekes dolgokat beszélt magáról. Maga valami Himlőoltás Elleni Ligát
               alakított... Szerfelett érdekelnek ezek a dolgok... Szörnyűnek találom ezt a léha
               ugrándozást... Maga nem?</p>
            <p>Megkérte Himmelt, hogy várja meg, beszélni szeretne vele. Aztán elment ő is a
               kártyázók közé. A Himmel közelében egy filigrán hölgy egy tenoristáról áradozott. A
               sarokban egy drótszőrű kutya a feldöntött likőrös poharat nyalogatta. Díjnyertes dög
               lesz - gondolta Himmel. - Nem tévedett. A kutya fényképét leközölték az összes
               számottevő képeslapok, sőt az egyik vezető napilap is, Lloyd George nyilatkozata és a
               német jóvátételi viták között. Egy ezüstpikkelyes, műlovarnőkarcsúságú hölgy ölében
               üldögélt és rosszalóan prüszkölt, valahányszor az orra alá fújták a füstöt.</p>
            <p>A tágas szalonban élénkség és vidámság uralkodott. Egy Kleopátra-csüngős hölgy
               áthajolt a szék karfáján, keblét majdnem elhullatta, széthúzta az ajkait és azt
               mondta egy ragyogófejű fiatalembernek:</p>
            <p>- Szerezze meg nekem azt a könyvet... Rajongok a malacságokért...</p>
            <p>- Csak a malacságoknak van létjogosultságuk - állította egy fiatalember komolyan. -
               Olvasott valamit Lord Byronról?... Melegen ajánlom... öt évig volt viszonya a
               nővérével.</p>
            <p>- Colette a kedvencem...</p>
            <p>- Az agg hölgy szerintem a francia irodalmat a legüdébb és legmaradandóbb
               malacságokkal gazdagította.</p>
            <p>A Kleopátra-fülbevalós hölgy úgy találta, hogy nálunk unalmas problémákon nyargalnak
               az írók.</p>
            <p>- Ha azt olvasom valami könyvről, hogy nagy port vert fel, - mondta lekicsinylően -
               már tudom, hogy valaki megint egy csomó unalmas okosságot mondott a középosztály vagy
               az elsodort falu tragédiájáról...</p>
            <p>Teréz arra pillegve meghallotta, hogy irodalomról beszélnek.</p>
            <p>- Szívem, - fordult vissza - egy nagyszerű Erdős Renéet hoztam... Alig tudtam
               letenni... Imádom...</p>
            <p>- Jobb, mint Babits - szögezte le egy teaasztal tetején egy filigrán nő. Aztán
               folytatta beszélgetését az álmosszemű sárga férfival. - Én nem utálom a kövér
               férfiakat... A kövér férfinak fehér a bőre és nem olyan erőszakos. Részemről ellene
               vagyok az erőszaknak. Minek az, amikor a nő rendszerint úgyis megadja magát...</p>
            <p>- Nagyon jó hely - állapította meg Himmel és felhajtott egy újabb pohár konyakot. A
               filigrán nőt nézte. Olyan volt, mint egy batulalma, némi rothadási foltokkal.</p>
            <p>A dolgozószoba ajtajában ismerős nőt pillantott meg. Egy építővállalkozó felesége
               volt. A nyakából egy csomó színes szalag csüngött; édes egérfogai mögül érzelmes
               althang szűrődött elő. Az őszi evezőtréningről magyarázott valamit a
               szomszédjának.</p>
            <p>- Úgy fogta az evezőt, mint a főzőkanalat... Péterfy panaszkodott is miatta...
               “Asszonyom, ha nem akarja, hogy gutaütésben múljak ki, fogja meg kérem azt az
               evezőt...”</p>
            <p>Himmelt a nő szalagjai és althangja mandolinra emlékeztették.</p>
            <p>- Péterfy egy nagy majom...</p>
            <p>- Ó... aranyom... nincs itt valami tévedés?</p>
            <p>Teréz nevetve igyekezett elsimítani a vitát.</p>
            <p>- Egyezzetek meg abban, hogy Péterfy csak kicsi majom...</p>
            <p>Nevettek, cocktailt szopogattak és cigarettáztak. Borotvált hónaljuk valami
               szemérmetlen meztelenség érzését keltette. A mandolin Altwien-porcellánokról
               pengett valamit, Kleopatra egy Jean Patou ruhát írt le... Ahogyan ujjai elsiklottak
               keményrefűzött melle, hosszú combjai és mohó csípői mentén és a divatlapok stílusában
               néhány kurta mondatot vetett oda hallgatóinak, Himmel látta rajta, hogy nincsen más
               vágya, minthogy egyszer a Die Dame-ban vagy a Sport im Bildben az ő arcképe alatt is
               ott álljon:</p>
            <p>“Frau von Kleopatra. Abendkleid in Directoire Geschmack, aus Silberbrokat mit
               Zobelbesatz. Dazu Samtfächer. Modell: Jean Patou.”</p>
            <p>Sovány volt, vékony végtagjaival szinte áttetsző törzsével és szerelmi lázt okozó
               baktériumaival maláriaszúnyogra emlékeztetett. Volt ott egy nő, aki raccsolt és
               ismerte Közép- és Dél-Európa valamennyi luxushoteljét. Tudta, hogy Pontresinában a
               legjobb a Schlosshotel, Nerviben a Savoy, Luganóban a Majestic Palace és Taorminában
               a Beau Séjour.</p>
            <p>- Vajjon tuberkulotikus? - kérdezte magától Himmel. Ártatlanul raccsolt és
               rövidlátóan csipegetett a zongorára állított szőlőstányérból.</p>
            <p>- Mi nagyon takachékoskodunk most, Techéz... Az inast el kellett bocsátanunk.</p>
            <p>- Ugyan - figyelt fel Teréz. - Mi történt?</p>
            <p>- Nem tudod? Nője volt Janinak.</p>
            <p>- A férjednek nője volt? - kérdezte Teréz derűsen. - Kérlek, Bözs, ne hidd el...</p>
            <p>- De biztosítalak, Techéz... A Janinak nője volt... Egy nochvég lány.</p>
            <p>- Egy norvég csalogány - gúnyolódott Teréz.</p>
            <p>A mandolin is megpengette húrjait.</p>
            <p>- Bözs... a férjed talán rosszul ismeri a földrajzot.</p>
            <p>- De biztosítalak, - erősködött a fekete asszony és majdnem sírva fakadt
               bosszúságában - biztosítalak, hogy nochvég volt, Ezt nem engedem elvitatni... Most
               aztán, ha kijön a gyáchból, jelentkeznie kell nálam... Ma egy előadást kell
               megnéznünk... Nagyon échdekes lesz... Valami mochmonokchól vagy hochmonokchól lesz
               szó.</p>
            <p>Aztán bejelentette, hogy rövidesen egy gyereket fog kapni Janitól. Úgy osztják be,
               hogy szeptemberben legyen az akusman, mert erre a célra a szeptember a
               legalkalmasabb.</p>
            <p>Himmel egyedül üldögélt egy szőnyeges ajtó mellett és várta a mérnököt. A drótszőrű
               kutya feldöntött két likőrös poharat, aztán nagyot ásított. A fal mellett üres
               karosszéket látott, unatkozva felugrott rá és lustálkodva elhelyezkedett rajta.</p>
            <p>Himmel intett neki, hívogatólag pisszegett, de a drótszőrű rekorder feléje sem
               mozdította a fejét. A szeme sarkából vetett rá egy futó és megvető pillantást. Himmel
               elismerően nézegette.</p>
            <p>- Nem akar velem szóbaállani. Tele van előítélettel, mint a gazdája.</p>
            <p>Mosolygott, konyakos poharat emelt a szájához és fojtott hashangon vonítani kezdett.
               A drótszőrű eb riadtan ugrott a magasba, aztán ijedt szűköléssel a zongora alá
               menekült. Néhány perces zűrzavar támadt, senki sem tudott számot adni a történtekről,
               a kutya megrettenve vonított a zongora alatt és semmiféle könyörgésre nem akart
               lecsillapulni. A zavart felhasználva, a ragyogófejű fiatalember háton csókolta a
               mandolint, a raccsoló hölgy pedig a sarokba vonta Terézt. Himmel elég jól hallotta a
               sarokban lezajlott párbeszédet.</p>
            <p>- Igaz, hogy likvidálni akachod a féchjedet?</p>
            <p>Teréz kétértelműen hunyorított. Ettől megmozdultak a tintapettyei és a szemöldökei,
               és e mozgások összessége valami közömbös mosolyt eredményezett.</p>
            <p>- Türelem, Bözs, a dolog még nincsen kialakulva.</p>
            <p>- Techézem, szólj nekem, ha kialakul. Hasznos tanáccsal akachok neked szolgálni.</p>
            <p>- Megígérem, - nevetett Teréz - hogy telefonálok, mihelyt beadom a válópört.</p>
            <p>- Én nem titkolom, Techéz, én bochzasztónak találom, ha egy féchfinek nincsen lába. A
               hábochú az lehet felemelő dolog, de amikoch mách vége van a hősiességnek, akkoch
               mégiscsak úgy helyes, ha a féchfinek lába van. Nem igaz, Techézem?</p>
            <p>Teréz szenvedélyesen szívta a cigarettáját. Egy sötétarcú férfi felé tekintett, aki
               egy angoramacska puhaságával és bulldogkutya gőgjével trónolt az ablakmélyedés
               emelvényén.</p>
            <p>- Természetesen, szívem, tökéletesen igazad van.</p>
            <p>A kreolarcú férfi fennhangon magyarázott valamit. Köréje gyűltek, a zaj
               elcsendesedett.</p>
            <p>- Hölgyeim és uraim, - mondotta és karjait színpadiasan kitárta - íme engedek
               nagyrabecsült háziasszonyunk óhajának és kielégítem megtisztelő kíváncsiságukat.
               Legújabb darabom egész kivételes színpadi kísérlet lesz.</p>
            <p>- Ezt hallgassuk meg - ajánlotta Himmel magának.</p>
            <p>- Azt igyekszem bizonyítani, hogy létünk két végzetes színe a vörös és fekete:
               szenvedély és elmúlás... Színpadi fényszórók adják hozzá a kísérő zenét... A két szín
               nőni, vibrálni fog, harcra kelnek egymással és hölgyeim és uraim, győzni fog a
               fekete...</p>
            <p>- Gyönyörű lehet - pengte a mandolin összes húrjain.</p>
            <p>Az író egy kis időt adott az elragadtatásra, aztán mosolyogva hajolt előre:</p>
            <p>- Adva van egy férfi, egy asszony és a férj... Figyeljék meg a sorrendet: férfi,
               asszony, férj...</p>
            <p>Himmel rámosolygott a kártyaszobából kilépő Rátkay Gabriellára.</p>
            <p>- Tudja, ez a maguk kosfejű írója nagy szamár lehet... Bocsásson meg, most mennem
               kell... A Himlőoltás Elleni Liga?... Nem bánom, kisasszony, ha érdekli... Csütörtök
               és szombat este nyolctól tizenegyig, angyal-utcai kávémérés...</p>
            <p>Nem várta be Tunákot, búcsú nélkül távozott. Enyhe undorodást érzett. Hölgyeim és
               uraim... No... Elég volt ebből... Hogy is hívták ezt az embert? Emlékezett a nevére:
               Csermalmi... Öt év mulva négyszázhúszféle rögtönölő gáz áll majd útrakészen a
               nagyhatalmak laboratóriumaiban és ez az ember színpadi trigonométriával bűvöli a
               közönséget... És ami a mérnököt illeti... alaposan levették a műsorról...</p>
            <p>Az előszoba ajtaját a szobalány a kelleténél hamarabb csukta be és odacsípte a Himmel
               cipőjét.</p>
            <p>- Elkésett, kedvesem - világosította fel Himmel szeretetreméltóan. - A sarkamat én
               már tegnap elhagytam valahol...</p>
            <p>Értett az arcok hieroglifjeihez, és Teréz csinos arcáról sem olvasott le különös
               elragadtatást: “Ó, a férjemnek is exotikus szórakozásai vannak...” - jelezte a Teréz
               tintapettyes arca, amikor ő a szobába lépett... “Ha ez az ember itt marad, egészen
               elrontja a bútorok harmóniáját...”</p>
            <p>Teréz szemmel láthatólag nem lelkesedik a házasság gyönyöreiért. Úgy látszik, most az
               író van soron... Kissé rothadt dolog... És az a hosszúcombú nő is, hogy szívta
               magához azt az embert... Ott állott a két nő között erős szerelmi légvonatban...
               “Hölgyeim, egy kis türelem, mindegyiküket sorra ejtem...” A társadalom egészen jól
               meglehetne ezek nélkül a hölgyek nélkül... Micsoda nők! Az iskolázott tudatlanság, a
               könnyen kitapintható medencecsontok, a szívnek némi elmeszesedett csökevénye, egy kis
               zene, egy kis irodalom, egy csomó üveggyöngy és úgy futólag egy-két gyerek.
               Melegágykultúra a szónak és az ágynak hálószobai értelmében, ivari mirigyek tömege
               Jean Patou selymével leborítva. Kelepcék, amik tőrbe csalják a férfi ösztöneit.</p>
            <p>Ostobáknak és nevetségeseknek találta őket, mint azokat a csirkecombokat, amelyeket
               szárukon csinos sztaniollal von be az előkelő éttermek szakácsa az étvágy fokozása
               és a gyönyörtelibb elfogyasztás érdekében.</p>
            <p>Januári szél ingatta az üzletek bádogtábláit. A rozsdás rudakon szomorúan vonítottak
               a vaskapcsok. A frissen aszfaltozott úton autók suhantak tova nőkkel, mimóza- és
               krizantémcsokrokkal, vadonatúj rendszámmal. Himmel feltűrte világos tavaszi
               felöltőjének gallérját, átvágott az úton és elindult a Csomborné vendéglőjébe.
               Hónapok óta nem járt arra. Most kedve szottyant egy kis kanáricsattogásra. “Én Rátkay
               Gabriella vagyok.” Olyan vagy, kedves, mint egy nőnemű púposteve - gondolta
               Himmel.</p>
            <p>A Cseréppipában álmosan zümmögtek a gázlángok.</p>
            <p>- Mit ír az unokája, Csomborné asszony? - kérdezte a tiszta özvegyet és barátságosan
               megveregette a kezét.</p>
            <p>A vendéglősné elsietett a levélért.</p>
            <p>- Ej, hát már lyukasztógéppel is tud írni? - kérdezte Himmel lelkesen, de részvéttel.
               Végigfutotta a levelet, az ő számára is volt benne néhány szelíd üzenet, aztán
               megsimogatta az özvegy kedves, fehér haját.</p>
            <p>- Sírhatnékom van, Csomborné, drága... Az élet rút... szerfelett rút. Ez a szegény
               kis bogár... Az ördögbe is, hagyjuk az elégiákat... Nézze csak ezt a marék
               nikkelpénzt... Éjjeli másodruhatáros lettem egy kávéházban... “Hé, gárdérobos,
               második oszlop, ablak mellett...” “Hallja, ruhatáros, vigyázzon erre a
               perzsakabátra...” “...Te, Peti, nem fog ez az alak a klozet felé megugrani ezzel a
               kabáttal?”</p>
            <p>Rámosolygott az asszonyra és finoman biccentett a fejével:</p>
            <p>- Egy tétel savanyútüdőt, igen? És hozzá fél liter vörösbort.</p>
            
         </div>
         <div type="chapter">
            <head>XV.</head>
            <p>Kutya hideg volt ezen a télen. Az Ibolyadombon lakott egy nyugalmazott tanító, aki
               jégkorszak bekövetkezését hirdette. Mindennap megmérte centiméterrel a patak jegét
               és észleleteiről feljegyzéseket készített.</p>
            <p>- Egy évtized mulva, barátom kokas - magyarázta a trafikban - jegesmedvék fognak
               sétálni a Szabadság-téren.</p>
            <p>- No, de hát ez még nem biztos - vélte Himmel jóakaratúlag.</p>
            <p>- Idenézzen, barátom kokas - mondta a tanító és előkapta a feljegyzéseit. -
               Kilencszázhuszonhárom január 5. Jégvastagság: 25 centi...</p>
            <p>Nos, hát kutya hideg volt ezen a télen. Zöldtestű madárkák ereszkedtek le a
               gesztenyefák ágairól a széles úttestre, de felrepülni már nem tudtak, fagyott
               hulláikon átrobogtak a nehéz teherautók. Himmel megfigyelte, hogy a szobrokon a
               hadvezérek kemény kecskeszakállt növesztettek és a régi franciskánus klastrom
               falmélyedésében Szent Ferenc hosszúszőrű hermelinbundát öltött barna kámzsája fölé.
               Egy rongyos teremtés odaragadt a térdeplőzsámoly jeges deszkájához, válla fölött a
               gömbölyded rongybugyor szépen lekokkadt a könyöklőre, Himmel alig tudott belé meleget
               és vigaszt lehelni. Beléje karolt és kitotyogott vele egy térre.</p>
            <p>- Gyerünk, kis nagymama, gyerünk... Nincs semmi baj... láttam ám, láttam ám, hogy a
               szent lemosolygott magára... Interveniálni fog... ismerem jól, kedveli az ilyen apró
               anyókákat, biztos, hogy interveniálni fog... Lefogadom, hogy minden rendbe jön
               ezután... A lánya, aki bizonyára rossz útra tért... no, úgy-e, úgy-e... meglássa, jó
               útra tér... Majd küld egy jó meleg kendőt... És a fia is... No, nagymama, itt ennél a
               gesztenyésnél melegítse csak meg kicsit a kezeit, én addig burgonyát hozok és
               megkérjük szépen a signore talianót, akit igen jól ismerek, hogy adjon egy kis
               helyet a parazsán a burgonyáknak...</p>
            <p>A cipőtalp jeges melódiákat nyomott ki a kemény hóból, az aszfalt meg füttyentett a
               hozzákoppanó cipősaroktól. Aztán friss hó hullott az égből. Hullott, álmatagon
               kóválygott, a puha hópokróc befödte a domb megviselt hátát, az istállók sebeit, a
               csend siketebb lett, a hang megsokszorozódott. Ha a varga, aki kilenc gyermekével a
               harmadik telken lakott, kiállott pléhrámákból és cukorládákból összeeszkábált háza
               elé tüsszenteni, ami kedves és régi szokása volt, a távoli botanikus kert jegenyéin
               felrebbentek a hollók és a méhésztelepen megbicsaklott a fogoly őzike. Tücsöklak
               előtt a diófa legfelső ágán naponként tiszteletét tette egy szarka, az ablakon át
               lenézett a verandára, hevesen himbálta magát az ágon, billegtette a farkát és hadari
               hangon egy rakás pletykát adott le a kuckóban ácsorgó Kovács úrnak. Kovács úr oldalra
               billentette a fejét, rövid és kellemes tőmondatokban válaszolgatott, olykor
               szemmelláthatólag érzelmi húrokat pengetett és izgatottan körülbicegte a
               verandát.</p>
            <p>- A szalmaözvegye lesz - gondolta Himmel és bár ezekben a hónapokban rossz véleményt
               táplált a női nemről, Kovács urat kirakta néhányszor a veranda lépcsőjére, nehogy
               azzal vádoltassék, hogy útját állja a házastársak boldogságának.</p>
            <p>- Sajnálom, Kovács úr - jelentette be egy reggel, amikor a hőmérséklet a verandán
               fagypont alá süllyedt - egyelőre el kell önt szakítnom hűséges hitvesétől.</p>
            <p>A hímszarka olyan tüneteket mutatott, mintha megfagyni készülne. Tücsöklak fakészlete
               nem sok lehetőséget nyujtott a fenyegető veszedelem elhárítására. Kovács urat tehát
               kosztba kellett adni tavaszig a szomszéd telken lakó kocsisnéhoz, aki madárkedvelő
               asszonyság hírében állott. Valamikor ügyesen kezelte a lépvesszőket és nagy forgalmat
               bonyolított le csízekben és más vörösbegyű madarakban. Kovács urat meggyöngült szemei
               mátyásmadárnak nézték. Azon fáradozott, hogy kosztosát a Miatyánkra megtanítsa, ami
               azért is nehézségekbe ütközött, mert Kovács úr, nyilván a Tücsöklak pogány
               levegőjétől megfertőzve, nem mutatott semmi fogékonyságot a tételes vallások iránt;
               a dolog - úgy látszott - éppen ellenkezőleg állt. Kovács úr ugyanis érdeklődéssel
               billentette félre a fejét, ha Szikomorusz a tőkehalmozás pimaszságáról szavalt el
               néhány versszakot és jókedvűen ugrándozott, ha Himmel gitárján a Marseillaiset
               pengette.</p>
            <p>Kovács úr után Szeplősháj is búcsút mondott Tücsöklaknak. Reumatikus farbántalmaira
               és élénkülő üzleti elfoglaltságára hivatkozott. Kemény, szeplős képe kissé
               belesoványodott a nagy gazdasági fellendülésbe: most már nemcsak ezüsttárgyakat,
               hanem minden ócska lomot összevásárolt, éjszakánkint megragasztotta, kifényesítette,
               beolajozta, átfestette őket, kora reggel útra kelt velük és senki sem tudta, hol,
               hogyan, kinek, estére elsütötte az egész készletet. Pénzét a nyakában hordozta és
               mély levertség vett erőt rajta, ha kétnaponként néhány garastól meg kellett
               válnia.</p>
            <p>- Az ember tönkremegy belé - sóhajtotta keservesen.</p>
            <p>Miről is volt tulajdonképpen szó? Rendszerint tíz deka töpörtőről vagy egy kurta
               karéj véres hurkáról, amit piaci sütőktől vásárolt. Kovács úr mérgesen csörgött, ha
               közeledni látta. Szikomorusz megvetően elköpött a feje fölött.</p>
            <p>Januárban felpakkolta a cókmókját és távozott. Ígéretet tett Himmelnek, hogy mihelyt
               az ibolyák nyiladozni kezdenek, visszatér Tücsöklakba, mert a szállás elég olcsó, a
               levegő itt künn a domboldalon egészséges és Tücsök úr is tűrhető felebarát, ha a
               kolbászokkal szemben megnyilvánuló kleptomániájától eltekintünk.</p>
            <p>- Ha nem fagysz meg tavaszig, vagy nem akasztanak fel valami útonállásért, még látni
               fogjuk egymást - jelezte távozóban.</p>
            <p>Himmel barátságosan megrázta a kezét.</p>
            <p>- Kösd fel magad, kedves - búcsúzott tőle érzékenyen</p>
            <p>Így maradt aztán magára a verandán, amelynek üvegeit félhüvelykes jégtáblák óvták a
               megrepedéstől. A hiányzó ablakszemeket szénászsákok pótolták. A szomszéd kocsistól
               szerezte, aki ott lakott mindíg terhes feleségével, öt meztelen porontyával és
               gazdájának két muraközi lovával a szomszéd parcella végében egy furcsa
               faalkotmányban, amelyet vékony deszkafal választott el az istállótól. A gyermekek
               mezítláb szaladgáltak a hóban, gömbölyű hasú anyjuk beesett mellével minduntalan
               megjelent az alacsony ajtóban és hívogatta őket.</p>
            <p>- Kutya hidegek vannak - vélte Himmel és éjszakára lábára húzta azt a penészes
               botoscsizmát, amelyet a ház régi lakója, vagy valami vincellér a szomszéd helyiség
               szőlővenyigéi között felejtett. Combig érő meleg ruházkodási eszköz volt ez a
               botoscsizma, igen hasznos találmánynak bizonyult, csak az volt a kár, hogy a párja
               elkallódott valahol. Cserélgetni kellett éjszaka egyik lábról a másikra, ami mindíg
               jólesett ugyan az egyik lábának, de annál rosszabbul érezte tőle magát a másik.</p>
            <p>Tüzelőanyagról kellett gondoskodni. A ruhatárosi jövedelmek tekintélyes része
               észrevétlenül elszortyogott. Egyszer inget vett, máskor valami vastag könyvet - a
               könyvet a maga számára, az inget a kocsisék valamelyik gyermekének, annak, amelyik
               éppen soros volt - mire belenyúlt a zsebébe, hogy a tüzelőanyag árát kikaparja, nem
               sokja maradt. Rövid megfontolás után úgy határozott, hogy a kert alján megfagyott
               patak pallóit fogja hazaszállítani. Sok kis palló feküdt keresztül a patakon és az
               útszéli árkokon, minden telek előtt akadt egy és mindenik megvolt legalább három
               méter. Beosztással, szinte nemes önmérséklettel cipelte őket haza horpadt
               pléhkályhájába, mindíg csak egy-egy karfát, kurtább boronát, három-négy szál deszkát,
               hogy maradjon is valami arra az esetre, ha netalán valaki forgalmat akarna a hídon
               lebonyolítani. Ez azonban csak nagylelkű hipotézis volt, mert nemigen akadt senki,
               aki az elhagyott zuzmarás kerteket látogatta volna. Az út a csikorgó domboldalon a
               sóhajtozó vackorfák és hegyes jégszilánkokat hullató ecetfák között nem volt éppen
               barátságosnak mondható. Riadt sziluettek lopakodtak át a világító havon, a város zaja
               fel sem érhetett a dombra, útközben megdermedt, mint a drótokról lepotyogó
               sármánytyúk.</p>
            <p>- Uff, uff - kiáltotta el magát Himmel, ha hajnali hazabaktatáskor oldalt hirtelen
               feléje eredt valami sziluett a kemény havon. Drapszínű tavaszi felöltője zsebében
               néha jókora kőszéndarabok feszültek, megesett bizony, hogy a sziluettekre kellett
               őket pazarolnia. De ha magányos hajnali útján sikerült néhány darabot hazamentenie,
               pompás durranás, zajos népünnepély támadt az elhagyott, néma verandán.</p>
            <p>- Kr... rff... durr... - dörrentette a kis pléhkályha. Lövöldözött, megvadult, három
               cingár lábát már mozgásba hozta, hogy nekiiramodjon és szétszedje az egész világot.
               Profilban is, szemben is, nekidühödött népgyűlési szónokhoz hasonlított.</p>
            <p>A kemény levegő lágyulásnak indult, az ágy alól előkerült a szamovár. Himmel
               keménymaglevest, virstlinek való vizet, nemritkán tejet forralt benne, aztán
               lefeküdt a pléhkályha mellé és az asztal alól előhúzta valamelyik könyvét. A
               gondolatai elbokáztak a levegőbe, úszkáltak az élet hómezői felett, olykor a
               kozmoszba is elperdültek, könnyedén, legyőzve a gravitáció szabályait. Az élet csunya
               defektusokat mutatott és a szenvedők olyan gyámoltalanok voltak! Olyan kifosztottak!
               És a könyörtelenek, a harácsolók, a nagyétűek, a törvénycikkelyek kiválasztott
               népe, a paragrafusok kegyeltjei, - hogy csörtettek ebben a civilizált vadonban.
               Ezerkilencszázhuszonhárom év telt el Krisztus születése óta. Vajjon nem valami
               atavisztikus gonoszság, valami megtisztulni nem tudás, az emberi szellem valami ki
               nem irtott féregnyúlványa okozza a bajt? Huszonegy éves korában vetette fel először
               ezt a kérdést. Azóta sok év telt el, a jóllakottak és káviárevők tömör csapatához
               újabb elemek csatlakoztak, akik növelték a bajt, mélyítették a káoszt, könyörtelenné
               tették az élet terhét és tiszteltették a bibliát: azok a divatos ragadozók, akik,
               mint nevető hiénák, kedélyesen lakmároztak a háború maradékából... Himmel
               elgondolkozott felettük és a kis kávémérésben, ahová összegyűlt néha a barátaival,
               vitákat is rendezett, felvetvén sorrendben a következő kérdéseket:</p>
            <p>1. Segíthet rajtunk egy polgári radikalizmus?</p>
            <p>2. Hát egy szocializmus?</p>
            <p>3. Esetleg a kommunizmus?</p>
            <p>4. Hát mit szólnának az urak, például a nihilizmushoz?</p>
            <p>5. Anarchiához?</p>
            <p>6. Vagy egy olyan mentőötlethez, amelyet a tisztelt jelenlévők valamelyike bocsát
               vita alá?</p>
            <p>- A polgári radikalizmusnak nemes elképzelései vannak - jelezte az egyik
               hozzászóló.</p>
            <p>(Gúnyos kotkodácsolás egy hevesen füstölgő gömbölyű fapipa mögött: )</p>
            <p>- Nemes... Nemes!... Nemes!... Hát hiszen éppen ez a baj... Elegünk volt mindenből,
               ami nemes...</p>
            <p>- A polgári radikalizmus lemaradt egy lófejjel a derbyben...</p>
            <p>- Programmja elég humánus: a társadalom tegye lehetővé, hogy minden cipőtulajdonos
               évenként legalább egyszer megtalpaltathassa a cipőjét.</p>
            <p>- Ad kettő: szocializmus...</p>
            <p>- Brávó, otthon vagyunk...</p>
            <p>- Hideg. Híjával van minden fantáziának. Egy tucat tévedés. A cipőtalpalást kizárólag
               csak a cipőtleneknek engedélyezi.</p>
            <p>Szikomorusz azzal vádolta Himmelt, hogy rendszertelen koponya, naivságokat kotyog,
               olyan, mint egy ártalmatlan molylepke: belemar egy-egy lyukacskát a gazdagok
               frakkjába és tovaszáll. Himmel azzal torkolta le, hogy ő meg vörösreüli a fenekét
               egy-egy költészeti problémán, mint egy pávián.</p>
            <p>A társaság egy kávémérés hátsó részében tartotta összejöveteleit, alkóvszerű
               szobácskában, amelyet két-három lépcső és az elfogyasztott ételneműekből 10%
               engedmény választott el a többi halandók részére fenntartott bolthajtásos
               helyiségtől. Ragadós márványasztal körül üldögéltek, nyolcan-tízen lehettek, egymás
               cigarettáját szívták és Európa kijátszott tömegeit képviselték. Céljaik körvonalait
               még elmosta kissé a kávémérés vastag füstje, de néhány ponton már most is világosan
               látszott: egymástól sohasem kölcsönkérni, egymással sohasem kezet fogni és odahatni,
               hogy a népszövetség, mint az emberi elme egyik legtorzabb alkotása, sürgősen
               szüntesse be hiábavaló fecsegéseit. Műsoruknak volt még egy szabatosan
               megfogalmazott pontja, a himlőoltás kérdése. Az elmult három év zajos és dús
               hömpölygése azonban elmosta e kérdésnek minden jelentőségét. Túljutottak rajta,
               ideológiai multnak tekintették. És így történt, hogy amikor egy csikorgó este
               belibbent közéjük Rátkay Gabriella aranycigarettatárcájával, érzéki pattanásaival és
               teozófiai jegyzeteivel - a Himlőoltás Elleni Liga eredeti programmjára Himmelen kívül
               már alig emlékezett valaki. A lány férfias szabású ruhát viselt és ezúttal nem
               látszott púpostevének. Himmelt ez arra indította, hogy kedvesebb arcot öltsön - ami
               nála vajmi ritkán ütközött nehézségekbe és elmagyarázta a vendégeknek azokat az
               elfakult szándékokat, amik azt a bizonyos ligát az idealizmus elmult éveiben, mintegy
               három év előtt, életre hívták. Miért himlőoltással kínozni a gyermekeket, ha a gáz a
               rövidesen elkövetkezendő háborúban pillanatok alatt végezni fog velük? Az új
               hadvezérek nem azt fogják csinálni, amit a nagy Bonaparte, aki megfagyasztotta
               600.000 katonáját, vagy a kilencszáztizennégyes Bonaparték, akik tízmillió emberi
               agyvelőt freccsentettek szét kurta, de hatásos marsallbotjukkal. Az új Bonaparték
               nyolcvanmillió tehenet, ugyanannyi patkányt, gilisztát, malacot, pacsirtát, pontyot
               és embert fognak néhány pillanat alatt a hátukra fektetni. Ebben a létszámban benne
               lesznek a csecsemők is kicsike mosolyukkal és piros taftszalagjukkal, az óvodások kis
               versikéikkel és törékeny nyakukkal, a tízévesek tintás ujjacskáikkal és
               himlőoltással a karjukon... Ott fognak egy pillanat alatt megfeketedni a
               bölcsőjükben... Ott fognak fetrengeni ronggyá foszlott tüdőcskével a játéktér
               napfényes homokján a lehullott pacsirtákkal és felfordult patkányokkal...</p>
            <p>- Imádom a pacifizmust - jelezte a lány pásztorórához illő althangon.</p>
            <p>Himmel, aki borostás álla és elgörbült nyakkendője ellenére igen kellemes hatást tett
               a lányra, kisujja hegyével megvakarta a feje búbját.</p>
            <p>- Tudja, tisztelt Gabriella, a pacifizmus ma már túlságosan polgári kedvtelés ahhoz,
               hogy érdekes legyen...</p>
            <p>- Viszont - mondta Gabriella állhatatosan a Himmel szemébe nézve - egy rossz
               nyakkendő és egy rosszul borotvált arc ma már nem jogcím a gúnyolódásra...</p>
            <p>- Bocsásson meg... lejárt a borbélynál a bérletem.</p>
            <p>- Mikor?</p>
            <p>- Ó, még tavaly... - mondta Himmel ártatlanul.</p>
            <p>Együtt hagyták el a kávémérést. A lány Tunákékról beszélt. Teréz megcsalja a mérnököt
               a drámaíróval. Egy csinos belvárosi lakásban szoktak találkozni. Aztán könyvekről
               kezdett beszélni. Romain Rolland, Marcel Proust, Móricz Zsigmond, Babits. A sarkon
               megkérdezte Himmelt, hogy merre megy. A következő sarkon megkérdezte tőle, hogy
               eljön-e vasárnap este hozzájuk.</p>
            <p>- Mi lesz? - tudakolta Himmel.</p>
            <p>- Egy kis Bergson, utána egy kis zene. És hideg pástétomok.</p>
            <p>Sokáig fogta a fiatalember kezét.</p>
            <p>- Magát Tücsöknek is hívják?</p>
            <p>- Nem mindenkinek szoktam megengedni.</p>
            <p>- Nekem megengedi?</p>
            <p>- Ha örömet okoz magának - vonta a vállát Himmel kedvetlenül. - De a zenés pástétomra
               nem megyek el.</p>
            <p>Mosolyogva megrázta a csalódott lány kezét és elsietett. Únta, lenézte a Bergsonnal,
               tangóval és pástétommal körített ötórai teákat. A nagy felszabadulás ráadásnak ezt is
               a nyakukba sózta: a félműveltségnek ezt a kérlelhetetlen terjedését, Bergson
               hódításait és a zenének valamilyen kapcsolatát a legképtelenebb dolgokkal. Egy kis
               Bartók és némi őzgerinc, salátával. Debussy hideg fogollyal. És csak úgy en passant:
               “Hallottátok? Tunákné most a Csermalmi szeretője.”</p>
            <p>A kávéház felé sietett, hogy beálljon a ruhatáros pult mögé. A mérnökre gondolt és
               sajnálkozott rajta. Mi köthet egy embert ilyen kérlelhetetlenül egy sekélyes, léha
               és érzéketlen teremtéshez? Tunákot előítéletei, gyöngéi ellenére rokonszenvesnek
               találta. Nem volna okos dolog felmenni hozzá, karon fogni és azt mondani neki:</p>
            <p>- Jöjjön, jó uram, magára itten semmi szükség nincsen...</p>
            
         </div>
         <div type="chapter">
            <head>XVI.</head>
            <p>A városból hazatérőben, ha a fagy nagyon beleharapott az ujjai végébe, egy
               negyedórára betért a dohánytőzsdébe, amely az Ibolyadombra kanyargó út alján egy régi
               bástyaépületben szorongott. Apró, burgonyalevestől illatozó kalitka volt a
               dohánytőzsde, vasrácsos ablakokkal, bolthajtásos mennyezettel, homorúra vásott
               kőlépcsővel. A pult mögött feslett karosszékben hatalmas emlőjű asszonyság trónolt.
               Legtöbbször szundikált, ha ébren volt, vöröszománcú ibrikből burgonyalevest
               kanalazott. Rövidlátó szemeit szinte belemártotta a barna folyadékba, amint kanalával
               a burgonyakockákra vadászott.</p>
            <p>- Efraimné nagysád, - mondta neki néhányszor Himmel - maga imádja a
               burgonyalevest.</p>
            <p>- Imádja a bánat - viszonozta Efraimné vastag hangon. - Az orvos rendelte hízás
               ellen.</p>
            <p>Ez az Efraimné abba a gyanúba keveredett, hogy a boltocska kiszolgáló lányait mekegő
               öreg férfiaknak szolgáltatja ki közvetítési díj ellenében.</p>
            <p>A kiszolgálást ebben az időben félénkszemű, fiatal leány végezte. Az arca fehér volt,
               felső fogsora rendezetlen, csupasz alsókarja pihés, mint zsenge kacsafióka, a felső
               karja reszelős a lúdbőrözéstől és Efraimné szerint, mert férfiakról álmodozott.</p>
            <p>- Igaz ez? - kérdezte egyszer Himmel a leánytól, amikor a trafikosné egy függöny
               mögött délutáni álmát hortyogta.</p>
            <p>- Ó, istenem, - sopánkodott a lány haja tövéig elvörösödve - soha... soha nem
               álmodtam még férfiakról...</p>
            <p>Sovány nyakában a sótartó alatt ezüst szívecske csüngött. A totyogó nyugdíjasokkal és
               a közeli cipőgyár ifjaival kellemes kacagást szokott váltani, de ha Himmel belépett a
               boltba, vékonyan és megszeppenve rakosgatta sorba a szétzavart újságokat és fiatal
               teste ilyenkor kinyúlt, majd finoman ide-oda vonalzott, mint egy serdülő
               macskakölyök. Minden fiatal, prémes állatocskából volt benne valami. Elhalkult, csak
               a szeme pillantott fel olykor szokatlan zavarral a furcsán tréfáló látogatóra, aki
               átfutott négy-öt újságot, kedvesen feltolta homloka bőrét, vidáman megmozgatta a
               fülét, aztán vett egy doboz gyufát, biccentett a fejével és távozott.</p>
            <p>- Ezüstszív, - mondta lágyan - egy csomag svédgyufát a maga sírig hű
               tisztelőjének...</p>
            <p>Kék volt a szeme és olykor érthetetlen dolgokat mondott.</p>
            <p>- Egy csomag gyufát, Ezüstszív... Örömtüzet akarok gyújtani... Kitalálja?... Nézze
               csak, látja, itt az újságban... “Leszerelési konferencia”. Örömtüzet a leszerelési
               konferencia és a fél mázsa koksz tiszteletére, amelyet születésnapi ajándékul
               hiteleztek nekem... A korom? - kérdi a pillantása. Elmultam, alaposan elmultam...
               Pudvás retek vagyok már, Ezüstszív, nem okozok már gyönyört, csak böfögést...</p>
            <p>Ezüstszív, akit csak Kis Annának hívnak, tele szívvel nézett az eltűnő fiatalember
               után.</p>
            <p>- Bontson egy doboz ötös szivart - dünnyögte Efraimné, kiemelve fejét a
               levesesibrikből. - És vigyázzon, ez az éhenkórász leveszi a lábáról...</p>
            <p>- Engem? - kérdezte Ezüstszív az utcasarkot nézegetve, amelyen befordult a lágyhangú
               látogató. - Engem?</p>
            <p>- Magát hát, buta csirke, nem is engem... Jó lesz, ha zár alatt tartja az
               ártatlanságát...</p>
            <p>Ezüstszív a kis ezüstszívre szorította hidegtől megcsípett kezeit.</p>
            <p>- Gondolja, Efraimné nagysága, - kérdezte halkan és áhítatos mosollyal - hogy le fog
               venni a lábamról?</p>
            <p>- Két garas ára selyemcukorért - dörögte a testes asszony féltékenyen. - Jó lesz
               óvakodni a maszlagjaitól, kisasszony.</p>
            <p>Óvakodni... Fölösleges volt óvakodnia. Semmi ijesztőt nem talált abban, amivel
               Efraimné fenyegette. De Himmeltől távol állott minden közeledési szándék. A legtöbb
               férfi, ha szóba állott vele, úgy tett, mintha a mellén csüngő kis ezüstszívet akarná
               megnézni. És ujjuk neveletlenül mindíg a mellére tévedt. Himmel sohasem hajolt a
               közelébe. Kenőcsöt hozott fagytól sajgó kezére, és ha mélyebben a szemébe nézett,
               egészen mást mondott, mint amit várni lehetett volna.</p>
            <p>- Egyék sok spenótot, Ezüstszív. És sóskát. Nagyon vérszegény...</p>
            <p>Egyszer egy leányról beszélt neki. Trafikban virágzott az is, fitos kis teavirág
               volt. Medikus volt akkor Himmel, egy gumicsővel kihallgatta a leány belsejét, hát
               pléhszíve volt. Igen, valódi bádog, pléhgyárban készült, ha hozzáértek, kong! üresen
               szólott, mint egy pléhedény.</p>
            <p>“Tied, csak tied e pléhedény utolsó dobbanása...” - fejezte be egy lírai futammal,
               trubaduri tekintetét a mennyezet felé fordítva.</p>
            <p>Ezüstszív úgy szerette volna, ha tovább énekel! De már mosolygott is és
               búcsúzott:</p>
            <p>- Ne buta moziba menjen, kedves... Miért nem jár a munkásotthonba? Magának ott a
               helye...</p>
            <p>- Öh, öh - állított be február végén elhervadt mosollyal - kissé dögrováson
               vagyok...</p>
            <p>Fulladozott a köhögéstől, nyeszlett gyapotsálja rendetlenül csüngött a nyakából, a
               füleit sem mozgatta, hogy Ezüstszívet felvidítsa, az arca láztól égett, rekedten kért
               egy doboz gyufát és egy kis teának való forró vizet. A lány riadtan kapta le az
               ibriket a kályháról, ujja vége beleért a vízbe, a fiatalember észrevette, legyintett
               a kezével, teát szórt a vízbe és azt mondta:</p>
            <p>- Sohse bánja, Ezüstszív... Most legalább nem kell megcukroznom. (Ami e pillanatban
               úgyis nehézségekbe ütközött volna.)</p>
            <p>Cukor nélkül hörpintette fel a gőzölgő folyadékot, aztán fáradt léptekkel kifelé
               támolygott.</p>
            <p>- Itt lakom az Ibolyadombon, - szólott elfulladó lélekzettel - ha egy hét mulva sem
               találnék mutatkozni, értesítse, kedves kisasszony, az elöljáróságot, a temetés
               miatt...</p>
            <p>A trafikosné erőteljesen hortyogott, a lány felbátorodott és megindultan kérdezte,
               hogy senki sincs körülötte?</p>
            <p>A fiatalember úgy tett, mintha mosolyogna, megrázta a fejét.</p>
            <p>- Egerek - felelte közömbösen és kitámolygott az ajtón.</p>
            <p>Kis Anna nem várt egy hétig, másnap felpakkolt és beállított a verandára. Himmel
               megkérte, hogy gyujtson abból az öt hasábfából, amit az asztalon lát. A fát egy
               Szeplősháj nevű fiatalember hitelezte neki, sőt egy darab félgrammos aszpirint is
               hozott.</p>
            <p>- Jó fiú ez a Szeplősháj... Két éve hordja magánál ezt a félgrammos aszpirint és most
               megvált tőle a kedvemért...</p>
            <p>Ezüstszív boldog sietséggel tüzet rakott, aztán megállott valahol az ágy és ajtó
               között, szégyenkezve kapkodta a fejét, végre aztán kibökte némi ijedelemmel és
               őszinte aggodalommal:</p>
            <p>- Hogyan tetszik lenni?</p>
            <p>- Jól - intett Himmel. - Jócskán. Magát mi szél hozta ide?</p>
            <p>- Azért jöttem, - hebegte Ezüstszív és a haja tövéig kigyulladt az arca - azért
               jöttem, mert azt tetszett mondani, hogy csak egerek...</p>
            <p>- Miért jött? - kérdezte a beteg kérlelhetetlenül.</p>
            <p>Ezüstszív kétségbeeséssel viaskodott.</p>
            <p>- A... a munkásotthon miatt jöttem...</p>
            <p>- Kapu utca 41... És ne felejtse el, Ezüstszív: maga nem előkelő polgári szűz. Tehát
               semmi könnyelmű romantika... Ne mászkáljon fiatalemberek lakására... Attól
               törvénytelen gyereke születik... Az ilyennel várni kell, amíg átalakul ez a koszos
               társadalom... Adja ide azt a port... Köszönöm... A fene egye meg, hiszen ez nem
               aszpirin... Ez Dover-por...</p>
            <p>Ezüstszív összetett kezekkel, halkan és boldogtalanul állott a beteg ágya
               közelében.</p>
            <p>- Nagyon beteg, Himmel úr? - kérdezte bátortalanul.</p>
            <p>- Ez privátügy - jelezte Himmel és nagyot köhögött.</p>
            <p>- Borzasztóan tetszik köhögni, Himmel úr.</p>
            <p>- Kibírom...</p>
            <p>Lázának puha ködén át rámosolygott a vékony trafikoslányra.</p>
            <p>- Mindenesetre köszönöm, hogy meglátogatott... Adjon, kedves, egy borogatást a
               torkomra és menjen szépen haza...</p>
            <p>Ezüstszív zavartan nézett szét a furcsa helyiségben. Aztán kinyitotta nyeszlett,
               gyerekes kézitáskáját, kivette szegényes, de gondosan vasalt zsebkendőjét,
               megáztatta és félénk mozdulattal a fiatalember torkára kötötte. Himmel valami
               bátortalan, halvány illatocskát érzett.</p>
            <p>- Rezeda? - kérdezte úgy mellékesen.</p>
            <p>- Houbigant - hangzott szerényen a felvilágosítás.</p>
            <p>- Ubigan - mosolygott a fiatalember.</p>
            <p>Aztán sokáig hallgattak. Himmel lehúnyta a szemét. Ezüstszív menni készült. Az
               ajtóhoz érve hősies elszántsággal megkérdezte még:</p>
            <p>- Ne jöjjek többet, Himmel úr?</p>
            <p>- Ne fáradjon, Ezüstszív...</p>
            <p>- Akkor javulást kívánok, Himmel úr. - Lenézett a cipője orrára, sokáig nézegette,
               aztán egy szenvedő gerlice hangján hozzátette még: - Efraimné azt akarja, hogy legyek
               a Kaszás úr barátnője...</p>
            <p>- Hitvány hölgy ez az Efraimné...</p>
            <p>- Egy doboz szivart vittem tegnap Kaszás úrhoz... Lenyomott az ágyba... Eltépte a
               szoknyámat... Nagyon szépen megkértem, hogy ne bántson engem... És mikor
               visszamentem Efraimnéhoz... ki volt sírva a szemem... Azt mondta: maga tehén... Nem
               reflektálok többet magára...</p>
            <p>Állott még egy ideig, aztán sok szeretettel azt mondta:</p>
            <p>- Ne haragudjon, hogy eljöttem...</p>
            <p>Aztán lehajtotta a fejét és elment.</p>
            <p>Himmel észre sem vette. Lecsukódtak a szemei, álmodott, zavaros, nyugtalan álomképek
               hömpölyögtek tova az agyában. Órák mulva kinyitotta a szemét: prémkabátos,
               bőrkesztyűs, elegáns férfi ült az ágya mellett.</p>
            <p>- Jó napot, Tücsök úr - mondta könnyedén.</p>
            <p>Tunák volt. Kis angol pipáját keményen szorította a fogaival. Az arca feltűnően
               mozdulatlan volt.</p>
            <p>- Megtörtént? - kérdezte Himmel hosszas szemlélődés után.</p>
            <p>- Meg - hagyta rá később a mérnök.</p>
            
         </div>
         <div type="chapter">
            <head>XVII.</head>
            <p>A mérnök nem beszélt többet Terézről. Villarészét eladta, kifizette tartozásait és
               beköltözött az irodával szomszédos hálófülkés szobába. A lakás ablakai a folyóra
               néztek. Elhozta a villából dolgozószobájának finom bútorait, régi porcellánjait és
               ritka bokharai szőnyegeit. A távozását követő héten ajánlott levelet kapott Teréztől.
               Megszólítása nem volt a levélnek. Így hangzott:</p>
            <p>“Tunák, a válóperre vonatkozó technikai kérdéseket Iván kívánja magával letárgyalni.
               Én csak arra kérem, tegye lehetővé számomra, hogy a nevétől, amelyet eddig sem
               viseltem alélt gyönyörűséggel, minél sebesebben megszabaduljak. Én sohasem szerettem
               magát, Tunák Ádám. Most elárulhatom: nem volt a zsánerem. Amióta hazajött
               Oroszországból, különösen nem. Naponta háromszor tejet, naponta négyszer ásványvizet
               ivott, hogy a háború által megviselt anyagcseréjét szabályozza. Határozottan unalmas
               volt. Unalmas volt, mint véleménye a charlestonról, a rövid ruháról és a saját
               férji kötelességeiről. Olykor elég ostoba volt kihangsúlyozni konzervativizmusát,
               amelyet ilyen jelzőkkel is megtoldott: “becsületes, vegytiszta”. Egy asszonynak ma
               többet kell nyujtani, Tunák Ádám...</p>
            <p>Örvendek, hogy vegytiszta konzervativizmusa - amelyet mindíg mulatságosnak találtam -
               őszintévé tett. Nagy megkönnyebbülést jelent számomra, hogy reggelenként nem ébredek
               többet lidércnyomással, amelyről néhány másodpercnyi tanakodás után mindíg kitűnt,
               hogy Tunák Ádámmal azonos.</p>
            <p>Értesültem róla, hogy eladta - idegeneknek - a villarészét. Kérem, nem feledkezzék
               meg Szófiról... Az emberei, amikor elszállították a képeit, az ebédlőben levertek
               egy gyümölcsöstálat, a szalonban összetörték azt az asszirmintájú majolikavázát,
               amelyet tavaly egy aukción vásároltam. Örvendenék, ha ezeket a dolgokat, amelyeknek
               oly kellemetlenül érzem a hiányát, mielőbb pótolná. A gyümölcsöstál párját az
               Üvegház kirakatában láttam, ott megveheti. A vázát illetőleg legjobb, ha egy pesti
               műkereskedőhöz fordul. Ha nem tudná megszerezni, amit igen-igen sajnálnék, úgy az
               árát Iván fogja magával közölni. Végül fel akarom hívni a figyelmét arra is, hogy a
               csomagolásnál két darab bolyhos törülközőm a széleken zöld csíkozással a fehérneműi
               közé tévedt. Ha nem fárasztja, kérem, küldje vissza ezeket is, mert nem szeretném,
               ha miattuk kellemetlen zavarok állandósulnának a leltár körül... Beretvás Teréz.”</p>
            <p>A mérnök fagyos nyugalommal olvasta a becses fogalmazványt. A leltárnál hősies
               jégpáncélját olvadékony napsugár törte át. Körülnézett a falon, hogy hová
               helyezhetné el az érdekfeszítő okmányt. Mulattatta - bár igen fanyar mulatság volt -
               Tintapetty félelme a leltár körül állandósuló zavarokról. Megvette a vázát és a
               gyümölcsöstálat, de hasztalan turkálta fel frissen elrendezett fehérneműs szekrényét
               és egyéb holmiját, zöld csíkokra sehol sem bukkant. A törülközőkről ártatlanul meg is
               feledkezett, amiért aztán újabb figyelmeztetést kapott, ezúttal a Teréz bátyjától,
               Ivántól.</p>
            <p>“Tunákné, szül. Beretvás Teréz képviseletében tudomására kell hoznom, hogy megbízóm
               nem óhajt eltekinteni kelengyéjének azon darabjaitól, amelyeket Ön, - fel kell
               tételeznem, hogy szórakozottságból - magával vitt. Legyen szabad tehát ezen az úton
               is udvariasan, de nyomatékosan felhívnom, hogy e jogtalanul elvitt tárgyakat
               késedelem nélkül szolgáltassa vissza. Sajnálnám, ha miattuk hatósági beavatkozást
               kellene igénybe vennem. Tisztelettel Dr. Beretvás Iván ügyvéd.”</p>
            <p>- Az érdekes okmánytár újra egy becses darabbal szaporodott - állapította meg a
               mérnök a levél elolvasása után. Tehát Teréz “nem óhajt eltekinteni...” Elment egy
               fehérneműüzletbe és elküldetett Teréznek hat darab bolyhos törülközőt. Egy
               papírszeletre ráírta: “A zöld csíkokkal őszinte sajnálatomra adós maradok.” Aztán
               visszahívta az embert, elvette tőle a papírszeletet és eltépte.</p>
            <p>- Nos, menjen - indította újra útba.</p>
            <p>Másnap visszakapott négy darab törülközőt. Az üzenet úgy szólt, hogy Tunák csak két
               darabot vitt magával... És kéretik, hogy szokatlan gavallériáját más alkalomra tartsa
               fenn; Tintapetty egyelőre nem kér belőle, visszaküldi a négy darab törülközőt.</p>
            <p>- A csíkokat nagylelkűen elengedte - szögezte le Tunák keserű mosollyal.</p>
            <p>Folytatta a munkáját. Néhány kisebb jelentőségű megbízást kapott, vidéken is akadt
               dolga, egy alkalommal szakértőként néhány műemlék stabilitását kellett ellenőriznie.
               Szabad idejét egy klubban töltötte, ahol sok szó esett a békeszerződések
               tarthatatlanságáról és a győztes nemzetek elnyomó politikájáról. Részt vett a
               vitákban, és mint igen sokan, ő maga is bízott a Londonból erősen támogatott revízió
               sikerében. Optimizmusát nem hangolták le kedvezőtlen hírek és a mások közönye. A
               békeszerződések a düh és a mámor beteg óráiban születtek. A kérlelhetetlen
               metamorfózisok tapasztalatain okulva - vallotta ő - nevetséges volna a történelmi
               tények befejezettségéről úgy beszélni, mint egy darab vasérc végleges
               kikristályosodásáról. A békeszerződések nem teremtettek befejezett tényeket és ostoba
               gőg azt képzelni akármelyik külügyminiszternek, hogy egy darab spanyolviaszkkal és
               egy olvashatatlan aláírással megváltoztatta az egyik félteke földrajzát. Higgadtan,
               de mély meggyőződéssel hitt a magyar röneszanszban. Egyenletességét és
               megfontoltságát néhány kandi szem gyanakodva nézte és nem szívesen látták a klub
               választmányában. A klub vezetősége kitartott mellette és szívesen mozgósította,
               valahányszor meg kellett fékezni a céltalan heveskedőket és az ártalmas akciók
               híveit...</p>
            <p>Himmel néhány újonnan megjelent könyvre hívta fel a figyelmét. Megrendelte a
               könyveket, bele is kezdett az olvasásukba. Radikális irányzatú könyvek voltak,
               túlléptek az ő gondolatainak és érzéseinek világán, kedvetlenül félretette őket.
               Munkája és a klubban eltöltött esti órák sokkal jobban lefoglalták, semhogy ideje
               lett volna leszállani idegen könyvek mélyébe, komor gondolatok tárnáiba. Lenn,
               ezekben a tárnákban vasat fejtettek, hámorokban megolvasztották és komoran zúgó
               gyárakban fegyvert kovácsoltak belőle a polgári társadalom ellen, az ő hite, az ő
               erkölcse ellen. Tisztában volt a maga osztályának hibáival, amelyekkel szemben olykor
               kíméletlen kritikusnak is bizonyult. De érzékenyen és védekezően összevonta távoli
               horizontok felé portyázó gondolatait, a polgári ideológia régi határain fedezéket
               ásott és elszántan tüzelt vissza, ha erkölcsének, hitének, vágyainak és gondolatainak
               évszázados földrajzi határait támadás érte...</p>
            <p>Ezen a télen gyakran megfordult társaságokban is és egy hosszabb tanulmány megírásán
               dolgozott. A tanulmány folytatásos cikkekben nemsokára napvilágot is látott egy
               folyóiratban. A térművészetről és az új építészeti ideológiáról szólott. Kiért benne
               az újságbuildingokra és acélházakra is. Felhőkarcoló szellemről beszélt, amely
               szembefordult az omladozó, földszinti világnézettel és fínoman, sok ötlettel,
               megrajzolta a vízszintes és a most elkövetkező függőleges korszak várható
               kultúráját. A hangjába némi gúny és egy kis szomorúság vegyült. Egy baloldali
               folyóiratban a tanulmány megjelenése után türelmetlen támadás érte. A cikk írója,
               nyilván már a német Neue Sachlichkeit emlőin nevelkedve, a gótika vallásos
               kísérteteit emlegette. Tunák válaszolt. Úgy találta, hogy a vertikálisan fejlődő
               lélek oktalanul eltávolodik a földtől, amelyen testének és szellemének erőforrásai
               élnek, a sárga búzaföldek, a morajló vizek, a virágok; már meghalni sem tér vissza a
               földre; a százharmincadik vagy kétszázadik emeleten megtalálja a maga kényelmesen
               berendezett halotthamvasztóját is. A horizontális lélek, amely millió éve uralkodik a
               földön, mintha eltűnőben volna... A hideg alkotó szellem és a meleg érző lélek
               megkezdték küzdelmüket... Ki marad felül? - a jövő kérdése... Talán igaza van a
               fiatal pionírnak, aki a gótika kísérteteiről beszélt... De sokan vannak, nagyon sokan
               vannak még, akik nem örvendeznek a személytelen gépkorszak közelgő zihálásának...
               “Megértem az idegenkedésüket” - írta Tunák. - “Egy pillantás azoknak az utcáknak a
               képeire, amelyek alatt ezt az évszámot olvassuk: 2092! És csodálatos, nem érezzük
               magunkat boldogtalannak azért, hogy nem kell a szürke vasbetonkorszaknak ezekben a
               lélektelen utcáiban és siralomházaiban lemorzsolnunk arasznyi életünket... Egy
               pillantás a folyó partján legelésző fehér juhokra és barnatestű tehenekre... Egy futó
               tekintet a domboldalra, amelyet elborít a kökörcsin és a sarkantyúvirág... és szinte
               nem bánjuk, hogy még csak 1924-et írunk...”</p>
            <p>Amit a csikágói húströsztök és újságkiadók palotáiról írt, abban büszkén és keményen
               csengett a történelem. Csak nem lehet józanésszel összevetni Csikágó és Róma
               szépségét? New York és Athén művészetét?... A Wallstreet fáraói gulákat
               építenek...</p>
            <p>... Egy reggel megkapta az idézőt a válóper tárgyalására. A kitűzött napon kissé
               gondosabban öltözött fel, mint rendesen. Fürdősóktól illatos kezeit fínom kesztyűbe
               bújtatta, zsakettje felsőzsebében szórakozottan megigazította fehér zsebkendőjét és
               elindult a törvényszékre. Ahogy sötét, magas alakja, divatos botot szorongatva,
               megállott néhány percre az oszlopcsarnok tágas lépcsőin, olyan volt, mint egy
               gyászoló vezérkari ezredes polgári ruhában, vagy angol külügyi államtitkár... Teréz
               diszkrét szürkében, de fennhéjázó mosollyal érkezett egy ismeretlen férfi
               társaságában. Később Iván is megjelent sárga irattáskával és fontoskodó arccal. Teréz
               bemutatta neki a kísérőjét. Ajkát, amely kihívó kárminszínben pompázott, túlsok kacaj
               hagyta el a kurta fátyol mögött. Olykor a szeméhez emelte lornyonját és közömbösen
               szétnézett a várakozók között. Aztán behúzódott egy ablakmélyedésbe és cigarettára
               gyujtott. Szenvedélyesen szívta a füstöt, az arcában két idegenszerű mélyedés
               képződött.</p>
            <p>- Hol láttam a mását ennek az arcnak? - tanakodott a mérnök néhány másodpercig.</p>
            <p>A Splendid szálloda lotyója jutott eszébe. Annak is ilyen lyuk képződött az arcán,
               amikor tüdejére szívta a füstöt. Az ismeretlen férfi jóízű anekdotákat mesélhetett,
               mert Teréz gyakran felnevetett. Kacajai kissé nyílvesszők módjára röppentek föl az
               ablakmélyedésből és egyenesen a mérnök mellének tartottak. Tunák mozdulatlanul
               állott; nyugalmat parancsolt magára. Nem fordította félre a fejét, Terézre nézett. A
               tekintete áthatolt a szürke selyemruhán, testét látta, anyajegyeit, megsérült
               csípőjét, alélt mozdulatait. Néhány percre elindult az emlékezete felnyilt folyosóin,
               hogy egy jelenetet, egy helyzetet találjon, amely megalázta volna Terézt... Hideg
               agya észrevette és hamar visszaparancsolta a férfiatlan, kegyetlen
               kirándulásról...</p>
            <p>Nem lenne érdektelen - gondolta - megrajzolni ennek a házasságnak a
               lázgörbéjét...</p>
            <p>Első hetek: a higanyoszlop valahol a Csimborasszó magasságában kalandozik. Első év
               végén: 36,6... Eszébe jutott, hogy a hazaérkezését követő napokban egy számokkal
               telerótt papirost talált Herczeg Ferenc valamelyik regényében. A Teréz írása volt.
               Legfelül egy szorzást látott: 250.000x18%-kal. Az eredmény osztva néggyel és
               hozzáadva a kétszázötvenezerhez. Akkor nem vetett ügyet a dologra. Szokása szerint
               futólag átvizsgálta a műveletek helyességét és Teréztől minden kíváncsiság nélkül
               megkérdezte:</p>
            <p>- Milyen számítással bajlódik, Tintapetty?</p>
            <p>- Á, semmi... Bözsnek valami elértéktelenedett papírmárkái vannak. Nem emlékszem
               rá... valamit ki kellett számítani...</p>
            <p>Néhány hónap mulva megtudta, hogy a 250.000 a Teréz bankbetétjének összegét
               jelentette. A 18% a kamatláb volt. A negyedévi kamatot számolgatta azon a papíron.
               Fillérnyi gondossággal dolgozott. A kamatokat aztán hozzáírta a tőkéhez. A
               következő negyedben már a kamat is kamatozott... És volt idő, amikor azt hitte, hogy
               Teréz könnyen zavarba jönne, ha arra kérnék, hogy magyarázza el a kamatláb
               fogalmát...</p>
            <p>Az első hetekben Teréz még úgy festett, mint aki visszaálmodta magát egy elmult
               szerelem hangulatába. Sokat ült a zongora előtt lankadt pongyolában, és ha ő mögéje
               lépett, kéjesen hátranyujtotta a karjait.</p>
            <p>- Ádám... - szólalt meg egyszer con amore.</p>
            <p>- ?</p>
            <p>- Ki volt az a Mongolka?... Megcsaltál vele?</p>
            <p>- Nem.</p>
            <p>- Valami volt köztetek... Kiéreztem multkor a hangodból. Hogyan találkoztatok?</p>
            <p>Elmondta, hogyan találkozott Mongolkával.</p>
            <p>- A kínai határ mentén kerültünk egymás mellé egy fogadófélében. Künn negyven fokos
               hideg volt. Ránk köszöntött az éjszaka. Emberek, kutyák, kecskék, valamennyien, akik
               a fogadó egyetlen helyiségében voltunk, összeszorultunk, és mint didergő majmok a
               ketrecben egymáshoz tapadtunk, hogy meg ne fagyjunk. Én valami suhanckülsejű vékony
               mongol közelébe jutottam. Éjfél után azon vettem észre magam, hogy a feje a mellemen
               pihen. A didergéstől olyan sebesen mozog, mint a dobpergés. Egyszer csak megszólal.
               “Megölelni kicsit a mongolkát, mert mindjárt meghal.” Nem felelek neki, hozzámsímul.
               A hideg elálmosít, félálomban érzem, hogy az arca az arcomhoz tapad. Egészen jóban
               vagyunk - gondolom magamban. “Kabát alatt is megölelni a mongolkát” - figyelmeztet
               egy kis idő mulva sürgetően. Ügyet sem vetek rá. “Kabát alatt is” - kérlel később
               újra. Észre sem veszem, kezével bekalauzolja kezemet a kabátja alá. A teste valóban
               hideg, de elöl, a vékony bordák fölött két kellemes halom akad a kezem ügyébe.
               Ránézek. Fiatal suhancnak gondoltam. A szemöldöke alatt szétnyílik a két vékony
               vonal, és valami megszeppent feketeség csillog felém. “Nem szorítani többet
               mongolkát?” - kérdezi alázatosan. Vállat vonok. De szorítani - nyugtatom meg. Nem sok
               időbe telik és úgy átfűl, mint egy vaskályha. Nagyszerű találmány így télvíz idején
               az ilyen parázsló kis vaskályha, gondolom magamban. Európában szabadalmaztatni
               fogom... Hajnal felé odajön egy öreg mongol, leszedi rólam a nőt, megtapogatja,
               konstatálja, hogy jó meleg, valami köszönésfélét vigyorog nekem, és félreérthetetlen
               mozdulattal elindul vele a nyitott padlás felé...</p>
            <p>Teréz jót mulatott a kalandon. Augusztusban nagy melegek jöttek, megkérte Tunákot,
               hogy beszéljen neki a szibériai hóról. Meztelen lábait felhúzta maga alá a fotőjbe,
               egy kézitükörben a fogait nézegette és hallgatta a szibériai télről szóló
               beszámolót.</p>
            <p>- És nagyon sok hó volt? - kérdezte később ásítozva.</p>
            <p>Ő megmutatta a szoba falán a hó magasságát.</p>
            <p>- És mondja csak... hát ez borzasztó érdekes... azok az eszkimók, vagy szamojédok...
               azok olyankor sem vetkőznek le, amikor meg akarják ölelni a feleségüket?</p>
            <p>- Ez irányban nem folytattam tanulmányokat - felelte ő kissé együgyűen.</p>
            <p>- Senkivel sem volt viszonya? - kérdezte Teréz.</p>
            <p>És ő, a tökéletlen, féltékeny könnyektől tartva, valami körülményes magyarázatba
               kezdett. Ebben a magyarázatban ez a három szó is előfordult: Katharina, mély és
               barátság.</p>
            <p>Teréz évődve elhúzta a száját.</p>
            <p>- Szóval Katharinának hívták. De miért nem mondja azt, hogy a szeretője volt?... Az a
               mély barátság, amelyről maga nem átall beszélni a huszonegyedik században, nem egyéb,
               mint mély butaság.</p>
            <p>Ő figyelmeztette Terézt, hogy még csak a huszadik században vannak. Teréz nem hitte
               el, felkapta a telefonkagylót és megkérdezte Csermalmit, az írót, aki valami hosszas
               szellemességgel válaszolt.</p>
            <p>- Különben is - közölte Teréz később - elvárhattam volna, hogy a férjemnek néhány
               érdekes viszonya legyen, és a házastársi hűségről szabadelvűbb nézeteket valljon,
               mint egy anglikán segédlelkész.</p>
            <p>Ő nevetett a tréfán és azt hitte, Teréz is nevetni fog. De Teréz csak elbiggyesztette
               a száját.</p>
            <p>Két hét mulva az evezősklubban egy sportfiú tánc közben azt mondta Teréznek:</p>
            <p>- Drágám, maga prűd...</p>
            <p>- Miért mondja ezt? - tudakolta Teréz minden sértődöttség nélkül.</p>
            <p>- A modern táncok fő szabálya: ragadni kell. Ne húzza vissza a hasát.</p>
            <p>Teréz nevetve simult a táncosához. - Így jó?</p>
            <p>- Tapadni!... - hallotta Tunák az újabb kommandót.</p>
            <p>A sportfiúhoz lépett és megfogta a vállát.</p>
            <p>- Vigyázzon fiatalember. Maga túlságosan jól ismeri a táncszabályokat, de
               elfelejtette elolvasni a jó modor zsebkönyvét...</p>
            <p>Teréz ezt a megjegyzést kissé rozsdásnak találta.</p>
            <p>- A jó modor zsebkönyve!... Kétségbeejtően lapos ez, Ádám... Ne haragudjon, ilyen
               ósdi ötletekkel nem lehet kivédeni azt a nevetséges helyzetet, amibe egy oktalanul
               féltékenykedő férj belepotyog... Maga kilencszáztizennégyben elaludt.</p>
            <p>- Tehát arcul kellett volna ütnöm?</p>
            <p>- Brrr... Maga ősember... Valami szellemeset kellett volna mondania. Az ember még nem
               bárhölgy, ha jól táncolja a charlestont...</p>
            <p>Az idegei nincsenek rendben - gondolta ő, amikor a Teréz első epés nevetését
               hallotta. Néhány hónap mulva egyre gyakrabban kellett a Teréz idegeihez folyamodnia
               magyarázatért. Egy másik, kissé elavult világból hozta magával azt a hitet, hogy a
               megmagyarázhatatlan és ostoba dolgokat a nők az idegeik miatt követik el. Lassan
               jött, úgy szállott fel benne halott házasságuk tudata, mint buborékok a víz fenekén
               pihenő halott testéből. A szakácsnő vagy a konyha körül valami zavarok támadtak,
               Teréz és Szófi Ivánnál étkeztek néhány napig, ő pedig vendéglőbe járt. Teréz sohasem
               kérdezte meg - a régi házassági törvények értelmében - hogy ízlett-e neki a vendéglői
               koszt. Nem érdekelték ezek a fiziológiai kérdések. A lelki és fiziológiai dolgoknak
               ez a kapcsolása a hitvesi érdeklődés köréből lehetett háborús vívmány, hajnalhasadása
               egy új világnak, - ő úgy érezte, hogy légvárai, amelyeket hétévi magányban konstruált
               (az építészeti technika minden vívmányának felhasználásával) alaposan meginogtak.
               Abban a koordináta rendszerben, amely a dolgokhoz, emberekhez való viszonyát magába
               zárta, a közösség intézménye elsőrendű fontossággal bírt. Teréz a mosásból
               beérkezett férfiingeket kiselejtezte a maga ingei közül és a szobán áthaladva,
               félvállról azt mondta neki:</p>
            <p>- Kérem... távolítsa el innen a dolgait...</p>
            <p>Nem értette meg a figyelmeztetést.</p>
            <p>- Hová távolítsam, Teréz?</p>
            <p>- Nos, hát csengessen a szobalánynak és rakassa be a szekrényébe...</p>
            <p>Teréz más koordináta rendszerben élt, megtagadott minden közösséget a férji ingekkel.
               Párizsban, a szállodában még amiatt zsörtölődött, hogy Tunák könnyelműen
               megfeledkezett a leltárról. Azóta háború volt, a kozmoszban néhány golyó
               szétfreccsentette egymást, a valcert tangó és charleston váltotta fel, egyéb
               változások is akadtak, csak ő járkált itt avultan és tanácstalanul. Pedig egyszerűnek
               látszott a dolog: az ember bekapcsolódik az új áramkörbe és - legalább elméletben -
               eltáncolja a maga mindennapi tangóját...</p>
            <p>- Testi magányra van szükségem - jelentette ki Teréz tél elején.</p>
            <p>- Hol olvasta ezt, Teréz? - kérdezte ő barátságosan.</p>
            <p>Teréz kifejtette, hogy ezt sehol sem olvasta. Magától is kitalálta, hogy amiként joga
               van a gondolatait és a fehérneműjét elkülönítve tartani, úgy testileg is igényt
               tarthat némi önállóságra. Ez nem jelenti természetesen azt, hogy a hálószobája
               ajtaja rendszeresen zárva lesz; mindössze annyit, hogy a jövőben csak akkor fogadja
               férjét az ágyában, ha ez neki is örömet fog okozni.</p>
            <p>Tunák napokig nem látott az arcán mosolyt. Pedig Teréz többször is elnevette magát és
               baloldalt ilyenkor vidáman felragyogott ezüstös zápfoga. De ez a ragyogás nem
               Tunáknak szólott. Szállodai tánctermekben, árvízkárosultak teadélutánján,
               ismerőseinél, cukrászdában, ródlipályán, színházban, a néger költészetről és a
               relativitási elméletről szóló felolvasásokon mindenütt érdeklődést keltett ruháival,
               önállóságával és érzéki nevetésével. Hetenként kétszer otthon is felragyogott ezüstös
               zápfoga: hétfőn és pénteken öttől hétig. Ezekben az órákban Csermalmi is
               leereszkedett a Parnasszusról, hogy gondosan előkészített rögtönzéseivel, pompás
               nadrágjával és tekintetének goethei tartalmával ámulatba ejtse a teozófust, az
               öngyilkost, Kleopátrát és a többi csodabogarat és mellesleg Terézt se hagyja egészen
               kihűlni, aki nagyon is a kedve szerint szervirozta a teát és önmagát.</p>
            <p>Tunák eleinte résztvett ezeken a sekélyes összejöveteleken, de egyre fokozódó
               idegenkedéssel. Ha együtt mentek valahová, észrevette Terézen, járásuk egyenetlen
               ritmusa zavarja. Teréz pillegni szeretett volna, de az ő mozdulatai, bár járása
               jelentősen megjavult, nehézkesek és ritmustalanok voltak. A Teréz tagjaiban vadonatúj
               amerikai melódiák lüktettek, csupa nyugtalanság volt és ő egyre jobban hozzászokott
               az egyhelyben való mozdulatlan szemlélődéshez. Néha átvillant rajta valami alacsony
               érzés: irígyelni tudott minden kétlábú férfit, akármilyen nyeszlett bőrben
               ugrándozott is kábult nőstényével a táncterem parkettjén. Elszégyellte magát ezért
               az érzésért. Lassankint elmaradt Teréz mellől. Ha az éjszakát együtt töltötték,
               megesett, hogy Teréz szótlanul nézegette a mennyezetet vagy a szemközti kandeláber
               sárga selyemernyőjét.</p>
            <p>- Kire gondol? - kérdezte ő komoran.</p>
            <p>- Hagyjon - vonta a vállát Teréz.</p>
            <p>A mérnök hetekig kereste a tekintetét. Hetek óta nem nézhetett a szemébe. Ha kereste,
               mindíg másfelé röppent a pillantása, ha elfogta, Teréz lebocsátotta a függönyöket,
               “címzett elutazott”.</p>
            <p>Közömbösen és mozdulatlanul tűrte férje kedveskedéseit.</p>
            <p>Tunáknak vidéken akadt dolga. Tíz nap mulva érkezett haza. Egy széken papírlapot
               látott. Fölemelte: szanatóriumi számla volt. Megnézte a dátumot: négy nap előtt kelt.
               Megkérdezte, hogy ki volt a beteg. A szobalány nyugodt, monoton hangon
               jelentette:</p>
            <p>- Tudomásom szerint senki sem volt beteg.</p>
            <p>A szakácsnő azonban megzavarodott és valami körülményes magyarázatba kezdett. Nem
               faggatta tovább. Estefelé megérkezett Teréz is a gyermekkel. Tunák várta, hogy
               egyikük majd beszámol a távollétében történtekről. Sem Teréz, sem a gyermek nem
               tettek említést a szanatóriumról. Éjszaka óvatosan bement Szófihoz. Megsimogatta a
               fejét, a kezét, felgyujtotta a lámpát, figyelmesen megnézte.</p>
            <p>- Beteg voltál, édes? - kérdezte, amikor a gyermek megébredt.</p>
            <p>Szófi álmosan rázta a fejét. Aztán eszébe juthatott valami tilalom, megriadva
               fordította félre a fejét.</p>
            <p>- Aludni akarok - mondta panaszosan.</p>
            <p>A mérnök másnap kocsira ült és kiment a szanatóriumba. Sokáig kellett egy lakkozott
               falú, hamvas betonkockákkal burkolt folyosón várakoznia. Aztán hazasietett. Terézt a
               hálóban találta a tükör előtt, halványlila melltartóval és lila selyemfűzőben. A
               füstszínű selyemharisnyát fodrozó gumiszalag kötözte a fűzőhöz. A combja meztelen
               volt, a melle is.</p>
            <p>- Másállapotban volt, Teréz? - kérdezte tőle nyugodtan, de rezolút hangon.</p>
            <p>Teréznek a levegőben maradt egyik karja. A fejét hátrafordította és hosszú pillantást
               vetett az ajtóban álló Tunákra. Aztán újra a tükör felé fordult, legombolta magáról a
               melltartót és szárazon felelte:</p>
            <p>- Igen...</p>
            <p>- Semmi mondanivalója nincs ezenkívül? - kérdezte a mérnök hosszú várakozás után.</p>
            <p>Teréz megvonta a vállát és a sarokba dobta a melltartót. A mellei megrázkódtak,
               fehér, üde bőrén hidegen rózsállott a mellbimbó udvara.</p>
            <p>- Mit akar még tudni? Teherben voltam és most nem vagyok.</p>
            <p>- Rendben van. De legyen szabad felvetnem a kérdést: miért kell nekem ezt egy
               számlából megtudnom?</p>
            <p>- Mert a számlát szórakozottan az asztalon felejtettem. Egyébként, ha jól megnézte,
               rajta volt az is, hogy “kiegyenlítve”.</p>
            <p>Levette a fűzőjét is és meztelenül állott a tükör előtt.</p>
            <p>- Kérem, forduljon el, amíg felöltözködöm - jutott még az eszébe.</p>
            <p>- Hogyan tehette ezt, Teréz?</p>
            <p>- Hogyan?... Nem akartam állapotos lenni... Nem akartam gyereket... Ezért tettem.
               Kérem, adja ide azt a selyem pongyolát...</p>
            <p>- Nem akart gyereket és megölte.</p>
            <p>Teréz megsimogatta a melleit, aztán bebújt az ingébe.</p>
            <p>- Micsoda pátosz, kedves Ádám!... Megöltem!... Úgy beszél, mint egy falusi
               plébános... Egyszerűen eltávolítottam... Mint egy fölösleges pattanást.</p>
            <p>- Szóval: mindössze egy kis kozmetika...</p>
            <p>Teréz nevetett.</p>
            <p>- Nem bánom... Legyen kozmetika...</p>
            <p>A mérnök közelebb lépett hozzá. Sokáig nézte.</p>
            <p>- Valamiről megfeledkezett, Teréz - jegyezte meg. - Ahhoz a pattanáshoz nekem is volt
               egy kis közöm...</p>
            <p>Teréz újra megfordult. Mosolygott. Cigarettára gyujtott és a mennyezet felé fújta a
               füstöt.</p>
            <p>- Tunák Ádám, maga összetéveszt engem egy házinyúllal... Jegyezze meg, hogy én akkor
               szülök, amikor jónak látom... amikor szükségesnek érzem... és nem akkor, amikor maga
               kegyeskedik engem hímsejtjeivel megtisztelni...</p>
            <p>- Gyönyörű teóriák...</p>
            <p>- Teóriának nevezi?</p>
            <p>Nyúlánk, kecses mozgású testét és kicsiny lelkét jégréteg borítja - gondolta Tunák
               keserűen. A közelléte hideget áraszt, a barométer fagypontra zuhan tőle a szoba
               ablakában.</p>
            <p>Tintapetty! - szerette volna neki odakiáltani. - Tintapetty!</p>
            <p>Odakiáltani, hogy ébredjen fel, ha alszik.</p>
            <p>- Megmutattam, hogy nem teória - folytatta Teréz cigarettája füstje mögül könnyedén.
               - És szeretném, ha levetné ezeket a vizsgálóbírói allűröket...</p>
            <p>A mérnök mozdulatlan arccal nézte.</p>
            <p>- Jobban szeretné, ha a maga üres és szemtelen evezőslegényeihez hasonlítanék?</p>
            <p>A véres mocsokként vödörbe hajított méhmagzat jutott az eszébe, a sietség, a
               frigiditás, a könyörtelenség, amellyel Teréz a gyermekét, az ő gyermekét elvetette
               magától. Felborzolódott a méltósága, a tekintete sötét volt, a hangja kemény, és ha
               taraja lett volna, a taraja sötétvörös lett volna most önérzetének
               felhorkanásától:</p>
            <p>- Maga, kedves, sekélyes és önző volt már abban a pillanatban, amikor a világra
               jött... Nem érdekelnek a terhességről szóló elméletei... Jogom van számon kérni ezt a
               kis gyilkosságot... Ezt a játszi gonoszságot...</p>
            <p>Érezte, hogy helytelen irányban tört ki borús passzivitásából, mert kissé talán
               tényleg színpadias dolog egy világháború tömegmészárlása után gyilkosságnak nevezni
               egy közönséges magzatelhajtást. De nem volt már ideje helyrehozni a tévedését. Teréz
               felnevetett. Gyerekesen mozgatta a lábát, összecsukta a szempilláját és keskeny résen
               át nézegette a férjét. Aztán dúdolni kezdett. Valami dévaj sanzon lehetett, hirtelen
               abbahagyta és azt kérdezte:</p>
            <p>- Jogot emlegetett, nemde?... Hát lássuk csak... mire alapítja ezt a jogát?</p>
            <p>Kihívóan énekelt tovább és várta a feleletet.</p>
            <p>Tunáknak csak később jutott eszébe, hogy a hangja, amelyen azt mondta: “az én
               gyermekem volt”, egy felbőszült himpulyka tenorjához hasonlított. És Teréz erre
               roppant könnyedén csak azt kérdezte:</p>
            <p>- Biztos benne?</p>
            <p>A ruháját gombolta és Tunáknak úgy rémlett, hogy szédítő távolságban állanak
               egymástól. Teréz sietve felfésülte hullámos haját. Föltette a kalapját, a
               pókhálóvékony fátylat lebocsátotta az arcára, a mérnökre pillantott és megismételte a
               kérdést:</p>
            <p>- Biztos benne, hogy a maga gyermeke volt?</p>
            <p>Tunák az asszonyhoz lépett.</p>
            <p>- Nem, - mondta sápadtan - ezek után nem vagyok biztos benne... De úgy rémlik,
               magának is fejtörést okozna ennek az eldöntése.</p>
            <p>- Azt hiszi?</p>
            <p>- Föltétlenül. Mert egy egész evezősklubra kéne tekintettel lennie.</p>
            <p>Teréz összehunyorította a szemeit.</p>
            <p>- Arcátlan...</p>
            <p>Megigazította kalapján a türkizes tollat és megindult. Tunák megfogta a
               csuklóját.</p>
            <p>- Egy szóra, Teréz.</p>
            <p>- Mit akar?</p>
            <p>- Egy ostoba kérdésre kérek választ... Ki most a szeretője?</p>
            <p>Teréz hátravetette a fejét:</p>
            <p>- Hülye fráter - mondta feldühödve. - Eressze el a kezemet.</p>
            <p>- Áh - röppent ki a mérnök száján a csodálkozás. - Hülye fráter?... Nincs itt valami
               tévedés, Tintapetty?... Azelőtt egyetlen világítótornyának nevezett...</p>
            <p>- Eressze el a kezemet!</p>
            <p>- Hová megy?</p>
            <p>- Semmi köze hozzá. Ne szorítsa a kezemet.</p>
            <p>- Csermalmihoz?... vagy ahhoz a szellemes ifjúhoz, aki a hasát reklamálta
               táncközben?</p>
            <p>Megvonaglott az arca, a hangja lecsúszott síma pályájáról, rikácsolt. Kiürítette a
               szívét, az epehólyagját, egy elvadult rikácsolásban hömpölygött belőle csalódása,
               fájdalma, méltatlankodása és mindaz a keserű, maró váladék, amely megrúgott önérzete
               helyén meggyülemlett. Kiabált. Kiáltozott és óh, ha még valami ünnepélyeset, valami
               megrendítőt, valami irodalmi értékűt kiabált volna! De - fájdalom - az ilyen
               kiabálásnak törvényszerűségei vannak. Ilyenkor rút és évszázados banalitásokat ordít
               minden férfi. Aztán hirtelen berekedt. Elakadt a hangja. A szünetet felhasználva
               Teréz kezdett kiabálni:</p>
            <p>- Útálom magát... Útálom, maga nyomorult... És eressze el a kezem, megértette?</p>
            <p>- Nyomorékot akart mondani? - kérdezte a mérnök elcsendesedve.</p>
            <p>- Azt! Hát persze, hogy azt... Nyomorék... Undorodom magától... Eresszen.</p>
            <p>Tunák önfeledten fogta a csuklóját és az izzó, gyűlölködő szemekbe bámult.</p>
            <p>- Tintapetty! - motyogta elképedve.</p>
            <p>- Elereszt?</p>
            <p>- Egy kérdés még, ha megengedi...</p>
            <p>- Eresszen...</p>
            <p>Teréz fogait ráharapta az alsó ajkára. Aztán fölemelte a lábát és teljes erővel a
               mérnökbe rúgott. A mérnök megtántorodott és az ágy hátának dőlt... Sötétség fogta
               körül...</p>
            <p>Aztán hallotta, hogy dühös dörrenéssel becsapódott a hálószoba, aztán a szalon, aztán
               az előszoba ajtaja. Sokáig állott azon a helyen, ahová Teréz rúgta. Görcsösen fogta
               az ágyat... Később lassan átbicegett a szobájába, elfoglaltságot keresve gépiesen
               tett-vett az íróasztalon, cigarettára gyujtott, kinézett az ablakon és égő homlokát
               rászorította a hűvös üvegre. A szobalány később teát hozott be neki. Szórakozottan
               megitta, cukor és rum nélkül...</p>
            <p>- Igen, - mondta magának - ilyen Terézek is vannak...</p>
            <p>Becsengette a szobalányt és kiadta az utasítást, hogy csomagoljon...</p>
            <p>Nincs mit keresnie már ebben a házban, gondolta. Fölszedi a sátorfáját. Elmegy...
               Kezével meglökte az üres teáscsészét... Igen. De előbb talán fizetni kéne... Igen...
               “Fizetek, Tintapetty... Egy teám volt... minden nélkül, szív nélkül... hidegen és
               üresen...”</p>
            <p>Szófi rontott a szobába. Szelesen, vidáman, az ugróköteléért jött, amelyet egy széken
               felejtett. Meglátta a mérnököt és az ajtóban megtorpant. Néhány másodpercig szótlanul
               nézték egymást. Az ő szemében várakozás és vágyakozás sütött, meg is mozdult, hogy
               rezignált kezét lassan rátegye a gyermek arcára. Sápadt volt, a szeme fehérjében
               vékony vérerek támadtak, döngött a szíve, mint egy gyászlepellel takart nagydob.
               Szerencsétlennek, balsorstól üldözöttnek érezte magát. Vágyakozás serkedt fel benne
               a gyermeke szeretete után. Várta, hogy Szófi hozzáérjen, hogy megérezze azt a
               fullasztó szomorúságot, amely a mellkasában fészkel, hogy meglássa szemében a
               magányát és makacsul összeszorított gyermekajkát egy kis szeretettel az ő arcára
               szorítsa. Nagyon szerette ezt a gyermeket. Meg akarta szelídíteni, meg akarta
               hódítani. Szófi közömbös és kötelességtudóan langyos maradt. Mégis szerette. Tudta,
               hogyha most elmegy innen, a gyermek elveszett a számára... Voltak ebben a néma
               szemlélődésben pillanatai, amikor arra gondolt, hogy Szófi talán vele menne,
               csatlakozna hozzá... De Szófi hátrált kinyujtott keze elől és az ajtóküszöbön
               túljutva, azt kérdezte tőle:</p>
            <p>- Miért veszekedett anyukával?</p>
            <p>A túlsó szobából, védett állásból nézegette az apja megrokkant alakját.</p>
            <p>- Veszekedtem, Szófika? - kérdezte Tunák kuszáltan. Fölemelte a kezét, mintha rendet
               akarna teremteni arcvonásai között. Úgy rémlett neki, hogy mozdulatai hasonlítanak
               annak az embernek a mozdulataihoz, aki földrengés után emelgeti a szoba felborult
               bútorait.</p>
            <p>- Miért veszekedik anyukával? - ismétlődött meg kérlelhetetlenül a kérdés.</p>
            <p>S füle mögé emelte a haját és követelően szegte magasba az orrát. Idegen és
               ellenséges volt. Tunák sajogva járatta rajta a tekintetét.</p>
            <p>- Elmegyek, Szófi - mondta erőlködve.</p>
            <p>Megállott. Várt. Az eset reménytelen volt, mégis várt, reménykedett, fájóan
               lélekzett. Szeme öntötte a szeretet láváját a makacsul elsáncolt gyermek felé. Szófit
               nem fogta a láva, hűvös orra érdeklődéssel, de a legtökéletesebb részvétlenséggel
               szegződött feléje.</p>
            <p>- Hová megy?</p>
            <p>- El - intett ő a kijárat felé. - Elmegyek innen.</p>
            <p>- És nem jön többet vissza?</p>
            <p>Lóbálta a fejét, a torkát megindultság szurkálta.</p>
            <p>- Nem.</p>
            <p>Szünet következett.</p>
            <p>- Visszamegy Oroszországba?</p>
            <p>- Nem, Szófi... Nem oda megyek... Csak innen, tőletek távozom...</p>
            <p>Újabb szünet következett. Szófi a körmével vonalakat húzott az ajtófélfán.</p>
            <p>- Azt az átlátszó csontvonalzót is elviszi? - vetette fel hosszabb töprengés után a
               kérdést.</p>
            <p>- Nem - mondta ő tompán. Aztán fölemelkedett, megkereste az átlátszó kaucsukvonalzót
               és odaadta a gyermeknek.</p>
            <p>- Ugye, Szófi, nem bánod, hogy ez a sánta ember elmegy tőletek?</p>
            <p>A gyermek vonogatta, rázogatta a vállát.</p>
            <p>- Nem sokat bánom - jelentette ki őszintén...</p>
            <p>Keserűen mosolygott. Mennyi oktalan szeretetet pazarolt erre a kölyökre! Haragos
               hullámocska gurult rajta keresztül. Kinyujtotta a kezét, hogy megtépje a fennhéjázó
               szőke varkocsokat, de elhalt benne a mérges remegés, keze a levegőben maradt, kifelé
               intett:</p>
            <p>- Így hát elbúcsúztunk egymástól... Menj...</p>
            <p>... A lépcsőkön Terézzel és Ivánnal találkozott. Felhevülten érkeztek, megállottak
               előtte.</p>
            <p>- Remélem, belátod, - röcsögte a Teréz bátyja sok méltósággal - hogy az eljárásod nem
               úriemberhez méltó...</p>
            <p>Nem állott meg. Egyenletesen, sietség nélkül folytatta az útját. Nem nézett Terézre
               és nem válaszolt Ivánnak. Utálatot érzett.</p>
            <p>- Beszélnem kell veled - figyelmeztette Iván. - Magyarázattal tartozol.</p>
            <p>Még ezt is? - vigyorgott benne a kaján, keserű kérdés. - Magyarázattal? Nos, és mi
               legyen az a magyarázat?... “Ez a nő, akivel gyermeket nemzettem, egy órával előbb
               fölemelte a lábát és belém rúgott...”</p>
            <p>Nem felelt Ivánnak. Elhaladt mellettük, kinyitotta a kaput és megindult a város felé.
               Hideg ujjai között cigarettát szorongatott. Már az irodája közelében járt, amikor
               észrevette. Rágyujtott és szomjasan szívta tüdejére a füstöt... Sötét, kietlen
               felhők nyargaltak a feje fölött... Egy darabig érzéstelenül nézte a felhőket, aztán
               lehúnyta a szemét...</p>
            <p>...És Teréz most ott állott a fekete feszület előtt, fátyolosan, elöl gyöngéden
               összefogott kezekkel, szenvedő arccal, régi fényképész ízlés szerint. Így
               fotografálták 1880 körül a királynőket és fiatalon elhúnyt dámákat, akiket csalódott
               szívük vitt a sírba.</p>
            <p>- Tunák Ádám mérnök, Ön hűtlenül és minden jogos ok nélkül elhagyta a feleségét -
               szögezte le az elnök cvikkerével foglalatoskodva.</p>
            <p>- Igen.</p>
            <p>Az elnök rálehelt a szemüvegre és a perrendtartás valamelyik szakasza alapján
               feltette a kérdést, hogy nem akarnak-e kibékülni.</p>
            <p>- Ah, dehogy - jelentette ki Teréz bosszúsan.</p>
            <p>Aztán elmult minden, Teréz ledobta magáról a Tunákné nevet, mint ahogy hermelinboáját
               szokta vállának egy kicsiny és közömbös mozdulatával levetni és ő megint ott állott
               az előcsarnok dór oszlopai között, mint egy ütközetet vesztett vezérkari ezredes,
               mint egy nyugalmazott külügyi államtitkár... A csendes utcán Himmel gyöngéden
               megérintette a karját.</p>
            <p>- Zavarom, Sir?</p>
            <p>- Honnan kerül maga elő? - kérdezte a mérnök, miután megtettek egymás mellett vagy
               ötven lépést.</p>
            <p>- Áh, - legyintett Himmel résztvevő mosollyal, ügyet sem vetve a mérnök kérdésére -
               nem olyan súlyos az eset... Lássuk csak... A felesége, ágyiő, lement... Nemde?... A
               feleségek elég gyakran odébbállnak, olvastam az újságban... Nincsen ebben semmi. A
               kérdés csak az, hogy mit vitt el magából... Háború alatt nekem is akadt egy balesetem
               egy Krisztina nevű takaros cukrászhölggyel. - Oldalt vizsgálódva a mérnökre
               pillantott, aztán nyugodt derűvel folytatta: - Krisztina selypített, Petőfiről azt
               hitte, hogy a Rókus-kórházban halt meg, amikor ő még óvodás kislány volt. Hamvas
               csacsiságokat selypített, fehér és törékeny volt, mint egy habos rolló... Úgy
               határoztam, hogy körorvos leszek a kedvéért. Azt mondta, hogy szereti a kakukkfüvet
               és a sárgarigó fütyülését... Ez előfordul fiatal és tapasztalatlan
               cukrászlányoknál... Néhányszor elkísértem az orvoshoz... Krisztina akkor megállott,
               fölnézett a pesti sürgönydrótokra, mintha egy arra tévedt sárgarigó fütyülését
               hallgatná. Máskor meg olyan kecses mozdulatot tett, mintha kakukkfüvet akarna szedni
               a járdán... Tehát körorvos akartam lenni... Úgy határoztam, hogy lesz egy egylovas
               kocsim, mint Bovarynak, harcolni fogok a skorbut és a vérbaj ellen... folyóiratokat
               fogok járatni... a Medizinische Wochenschriftet és valami szépirodalmat... lesz egy
               tisztára súrolt nappali szobám, amelynek az asztalánál Krisztina purzicsán és
               hercegovinai dohánykeverékből cigarettákat fog nekem tölteni... A padlón tiszta
               gyékényszőnyegek... Az ebédlőben kellemes rozskenyér és nyúlpecsenye illat (a nyulat
               a gyógyszerész fogja lőni). Vasárnap Krisztina templomba megy... Elénekel néhány
               zsoltárt, addig én cikket írok az orvosi szemlébe a golyva kezeléséről... Ó igen,
               Sir, az ember balga álmokat álmodik... Szép és balga álmokat, kedves Tunák úr...
               Krisztinát, amint említettem, kétszer vagy háromszor elkísértem az orvoshoz... Azt
               mondta nekem az édes, hogy injekciókat kap vérszegénység ellen. Az orvos csakugyan
               adott neki injekciókat... de nem vérszegénység ellen, hanem - hogy úgy mondjam -
               túlnépesedés ellen... Ne hajtsa le a fejét, Sir... Szembe kell nézni a dolgokkal...
               Én azóta megtanultam sok égitestnek a nevét és a Földtől való távolságát... És tudja,
               néha azzal szórakozom, hogy ezeket a távolságokat elosztom azzal a huszonöt évvel,
               amely nagy eszmék, nagy vagyonok, nagy dicsőségek és nagy érzések földi életét
               kiteszi... Nagyon tréfás dolgok kerülnek ki ebből az osztásból, barátom... Egy
               győzelmes francia hadvezér nagysága összevetve a Nap protuberenciáinak
               nagyságával... Egy Csermalmi nevű drámaíró kisugárzási intenzitása és a Sirius
               fényerőssége között például ilyen számarányt találtam:</p>
            <p>1.000.000.000.000 : 0.000.000.000.000.1...</p>
            <p>- Köszönöm - mondta a mérnök hálásan. - A maga csillagászati matematikája
               megvigasztal...</p>
            <p>Himmel elutasítólag intett a kezével. Nem, ő senkit nem akar vigasztalni. Egy
               elillant lepkéért, amelyik alaposan túladott már a hímporán, nem jár
               vigasztalás.</p>
            <p>Aztán felkísérte a mérnököt a lakására és megkérdezte tőle:</p>
            <p>- Egy játszma sakkot, Tunák úr?</p>
            <p>- Nem...</p>
            <p>Kivett a zsebéből egy könyvet és fennhangon olvasni kezdte. A mérnöknek ceruza akadt
               a kezébe. Előtte rajzpapír feküdt. Hallgatta a felolvasást és a rajzpapírt teleírta
               ezekkel a szavakkal:</p>
            <p>“Quadalquivir... Quadalquivir... Quadalquivir... Quadalquivir... Mire e sorokat
               olvassa... Quadalquivir... Mire e sorokat olvassa... Quadalquivir...
               Quadalauivir...”</p>
            <p>Azt hiszem, nagyon szerencsétlennek érzem magam - gondolta később és összegyűrte a
               telefirkált rajzlapot.</p>
            <p>Egy félóra mulva aztán megkérdezte Himmeltől:</p>
            <p>- Mit olvas maga ott, Tücsök úr?</p>
            <p>- Én? - kérdezte Himmel türelmes mosollyal és megnézte a könyv címét. - A növények
               életét...</p>
            
         </div>
         <div type="chapter">
            <head>XVIII.</head>
            <p>Himmel egy játékáru gyárban kapott alkalmazást. Most hát rendes hivatalnok volt,
               bérletet válthatott a borbélynál, kivasaltathatta a nadrágját, kijárhatott volna a
               futballpályára, és néhány magánórát vehetett volna a legújabb táncokból. A lapok
               jelentése szerint a charleston mellett erősen terjedőben volt a jupa-jupa nevű pompás
               tánckreáció, perui indián és braziliai gaucho motivumokkal. Rátkay Gabriellával is
               szabályszerű szerelmi együttesre léphetett volna. A teozófusnő ugyanis becipelte őt
               valamelyik nap egy nyilvános telefonállomás fülkéjébe, lapos hasát a Himmel
               kabátjához nyomta és szenvedélyes althangon - Himmelnek úgy rémlett a sötét fülkében,
               hogy egy felhevült berbéccsel társalog - közölte vele, hogy szakítani akar az
               ártatlanságával. Bejelentette, hogy Himmelt szeretné barátjául megnyerni.</p>
            <p>- Más irányú elfoglaltságok - mentegetődzött ő szeretetreméltóan.</p>
            <p>- Nem érti, - lehelte az arcába forrón és követelően a lány - nem érti, hogy oda
               akarom adni magam... Meg akarok szabadulni az ártatlanságomtól... Legényéletet akarok
               élni...</p>
            <p>- Mi is annak a könyvnek a címe? - kérdezte Himmel elgondolkozva.</p>
            <p>- Maga a Lerbière kisasszony legényéletére gondol...</p>
            <p>Himmel a kezén érezte a leány mellét. Visszahúzta a kezét és kinyitotta a
               telefonfülke ajtaját.</p>
            <p>- Mylady, - szólott udvarias mosollyal - nagyon arcátlannak találna, ha azt felelném,
               hogy nem hatott meg az ajánlata?</p>
            <p>- Hagyja ezeket a francia piruetteket - mondta a lány megsértődve.</p>
            <p>Himmel elgondolkozott.</p>
            <p>- Látja, tisztelt Gabriella, maguk olyanok, mint a régi kentaurok... Csípőig
               forradalom, csípőtől lefelé avult előjogok... Miért követeli tőlem, hogy szédüljek
               el az örömtől, mert hajlandó megosztani velem a fekvőhelyét egy félórára... És miért
               berzenkedik az önérzete, ha én nem akarok belekóstolni abba a gyönyörbe, amit a maga
               csókja nyujtana nekem?... Egyenrangúak vagyunk, Gabriella... Ne értékeljük egymást
               külön mértékkel... És ne felejtse el, vége a mitológiának... A kentaurok
               elbujdostak...</p>
            <p>Otthagyta a leányt kielégítetlenül, a leveleire sem válaszolt. A jupa-jupát sem
               tanulta meg, pedig kitűnő címeket kapott. Az irodai órák után gyalogosan nekivágott a
               városnak, egy illatos kertésztelep előtt vezetett el az útja. Lila akácok, nyírott
               bokrok, óriási hársak pompás foltjai keretezték a város látképét, aztán átkelt egy
               füstös vasúti hídon, útba ejtette a kölcsönkönyvtárt és felkanyarodott az Ibolyadomb
               aszfaltos útján. Az első villákon túl, magányos kertek következtek, kellemes, sárgára
               festett rácsos kerítésekkel, azután üres telkek jöttek a kaptafás kunyhójával, a
               pezsgőreklámokból összeeszkábált bádogház és a muraközi lovak istállója, az ajtó
               előtt beesett mellű, májfoltos kocsisnéval. Az út porában a kocsis zajos termékei
               hancúroztak. Himmel rendszerint olyankor érkezett, amikor azon fáradoztak, hogy
               csekély vízkészletük felhasználásával szökőkutat varázsoljanak az Ibolyadomb
               topolyafái alá. Négyen voltak a fiúk; az ötödik a leány, illő távolból némi
               irígységgel szemlélte a sikeres mutatványokat. A télen megcsappant a gyermekek
               létszáma, a kanyaró elvitt egyet közülük, mint ahogy a farkas ragadja el a békésen
               legelésző nyájból a báránykát. A Himmel érkezése nagy kiáltozásoknak lett a
               kútforrása. Körülfogták, sárga, kiéhezett arcuk megtelt mosolygó várakozással és ő -
               jupa-jupa - mindíg kiemelt valami csodálatraméltót a zsebéből. A kocsis benn hevert a
               vackában, hónapok óta nyögdécselt a bordája miatt, amelyet kettérúgott egy bolond
               csikó...</p>
            <p>A környéken hamar szétfutott a híre, hogy Himmel esténként csomagokat cipel haza;
               mindíg várta valaki a Tücsöklak rozoga lépcsőjén. Fontoskodó arccal meghallgatta a
               panaszkodókat. Kis növésű özvegyek és tétova tekintetű férfiak voltak. Szigorú arccal
               nyúlt a zsebébe, hogy a kölcsönkérőt kielégítse.</p>
            <p>- Hollá, barátom, - jegyezte meg és felkacsintott a veranda ablakában várakozó
               Ezüstszívre - a kamatokról ne feledkezzék meg, mert nekem is élnem kell valamiből...
               Be is jegyzem tüstént ebbe a fekete könyvecskébe... Hogy is hívják csak?</p>
            <p>Úgy tett, mintha följegyezné a kölcsönadott összeget, pedig - Ezüstszív látta az
               ablakból - csak valami szigorú kacskaringót kanyarított a levegőbe.</p>
            <p>A hivatalnoki bő napok nem sokáig tartottak. A gyárban a művezető megtépte az egyik
               munkáslány haját. A lányok panaszra mentek az igazgatóhoz, aki feldühödve ezen az
               arcátlanságon szidalmakba tört ki és elkergette a küldöttséget.</p>
            <p>- Hülye tehenek... Csürhe...</p>
            <p>Fiatal, serdülő lányok voltak, megrettenve kotródtak ki az irodából.</p>
            <p>- Ilyen hangon nem lehet már emberekkel beszélni - vélte Himmel fennhangon, nem
               törődve azzal, hogy megjegyzését az igazgató is meghallhatja. Volt ott az irodában
               egy mókusképű hátramozdító, Döhner nevű, szigorú bajusszal, hideg, kerettelen
               szemüveggel. Alsókarján fekete vászonvédőt viselt. Ez a Döhner a revans-háború
               szükségességét hirdette. Kijelentette, hogy gyávaság attól a hülye népszövetségtől
               utasításokat meg tanácsokat elfogadni. A volt központi hatalmaknak titokban új
               hadsereget kéne felfegyverezniök... Magyarország, Ausztria és Németország négymilliós
               hadsereget tudna a francia határra küldeni... Két tucat messzehordó, harminc darab
               negyvenkettes szétmorzsolja egész Franciaországot... És Franciaországot szét kell
               morzsolni... Le kell törölni a térképről... És akkor a többi féreg is
               térdreesik...</p>
            <p>A másik két hivatalnok ismerte és unta már a Döhner hadászati felvonulását, de Himmel
               csodálkozva rázta a fejét.</p>
            <p>- Mit rázza? - mordult rája Döhner hosszú faszipkába dugva egy ösztövér
               cigarettát.</p>
            <p>- Hülyeség, jó uram - világosította fel Himmel szelíden.</p>
            <p>Döhner úr egy néppárti politikai szervezetben is erősen megugatta a pacifistákat,
               akik minden rothadásnak az apostolai, Himmelt azonban valósággal torkon harapta:</p>
            <p>- Pipogya szemétnép, maguknak jár a szájuk?... Pacifizmus?... - Szétnyitotta a
               száját, rozoga, kaján fogai közül megvetően sercintett a sarokba. - Persze, mit
               veszíthetnek maguk?... Tizennégyben is behúzták a farkukat, mint a rühes kutyák és
               az ágy alá iszkoltak... Mit veszíthetnek maguk? Teleböfögik a világot gyáva
               szólamaikkal: békét, békét... Igen, békét, de előbb irgalmatlanul beverjük néhány
               dicső nemzetnek a fenekét...Előbb elégtételt veszünk. Előbb mi szerkesztünk egy
               békeszerződést... De saját hagyományaink szellemében... És magukat fel fogjuk kötni,
               szemtelen pacifizmusukkal... Mindent összerombolnak, mindent bepiszkolnak... Jegyezze
               meg: mi egy nemes ideálnak élünk és a fajunk magasabbrendűsége címén követeljük
               vissza régi jogainkat... Maguk a zsebüknek és hasuknak élnek... Különben kíváncsi
               vagyok, hol bujkált pacifista uraságod a háború alatt?</p>
            <p>Himmel mosolyogva emelte fel a fejét.</p>
            <p>- Miért olyan dühös, Döhner úr? Én nem szeretem a háborút... én gazságnak tartom a
               háborút... És félek tőle...</p>
            <p>- Ez az - szögezte le Döhner megvetően.</p>
            <p>...A munkáslányok zúgolódtak, Himmelt egyszer látták közöttük, Döhner szólott az
               igazgatónak. Az igazgató Himmelt elbocsátással fenyegette.</p>
            <p>- Sztrájkra bujtogatja ezeket a cafkákat - mondta az igazgató.</p>
            <p>Nem tagadta, hogy beszélt a lányoknak. Helyeselte, hogy méltányosabb bánást
               követeltek. Joguk van hozzá. Nem lehet egy alkalmazottra rátaposni, mint egy
               svábbogárra...</p>
            <p>Leakasztotta a fogasról a kalapját és elhagyta a gyárat. Döhner kitárta az ablakot,
               hogy kiszellőztesse a szobát, amelyet megfertőztek a pacifizmus csírái.</p>
            <p>Egy ideig a kertésztelep körül járkált, megnézegette a virágokat, aztán egy cserép
               primulát vásárolt. Szomjúság gyötörte, a városban betért egy vendéglőbe, maga elé
               rakta a virágot és egy fröccsöt rendelt. A sarokban sovány segédszínész üldögélt és
               szomjasan nyelt minden korty után, amelyet Himmel leeresztett a torkán. Himmel az
               asztalához invitálta, bort hozatott és tele töltötte a poharát.</p>
            <p>- Igyék, jó uram - biztatta barátságosan - és aztán nyilatkozzék a színpad
               válságáról.</p>
            <p>- Valami harapnivalót rendelhetek?</p>
            <p>Gőzölgő tányért raktak elébe, kenyerét jó keményen ráerősítette a villára és
               belenyomta a pörköltes mártásba. A száját csak akkor nyitotta ki, ha
               pörköltszállítmányt kellett átvennie. Himmel megkérdezte tőle, hogy ismeri-e
               Csermalmi drámaírót. A segédszínész intett a szemével, aztán a kezével jelezte, hogy
               a kérdezett igen nagy drámaíró.</p>
            <p>- Ehetek még egy kispörköltet? - kérdezte később szerényen.</p>
            <p>- Egyék, mon cher, - biztatta Himmel - egyék csak Zacconi úr... És koccintsa ide a
               poharát... Buta csalók korát éljük, Zacconi úr... Megfenyegettek azzal, hogy kivágnak
               az állásomból, ha a pacifizmusról kotkodácsolok... Azt mondja az a fajsváb, hogy a
               béke időszerűtlen... A pacifizmus ma időszerűtlen... Hallja ezt?... Hát mi időszerű?
               Hát mi időszerűbb ennél?... Hagyja, ne feleljen, úgyis tudom... Maga a kóristák
               fizetésjavítását gondolja... És engem ki akarnak rúgni, mert azt mondom, hogy elég
               volt a háborús pimaszságból, elég volt, uraim és hölgyeim, eleget öltem és eléggé
               megöltek engem is... Hát nem volt elég, hogy a hazáért, a kultúráért, a jobb jövőért
               és néhány más dologért én már legyilkoltam a rámeső fejkvótát, hogy lepuffantottam
               néhány kalmukot és szétfreccsentettem azt a gyanútlan olasz járőrt, amelyik a sziklák
               között megbújva hideg marhakonzervet pofázott?... Rupp... puff... bumm! - odakentem
               mind a négyet marhagulyásukkal együtt a sziklafalra...</p>
            <p>- Nagy adag volt? - kérdezte a segédszínész a kispörköltet mártogatva.</p>
            <p>Himmel felhajtotta a borát és bólintott.</p>
            <p>- Nagy. Legalább arról ítélve, ami a sziklára mázolódott... Ha Olaszországban jár
               egyszer nászúton, megnézheti... “Freskó. Ismeretlen művész remeke 1918-ból.”</p>
            <p>A színész mohón falatozott és sűrűn ürítgette a poharakat. A tányérján és poharán
               kívül semmi egyéb nem érdekelte. Hatalmas szája lassan őrölt, mint egy púposteve
               szája, később monoton cuppogásokat hallatott és csak a szemhéjával felelgetett a
               nekiszilajodott Himmelnek.</p>
            <p>Éjfél felé feltápászkodtak és elhagyták a vendéglőt. A segédszínművész dallamokat
               csuklott, állítása szerint az Erdészlány című operettből. Himmel csendre intette.</p>
            <p>- Nagyon szeretek csuklani, - dadogta a színész - de e pillanatban lakás nélkül
               vagyok.</p>
            <p>Himmel bizonytalan lépésekkel kalauzolta a nagyokat csukló embert az Ibolyadomb felé.
               Az egyik utcasarkon nagy garmada női harisnya feküdt egy felfordított ládán, fölötte
               magas lécen karbidlámpa világított. Himmel a ládához lépett, kiválasztott a
               harisnyakazalból egy párat, sokáig kotort a zsebében, amíg ujjai egy hűvös
               pénzdarabra bukkantak. Mosolyogva nyujtotta oda a kereskedőnek.</p>
            <p>- Az ezüstnek, mint bizonyára értesült róla, - jelezte barátságosan - most nagy a
               kelendősége.</p>
            <p>Biccentett a fejével, megragadta a színművész karját, akit a harisnya bevásárlásáig
               egy villanypóznához támasztott és megindult vele Tücsöklak felé.</p>
            <p>A rosszul megvilágított verandán lomhamozgású nő fogadta őket.</p>
            <p>- Eredetileg Anna, - mutatta őt be Himmel a vendégének - de én az egyszerűség okáért
               Zulejkának szólítom...</p>
            <p>Mámoros pilláit megemelte, megsimogatta az Ezüstszív haját, aztán domború hasára
               mutatott.</p>
            <p>- És ez a gyermekem...</p>
            <p>- Saját gyártmány? - böfögte a magasból a másik.</p>
            <p>Himmel lengő mozdulatokkal a sarokba dobta a kabátját és megfogta a trafikoslány
               gömbölyű állát.</p>
            <p>- Jól vagyunk, drágám?</p>
            <p>- Jól vagyok - hangzott halkan és engedelmesen a válasz.</p>
            <p>- És a kis Tücsök?</p>
            <p>- Jól van...</p>
            <p>- Cirpel már?</p>
            <p>Ezüstszív szégyenkezve fordította félre a fejét.</p>
            <p>- Miket kérdez, Himmel úr - mondta csendesen és szemrehányólag.</p>
            <p>- Igaz... igaz... - lóbálta a fejét Himmel bűnbánattal - komisz léhűtő vagyok...
               Mindössze egy literről van szó... Fujj, nemde?... Ittam, Zulejka... A cher papa is
               ivott... aztán kiment az erdőbe és szíven lőtte magát... Nézd csak, szegényem, egy
               kis sonkacsontot hoztam a kettőtök számára... A kis Tücsök ma sonkát fog
               vacsorázni...</p>
            <p>Áhítatosan rátette az ujját az Ezüstszív hasára.</p>
            <p>- Kis Tücsök - mondta fínoman és elmerevedett mosollyal csukta le a szemét - kis
               Tücsök... hallod... itt jó atyád telefonál... Csak azt akarom mondani, hogy ne
               siess... Maradj még, édes fiókám... Nem vettem meg neked még a kis nadrágot...aztán
               úgy látom, humbug, csunya humbug ez az egész mindenség itt... Egy-két ízes falat...
               egy kis párosodás és már el is kaparják az embert... Mi lesz belőled, kis Tücsök?...
               Ez a kis Ezüstszív, akinek a hasfalát rugdosod, azt akarja, hogy postahivatalnok
               légy... Én azt mondom, hogy hagyd a fenébe, kedves, a postahivatalt... Légy
               forradalmár...</p>
            <p>A sovány színész felé tekintett, aki a veranda túlsó felében egy széken üldögélt és
               nevetve integetett a törött lábú szarkának.</p>
            <p>- Hollá, színművész úr, mi van a primulával?</p>
            <p>A primula ott maradt a vendéglőben, de a harisnya szerencsére ott volt a Himmel
               zsebében. Ezüstszív megköszönte szépen, aztán leült az ágy szélére és csendesen
               elfogyasztotta a vacsorát. Himmel átengedte a kerevetet a vendégének, ő maga az
               Ezüstszív ágyán heveredett végig. A lány szótlanul letérdelt eléje, kioldotta a
               cipőjét, aztán arcát szemérmesen félrefordítva, lehúzta a nadrágját is. Himmel
               elkapta a kezét és az arcához szorította:</p>
            <p>- Brávó, Zulejkám, ezt meghatóan csináltad... Elvinnélek holnap az
               anyakönyvvezetőhöz, de félek tőle, hogy rosszul járnál velem...</p>
            <p>Ezüstszív rosszalóan nézegette a segédszínész hosszan elnyúló alakját. A lapos dívány
               aggasztóan recsegett lendületes mozdulatai alatt. Ó ha le találna szakadni! Milyen
               szerencsétlenség volna! Bizony odalenne a Himmel úr megszokott fekvőhelye...</p>
            <p>Egy cipődobozba nesztelenül berakta a hajtűit. Ez a skatulya volt az egyetlen
               poggyásza, amellyel két hónap előtt, amikor terhessége miatt ott kellett hagynia
               állását, beköltözött a verandára. Földi javakból, amint ezt a skatulya tartalma
               bizonyította, nem sokat gyüjtött még össze. Volt benne egy munkakönyv, két szépen
               kivasalt zsebkendő, egy piros szalag, egy céltalan üveggolyó, egy darab foltos
               itatóspapír, egy melltartó, egy katekizmus és egy vörös agyagpersely. Most betette
               szépen a harisnyát is, amit Himmeltől kapott. Aztán levette a feszülő szoknyácskáját,
               vékony kartonblúzát és dideregve összefogta a karjait. Igen, hát most hová feküdjön?
               Valami takarófélét terített le a földre, hogy azon heverjen végig, de Himmel
               felneszelve szendergéséből, magához vonta. Erre aztán szégyenkező, de fáradt
               mosollyal bebújt a Himmel pokróca alá. Összezsugorodott, mint egy fázékony állatocska
               és a kis petróleumlámpás vékonyka világánál a férfi zavaros szemeibe nézett.</p>
            <p>- Jóéjszakát, Himmel úr - mondta halk alázattal.</p>
            <p>- Antal, - igazította helyre Himmel - mondd úgy, hogy Antal.</p>
            <p>- Jóéjszakát, Antal.</p>
            <p>Himmel ráhagyta.</p>
            <p>- Jóéjszakát. Holnaptól kezdve nem iszom többet... Sohasem iszom többet... Az apámat
               is a pezsgő vitte el... Haidsick és Irroy... Tele volt a pincénk... Nyolcadik
               gimnazista voltam... Fräulein Nichterlaubt... - Fräulein Nichterlaubtnak neveztük a
               húgom nevelőnőjét - sürgönyzött nekem... “Kommen Sie bitte, bedauernswertes
               Unglück...” Lá lá... Kétszázhuszonhét darab üres pezsgősüveg maradt a hitelezőkre...
               És öt darab borostyánszipka...</p>
            <p>Hevítette a bor, sokáig nyugtalankodott. Látta, hogy a lány szeme nyitva van, nézi
               őt.</p>
            <p>- Miért nem alszol?</p>
            <p>- Nem muszáj, hogy elvigyen az anyakönyvvezetőhöz - suttogta Ezüstszív halkan. -
               Higgye el, igazán nem fontos, hogy elvigyen engem, Himmel úr.</p>
            <p>- Antal... Mondd úgy, hogy Antal.</p>
            <p>- Antal... Nem muszáj, hogy elvigyen... csak azt engedje meg, hogy azután is maga
               mellett maradhassak... És ha nem alszik még... úgy nagyon szépen megkérem, ne
               szólítson idegenek előtt Zulejkának... Mert úgy szégyenlem magam, ha így nevez engem
               idegenek előtt...</p>
            <p>- Ez nem idegen, - világosította fel Himmel - ez színész. Ő énekli a Bajazzókban a
               csirkesültet.</p>
            <p>- Igen, Antal - sóhajtotta a lány hálásan a felvilágosításért és a férfi résztvevő
               öleléséért.</p>
            <p>- És azután... az emberek ostoba neveket viselnek... Kovács... Kiss... Döhner... Hát
               mondanak ezek a nevek valamit?...</p>
            <p>A hosszú segédszínész, akinek sem az életében, sem színpadi szerepeiben nemigen
               fordultak még elő csirkesültek, orrán át érdes tremolókat hallatott. Künn a sötét
               kertben recsegtek az elaggott körtefák és bőségesen esett az eső. A csöppnyi
               petróleumlámpa békésen hullatta világát a homályos ablakszemekre, a felsúrolt sárga
               padlóra, a hullaszerű segédszínészre és az ágy előtt álló székre, amelyen
               bocsánatkérően lapult meg az Anna kurta szoknyája és elhervadt virágos blúza. Nagyon
               messze éjfélt kongatott egy toronyóra. Kovács úr, a hímszarka rosszat álmodott,
               néhányszor szenvedően elcsörögte magát. Anna felemelkedett és halkan pisszegni
               kezdett. Még a mutatóujját is a szája elé tette és úgy nézett a szarkára, mint egy
               rakoncátlan gyerekre. Csakhogy azt nem mondta neki:</p>
            <p>- Nagyon szépen kéretik, ne tessék most beszélni, mert Antal úr elaludt.</p>
            <p>Antal úr azonban ébren volt.</p>
            <p>- Tudod, - szólalt meg leszállva lelke mélyebb rétegeibe - pimasz ösztönlény vagyok
               én is... Úgy tettem, mit azok a rút kis bogarak, amelyek sietve teherbe ejtik
               gyanútlan nőstényeiket... Valljuk be, szegény Ezüstszív, a természet nem viselkedik
               gavallérosan veletek szemben... Lám... itt szuszogsz elgyötörten... felpuffadva...
               bizonyára a lábad is megdagadt... minden sejtedet feldúlta a nagy átalakulás... A
               tested műhelyében pörölyök csattognak, transzmissziók sziszegnek... nyögsz,
               forgolódsz, mint egy kínlódó öleb... talán szűk is a medencéd... Úgy szültök, olyan
               megadással... olyan alázatosan, mint a tehenek... És mit csinálunk mi, a teremtés
               koronája?... Mit csinálok én? Undor... bort iszom... Döhner úrral a pacifizmusról
               vitázom... A petéimet leraktam már... nyugodtan vitatkozhatom... Sajnállak,
               Ezüstszív, sajnálom, hogy szenvedned kell miattam...</p>
            <p>- Ó, - mondta a lány megremegve, és hálás könnyektől elázott szemét odaszorította a
               Himmel melléhez - maga olyan jó hozzám...</p>
            <p>- Jó? - csodálkozott Himmel? - Hát ezt honnan veszed?</p>
            <p>A szelíd és szemérmes suttogásból kiderült, hogy a jóságról szóló legenda régi
               keletű.</p>
            <p>Himmel nagyot ásított.</p>
            <p>- Akkor hát jóéjszakát...</p>
            <p>- Jóéjszakát - lehelte Ezüstszív és az ingen át csókot lehelt a Himmel sovány
               mellére. A fülét óvatosan odanyomta a bordáihoz, és boldogan hallgatta a férfi
               szívének elcsendesülő cirpelését...</p>
            
         </div>
         <div type="chapter">
            <head>XIX.</head>
            <p>Himmelnek a harisnya miatt váratlan kellemetlenségei támadtak. Harmadnap a
               rendőrségre idézték, aztán csalás és hamis pénz forgalombahozatalával vádoltan
               átkísérték az ügyészség fogházába.</p>
            <p>- Lám csak, lám, Tücsök úr - állapította meg valaki halk kárörömmel - lakat alá
               kerültél.</p>
            <p>Csüggedtség és emóciók nélkül üldögélt az ablakpárkányon és a főfal fölött
               kirajzolódó tetőket nézegette. Odalátszottak a bankpaloták karcsú kupolái, amelyek az
               ózondús éterben a nagytőkét képviselték, a templomok tornyai, amelyek néhány év előtt
               a Skoda-műveknek és a csepeli tölténygyárnak adták kölcsön harangjaikat,
               odalátszottak a gyárkémények füstölgő lobogóikkal, amelyeket vörösre mázolt a
               napfölkelte és a színházak zsinórpadlásai, amikre felkötötte magát az irodalom. Ült
               ölbe tett kezekkel és Ezüstszívre gondolt. Szegényke, milyen ijedt halszemeket
               vágott, amikor a policeman bekísérte őt a rendőrségre!... Csalás és hamis pénz
               forgalomba hozatala!... Lá lá...</p>
            <p>A kitört ablakszem újságlappal volt betakarva. Olvasgatta a félig levágott cikkeket
               és tünődve nézett maga elé... “Az elvek drótakadályai” - olvasta az összecsirizelt
               újságlapon... “A nemzeti eszme vasbeton fedezéke...” “Az erkölcsök
               veszteséglistája...” “A pékek felvonultatják nehéztüzérségüket...” “Panaszok
               pergőtüze a vasutak ellen.” Ah, - gondolta rezignáltan - az emberek elfelejtettek
               kimászni a betonfedezékekből és a kezük odaragadt a géppuska fogójához... Volt ebben
               a hadikellékeket kölcsönző stílusban valami görcsös törvényszerűség, mint a letépett
               pókláb kaszálásában... A pókláb kaszált, egyre kaszált...</p>
            <p>Valamelyik nap társat kapott. Ketten voltak: egy hörcsögképű idősebb ember, apró
               fülbevalóval a bal fülében és egy törött orrú, kedélyes suhanc elegáns
               keménykalappal. Trafikot fosztottak ki az elmult héten, az öreg elügyetlenkedte a
               dolgát, hurokra kerültek. Himmelről alig vettek tudomást, körültapogatták a falakat,
               kipróbálták az ablak rácsát, aztán nyugodtan leültek a földre és malmozni kezdtek. A
               fiatalabb később fütyörészve nézegette a városból odakandikáló kéményeket és a távoli
               domb gerincén végighullámzó szálfákat.</p>
            <p>- Idejártam óvodába - mutatott állával egy szürke tűzfalra. Aztán végignézett
               Himmelen és röhögve kérdezte:</p>
            <p>- Maga is járt óvodába?</p>
            <p>- Jártam...</p>
            <p>- Váltóhamisítás?</p>
            <p>A paragrafussal, amelybe vigyázatlanul beleütközött, ő maga sem volt teljesen
               tisztában. A vizsgálóbíró csalást emlegetett... Előre megfontolt szándékkal becsapta
               az utcai harisnyakereskedőt... Döhner úr boldogan fogja dörzsölgetni a kezeit...
               Szikomorusz megírja majd az ő élményei alapján az ügyészségi fogház balladáját...
               Igen... Mit is fog neki mondani? Ült az ablakpárkányon és a távoli hegyek pasztellkék
               foltjait nézegette... Milyen gondolatai voltak?... Az emberiség a fejlődés útján
               valahol 40-50.000 év előtt hibás vágányra futott... És milyen érzései voltak?...
               Okádni szeretett volna... Úgy bántak vele, mint aki egy nagy görbe késsel elmetélte
               az egész társadalmi rend nyakát...</p>
            <p>A közeli óvodából vékony, fisztulás hangok szárnyaltak át a vöröstéglás fegyházi
               falon.</p>
            <p>“Itt a szép tavasz megint,</p>
            <p> A mezőn, hegytetőn édes öröm int...”</p>
            <p>Elbámult a távoli dombok felé és dobhártyáján valami édes zörej kezdett percegni.
               Hallotta már egyszer ezt a dalt... Igen, amikor egyszer, májusban kirándult az
               osztállyal a szabadba. A fiúkat kettős sorba állították, egymás kezét fogták,
               dobogtak a lábukkal és a tanító szarvasaggancsos botjával az éneket dirigálta:</p>
            <p>Itt a szép tavasz megint,</p>
            <p> A mezőn, hegytetőn édes öröm int.</p>
            <p> Bércen, völgyön dal fakad,</p>
            <p> Ha kivonul a csapat...</p>
            <p>A csomagokból zöldhagyma lógatta ki a szárát, egy Misi nevű szegény fiúnak az orra
               folyt, távol kéklettek a hegyek. A sorompó előtt bevárták a vonatot, ő előkapta a
               parittyáját, és a vonat után lőtt. A tanító mosolyogva ingatta ide-oda a mutatóujját.
               Nana - fenyegette őt meg nyájasan. - Aztán Misi is előkapta a parittyáját és ő is
               odapattintott egy kavicsot a zörgő vonat oldalába. A szarvasaggancsos tanító erre
               fenékbe rúgta Misit, aztán folytatták útjukat, ütemesen dobbantottak a lábukkal és
               elismételték a vidám dalt:</p>
            <p>Itt a szép tavasz megint...</p>
            <p>Misivel később találkozott egyszer. A kerti lugasuk fedelét bádogozták, Misi fenn
               lovagolt a lugas tetején és egy másik inassal némán kalapálták a bádogtetőt... Ta-ta
               ta-ta ta-ta, kétharmados taktusban... Aztán olvasta róla, hogy felmetszette a hasát
               egy földbérlőnek, egy vasúti sorompó közelében...</p>
            <p>Két hét mulva elbocsátották a fogházból. Piszkosan, összegyűrve, mint egy elhasznált
               mosogatórongyot. Amikor elhagyta a vizsgálóbíró szobáját, egy törvényszéki szolga
               gépiesen letörölte utána az ajtó kilincsét...</p>
            <p>A durva és hiányos tápláléktól, a levegőtlen cellától sárga és pattanásos volt az
               arca, mint egy romlott kantalup-dinnye. Csak a szemében lappangott valami fojtott
               parázs. Nem köszönt a vizsgálóbírónak. Az visszahívta, leszidta. Sötét, sáros
               szavakat fröccsentett a képébe. Ő meghajtotta a fejét állampolgári engedelmessége
               jeléül és szédülten kilépett az utcára.</p>
            <p>A vizsgálóbíró és a büntetőtörvénykönyv alaposan rátapostak finom lakkcipőjükkel...
               Megállott az aszfalton és fölnézett az égre, mint egy pusztai utas, aki homokbuckák
               szürke végtelenjében keresi a tájékozódást. Hajnalban langyos zápor seperte végig az
               utcákat, az ég finom kékje lágyan terült el a házak felett. A kellemes ultramarin
               felüdítette, sokáig ácsorgott magasba irányzott tekintettel a gyalogjáró szegélyén.
               Ez is megvolt - gondolta keserűen. - Az élet arra való a vizsgálóbíró szerint, hogy
               az ember tapasztalatokat gyüjtsön és megokosodjon...</p>
            <p>- Repülőgép? - kérdezte valaki a háta mögött, kíváncsian, követve a tekintetét.</p>
            <p>- Nem, - rázta Himmel a fejét - fecskék...</p>
            <p>Az idegen elébe került és kíváncsian nézett az arcába. Himmel mosolygott.
               Könnyedséget érzett a tagjaiban és megenyhülést a lelkében. Ezüstszívre gondolt. A
               tiszta ég magához emelte, a nap ragyogása átjárta az érzéseit, elmosta a gondjait és
               derűs színekkel vonta be a gondolatait. Írnia kellett volna a fogházból a tudatlan,
               kicsi bogárnak...</p>
            <p>Az úttest közepén keskeny cementmedencékben barna kánák virágzottak. Az ezüstfenyők
               hamvas ágain verebek veszekedtek. A nap végigfeküdt a gyalogjárón. Nyüzsgés és
               villanás, autótülkök türelmetlen töfögése, utcai árusok lapos kereplése, selymek
               lengése, cégtáblák tarka kiáltása töltötte meg az utcákat. Egy péküzletből
               császárzsemlyék és finom perecek illata ömlött ki az utcára. Ezüstszív szereti a
               perecet - mondta minden cél nélkül, mert pénze nem volt, hogy perecet vegyen neki.
               Sietve megindult az Ibolyadomb felé. Ezüstszív!... hogy fog a kis csacsi örvendeni,
               ha majd meghallja a fütyülését... Füttyszóval szokta jelezni az érkezését, amikor
               végighaladt a Tücsöklak előtt elterülő kert ösvényén. És Anna ilyenkor az ablakhoz
               csoszogott, kis buta arcocskája megtelt mosollyal és tiszteletteljesen rebegte:</p>
            <p>- Jó napot kívánok, Himmel úr!</p>
            <p>- Antal... mondd úgy, hogy Antal!</p>
            <p>Milyen nehéz volt leszoktatni a bátortalan, kedves jószágot arról az alázatos Himmel
               úrról... No, most aztán végleg... igen... definitíve befellegzett a Himmel úrnak...
               Vége a finom Himmel úrnak! Dutyiba rakták, lenyírták róla a Himmel urat...</p>
            <p>A csacsi... a kis csacsi! Hogy oda fog bújni mindjárt az álla alá!</p>
            <p>A Bűvös vadásszal nyitott be a kapun. A málnabokron tarka kendőt látott és öröm járta
               át a szívét. Abbahagyta a fütyörészést és türelmetlenül, nevetve kiáltott be a diófák
               közé:</p>
            <p>- Trárá, Tücsökné asszony... Kukkantson ide... Szabadlábon!... Hollálá, a törvény
               nevében szabadlábon... Annácska...</p>
            <p>A szarka szomorkásan gubbasztott a lépcsőn. Erőtlen rikácsolással köszöntötte a
               jövevényt.</p>
            <p>- Szolgája, Kovács úr...</p>
            <p>Az ajtó zárva volt. A kerítés mögül a kaptakészítő felesége a kulcsot
               nyujtogatta.</p>
            <p>- Adjon Isten...</p>
            <p>- Nem bánom, Kaptáné kedves, magának is... Csak nincs valami baj?</p>
            <p>- Bizony meghalt szegényke a szülészeten - mondta a kaptásné, csecsemőjét ringatva a
               karján.</p>
            <p>Himmel levette a kalapját és izzadt homlokához nyúlt. Elmeredve nézte az
               asszonyt.</p>
            <p>- A szülészeten... - kérdezte halkan.</p>
            <p>Megfogta a karfát és lassan leereszkedett a lépcsőre. Nagyot, szakadozottat
               lélekzett.</p>
            <p>- Tehát meghalt - összegezte tompán a történteket.</p>
            <p>Egy közeli bolyból jókora hangyák eredtek útnak, végigmásztak a nadrágszárán, égő
               fullánkjuk kövérre puffasztotta a kezét, mire észrevette őket. Tétován lerázta
               őket.</p>
            <p>Remegő ujjai megkapaszkodtak a karfában, fölhúzta magát ülőhelyéből és elindult a
               klinikára. Izzadt haja csapzottan a szemébe hullott, szemei tétován, lélektelenül
               keresgéltek. Órákig jött-ment egyik épületből a másikba, amíg megtudta, hogy
               Ezüstszív a bonctani osztály nagy jégszekrényében fekszik, anatómiai egységekre
               trancsírozva. Tegnap osztották ki darabjait a medikusok között.</p>
            <p>- Igen - felelte érzéketlenül a falakat nézegetve. - És a gyermek?</p>
            <p>- Szintén...</p>
            <p>- Őt is felszeletelték?</p>
            <p>- A hozzátartozók nem jelentkeztek - hangzott a felvilágosítás.</p>
            <p>- Én vagyok, - mondta Himmel - én vagyok... a... a hozzátartozó...</p>
            <p>- Sajnálom, - közölte a tanársegéd - már kiosztottuk...</p>
            <p>Himmel bólintott és elindult. A kapuból visszatért és megkérdezte a szolgát, hogy
               milyen nemű volt a gyermek.</p>
            <p>- Fiú...</p>
            <p>A vár felé vette az útját. Cudarul érezte magát.</p>
            <p>- Szegény kis Ezüstszív - sóhajtott maga elé, vérző szomorúsággal.</p>
            <p>Kábultan és vakon kullogott végig a városon. Órákig tartott az útja. Valaki durván
               oldalba lökte, megállott, az idegen után nézett. Feldarabolták - gondolta kietlenül.
               Nincs már Ezüstszív... Délután a gyár előtt találta magát. Gépiesen rendbe szedte
               csapzott haját, lankadt kezeivel leporolta gyűrött ruháját és felment az irodába.
               Döhner úr valóban dörzsölgette a kezeit.</p>
            <p>- Ipartörvény, Himmel “elvtárs” - köpte feléje elégedetten. - Ipartörvény 94...</p>
            <p>A gonoszságtól tündöklő arcba bámult. Átvett valami borítékot, gépiesen odamosolygott
               a másik két hivatalnoknak és elhagyta a gyárat.</p>
            <p>Csak éjszaka, amikor már otthon levetette a kabátját és újra elolvasta az igazgató
               levelét, értette meg, hogy Döhner úr mire célzott. Ez volt az a törvényszakasz,
               amelynek alapján felmondás nélkül szélnek eresztették. Eldobta a levelet és
               körülnézett a verandán. A parányi kályha könyökcsövén az Ezüstszív színehagyott blúza
               csüngött. A körtefák mozdulatlanul aludtak a kertben, lenn a lejtő alján csobbant a
               patak, ahogy befutott a betonalagútba. A kicsi lámpa panaszosan sercegett. A
               lámpabelet, amely utolsókat lobbant, még Ezüstszív vásárolta...</p>
            <p>Egy hét mulva összetalálkozott Tunákkal. A mérnök felvitte magához. Két hónapja nem
               látták egymást.</p>
            <p>- Miért kerül engem?</p>
            <p>- Nem tudja, Sir? - kérdezte Himmel fanyar mosollyal. - Vizsgálati fogságban
               voltam.</p>
            <p>A mérnök a szemébe nézett. Kelletlen érzései voltak. Tapogatózott, mint sötét falon a
               tájékozatlan kéz, amely a villanyos kapcsolót keresi.</p>
            <p>- Ne ízetlenkedjék, Tücsök úr - mondta határozatlanul.</p>
            <p>Himmel bólintott.</p>
            <p>- Aha, begyulladtunk, Sir, nemde?... Vizsgálati fogság... mi? Ez valami nagyon szemét
               dolog lehet... És ha még tudná... Csalás, kedves mérnök úr, csalás! Érti?</p>
            <p>- Nem - felelte Tunák őszinte megütődéssel.</p>
            <p>- Hát figyeljen. A gyökere a dolognak kissé messzire nyúlik. Kilencszáztizenhatban
               felrobbantottam egy hidat Podhajce galiciai községben... Tudja, úgy-e, hogyan megy
               az ilyen robbantás... Ennyi meg ennyi ekrazit... ennyi meg ennyi nitroglicerin...
               három halott és tizenkét sebesült... Arra robogott egy főherceg... Leszáll az
               autóból, hozzám lép... Seine Kaiserliche Hochheit lässt sich die Sache genau erzählen
               és egy ezüst tallért akaszt a mellkasomra... Bráv, nagyon bráv... Múlnak a hónapok,
               múlnak az évek... A cseresznyefák néhányszor kivirágzanak, Sir... a szomorúfüzek
               elhullatják lombjaikat... trárá, trárá, a világháborút lefújják, az emberek boldogan
               rohannak haza... A vasúti kocsik ablakáról útközben lelopják a bőrszíjat, hazaviszik
               borotvát fenni, vagy gyereket fenekelni... Poincaré gyönyörű beszédet mond az Arc de
               Triomphe alatt a győzelmes gurkháknak... múlnak az évek... és három hét előtt, amint
               hazafelé kormányzom a lépteimet, az egyik utcasarkon egy garmada női harisnyát
               pillantok meg... Volt ott a verandán egy kis bogár... halk kis női bogár, akit
               Annának hívtak és akit én egy szép nyári délután teherbe ejtettem... Vásároltam hát
               neki egy pár jó minőségű harisnyát. Harmadnap beállít hozzám a kalmár egy
               policemannel.</p>
            <p>- Vissza a harisnyával! - kotkodácsolja izgatottan. - Vissza a harisnyámmal!</p>
            <p>- Miért? - kérdem én elég vendégszeretően és odaszólok Ezüstszívnek: - Hozz,
               kedvesem, valami ülőalkalmatosságot a vendég uraknak.</p>
            <p>- Azt kérdi, hogy miért? - tajtékzik a kalmár. - Hogy miért... Hagyjuk a tudakozódó
               irodát, tisztelt uram... Rendőr úr, kérem, mutassa fel neki a bűnjelet...</p>
            <p>A policeman a zsebébe nyúl és kiemeli az ezüstöt, amellyel a harisnyát fizettem.
               Hallja, drága barátom, bűnjelet mond és egy ezüst tallért emel ki a zsebéből.</p>
            <p>- Ez bűnjel? - csóváltam rosszalóan a fejem. - Egy ezüst vitézségi érem önnek bűnjel,
               Zsibárus úr?... Szegény ember, - teszem hozzá résztvevő mosollyal - a felesége
               bizonyára sokat költ rúzsra és ondolálásra... nemde... a gondok kissé megzavarták a
               fejét...</p>
            <p>A zsibárus pulykavörösen hahotázik.</p>
            <p>- Ez... ezüst?... Ehezühüst?... Ehez?...</p>
            <p>Sajnálkozva bólintok.</p>
            <p>- Ehezühüst... Egy főherceg adta nekem a haza megbízásából. Ön, Zsibárus úr, úgy
               látom, nem vett részt a világháborúban.</p>
            <p>- Nem ezüst - mondja a rendőr és megigazítja a bajuszát. - Bent voltak vele az
               ékszerésznél, az rácseppentett valami folyadékot és akkor kitudódott.</p>
            <p>- Rendőr úr, - kezdi megint az üvöltözést a harisnyaűzér - mutassa fel neki még
               egyszer a bűnjelet.</p>
            <p>A rendőr felmutatja a bűnjelet. A választóvíz helyén kis zöldszínű marás látszik.</p>
            <p>- Á, - mondom barátságosan - ki van zárva... Hogy is jutott ilyesmi eszükbe, kedves
               uraim?... Ha megengedik... egy pillanatra...</p>
            <p>És odaszólok Ezüstszívnek, aki sápadtan áll a fal mellett.</p>
            <p>- Ültesd le addig a vendégeket, szívem...</p>
            <p>Az irataim közül előszedem a régi hadsereg hivatalos közlönyét és odamutatom némi
               fölénnyel a rendőrnek. A hivatalos orgánum, íme, legfelsőbb kézirat formájában, tehát
               a legszavahihetőbb módon ezüstnek nyilvánítja a szóbanforgó érmet. És ilyen lesujtó
               bizonyítékokkal szemben, ugyebár, teljesen semmivé törpül egy közönséges ékszerész
               állítása...</p>
            <p>- És a választóvíz? - kérdezi kacérul az emberem. - A választóvíz talán kismiska?</p>
            <p>Legyintek. Ez a szegény, tudatlan házaló úgy látszik, nincsen tisztában a legfelsőbb
               kézirat megsemmisítő jelentőségével.</p>
            <p>- Nos, és a legfelsőbb kézirat talán kutyagumi?</p>
            <p>- A választóvíz az nem hazudik! - harsog a harisnyaűzér.</p>
            <p>- Rendőr úr, tetszik ezt hallani? Hát a királyok talán hazudnak?</p>
            <p>- Ssst! - rezzen föl a rendőr. - Ezért újabb jegyzőkönyvet kell felvennem.</p>
            <p>- Azt kérdeztem, kérem, hogy hazudnak-e a királyok? Igen, vagy nem?</p>
            <p>- Nnna! - jelenti ki az emberem, és hüvelykujjával megnyomkodja kissé az orrát.</p>
            <p>- Ezt tévedésnek kell minősítenem. A királyok tisztességtudó emberek... Esküt tesznek
               az alkotmányra, népeiket boldoggá igyekeznek tenni, satöbbi...</p>
            <p>A kalmár legyint.</p>
            <p>- Asszonyság, szedje elő a harisnyát...</p>
            <p>Ezüstszív ott áll a fal mellett és olyan riadt arcot vág, mint egy macskakölyök,
               amelyre valami csatakos kutya vicsorgatja a fogait.</p>
            <p>- Levessem, Antal úr? - kérdezi szegényke dideregve.</p>
            <p>Rámosolygok.</p>
            <p>- Semmi baj, kedves, visszaadjuk ennek a tudatlan embernek. De hozok helyette sokkal
               szebbet, majd meglátod...</p>
            <p>Kacsázva a sarokba megy, ijedtségében majd kiejti magából a gyereket. Aztán nézem,
               ahogy nyujtja a harisnyát; selyempapírba csomagolta, gondosan összefogta. Engem néz,
               a policemant, meg a másikat már nem is látja. Mielőtt ellépünk, meg kell nyugtatnom
               néhány szóval.</p>
            <p>- A rendőr úr nagyon derék embernek látszik, nem kell tőle félni, majd szélnek
               ereszt. Visszajövet egy kis szilvaízet veszek - mondom neki búcsúzóul... Tudnia kell
               ugyanis, Sir, hogy Ezüstszív rajongott a szilvaízért.</p>
            <p>- A legfelsőbb kéziratot ne vigyem? - kérdezem a rendőrtől indulás előtt.</p>
            <p>- Lári-fári, - röhög a kalmár - mit nyaggatja annyit azt a legfelsőbb micsodát...</p>
            <p>A rendőrségre vezettek, onnan átkísértek az ügyészséghez. Közölték velem, hogy miután
               kimerítettem a csalás összes tényálladéki elemeit, letartóztatnak. Azt kérdeztem az
               ügyésztől, hogy vajjon a tettestársaim ellen is megindítja-e a hivatalos eljárást?
               Nevetett. - Illetékesség hiányában nem tehetem.</p>
            <p>Intett a fegyőrnek és engem elvezettek a cellámba. Így történt, Tunák úr.</p>
            <p>Megállott egy kép előtt, nézegette, aztán megjegyezte még:</p>
            <p>- Észrevételek elfogadtatnak.</p>
            <p>- Mit óhajt ezzel mondani? - kérdezte a mérnök, még mindíg rosszaló hangon. - Végre
               is a haza meg a társadalom nem azért adták magának azt az érmet, hogy harisnyába
               invesztálja.</p>
            <p>- Kedves, antik fogalomzavar - legyintett Himmel. - Legyilkoltam a rám eső fejkvótát,
               kaptam cserébe egy ezüstöt. Ha többet gyilkoltam volna, nagyobb darab ezüst üti a
               markomat. Esetleg egy aranytallér. Hogy a mellemre akasztották és nem nyomták a
               markomba? Ez uram, csak poézis. A fémek súlya és neme közötti elütő árnyalatok
               mutatják, hogy az adományozó hasznosnak ítélte az általam elkövetett gyilkosságokat
               és ezzel arányban álló hasznos dologgal akart rekompenzálni...</p>
            <p>- Egy kérdést, Tücsök úr... Annak az éremnek nem volt füle?</p>
            <p>- Volt. De lereszeltem. Remélem, egyetért velem abban, hogy ehhez jogom volt. Hol
               lappang tehát itt a paragrafus?... Ha szabad felvetnem a kérdést, hol itt a
               csalás?... Ki csalt és kit csaltak meg valójában?... Ön a polgár, a jó hazafi, akinek
               jóvoltából és türelméből egy csomó együgyű hazugságot még mindíg csalhatatlan
               dogmaként kell tisztelnem - feleljen a kérdésemre: ki csalt és kit csaltak meg itt
               valójában? Ki hozott hamis ezüstöt forgalomba?... És nem volna jó megtoldani a
               büntetőtörvénykönyvet egy paragrafussal? Hogy ne csak a pénzek, hanem a hamis eszmék
               forgalomba hozóit is büntessék?</p>
            <p>Tunák némán szívta a pipáját. Valamit meglódított benne a Himmel kérdése.
               Elgondolkodva nézett lesoványodott barátja ködös szemeibe.</p>
            <p>- Rossz hírem van - szólalt meg engesztelően. - És az a bogárka... az az
               Ezüstszív?</p>
            <p>Himmel hunyorított a szemével.</p>
            <p>- Ezüstszív? - mosolyogva nézett a levegőbe. - Szeretett... aztán szűk volt a
               medencéje és meghalt...</p>
            <p>Elköszönt a mérnöktől, céltalanul végigment a sétálóktól ellepett korzón és a
               kirakatokat nézegette. Az egyik mellékutcából Szikomorusz bukkant elé, hóna alatt
               legújabb verskötetével. “A hullák Houbigant Illusionnal szagtalanítják magukat” -
               olvasta Himmel a verskötet címlapján.</p>
            <p>- Negyvenhét százalék kamatot fizetek érte annak a csődbement bőrraktárnak - jelezte
               Szikomorusz arra az uzsorás öregasszonyra célozva, akitől a kiadáshoz szükséges
               összeget kölcsön kapta. - Azt hiszem, legegyszerűbb lesz, ha egy konyhakéssel
               elmetszem az öreg koca nyakát, à la Raszkolnyikov... Nem tartanál velem?</p>
            <p>Himmel a fejét rázta. Sajnálja, nem ér rá. De a pártprogrammban különben sincs benne
               öreg uzsorások meggyilkolása.</p>
            <p>- Hallottam, hogy szerencsésen hátbarúgtad polgári tradícióidat... Megtért birka...
               És azt hiszed, hogy ezek a marxi hashajtók megszabadítanak majd a
               székszorulásodtól?... Hülye vagy... Az emberiséget valami patkányirtóval előbb el
               kéne távolítani a földről, azután lehetne szó egy kis harmóniáról...</p>
            <p>Szikomorusz sebesen gurult a világnézeti evolució lejtőjén. Most éppen a
               nihilizmusnál tartott; azaz már az ember földi uralmának a megszüntetésén törte a
               fejét. Mizantróp volt. Nem nézett még le emeleti lakás ablakából anélkül, hogy ne
               köpött volna le valamelyik arra haladó gyalogjáró fejére.</p>
            <p>Kártékony rovarnak tartotta az embert. Valahol egy padláson kis manzárd-szobát
               bérelt, amelynek ablakából magas tűzfalra nyílott a kilátás. A tűzfalat gazdája
               néhány hét előtt sárgára festette. Szikomorusz levélben jelentette be tiltakozását,
               figyelmeztette az elképedt tulajdonost, hogy nincs joga ostoba és ízléstelen
               színeivel a más harmóniáját zavarni. És miután erélyes tiltakozásának nem volt
               foganatja, a bíróságnál tett ellene személyes szabadság megsértése miatt
               feljelentést. “Követelem ettől a hülyétől,” - írta feljelentésében - “hogy ne
               molesztáljon engem, szabad padláslakót és világpolgárt buta okkersárgájával.” Az
               elmult ősszel novelláskötete jelent meg. A kötet előszavában a következőket üzente
               nyájas előfizetőinek:</p>
            <p>“Szeretném, ha felakasztanád magad, tisztelt olvasó, mielőtt végigolvasod e remekbe
               készült beszélyeket. Természetesen csak akkor, ha már beküldted hozzám (Szikomorusz
               költőnek címezve, Veresbegy köz 3. padlásszoba) az előfizetési díjat.”</p>
            <p>Az egyik kalapüzlet nyitott ajtaján fiatal lány röpült ki az utcára, egyenesen a
               Himmel karjai közé. Néhány másodpercig felhevülve nézett ismeretlen ölelője
               arcába.</p>
            <p>- Részemről a szerencse - szólalt meg nevetve. Aztán kibontakozott az ismeretlen
               karokból és bekiáltott az üzletbe.</p>
            <p>- Pukkadjon meg, Slezákné, ha ráér...</p>
            <p>Himmel kíváncsi pillantást vetett az üzlet felé.</p>
            <p>- Gondolja, hogy Slezákné szót fogad magának, kicsike? - vetette fel a kérdést
               barátságosan.</p>
            <p>A lány elnevette magát.</p>
            <p>- Majd kiderül a gyászjelentésből...</p>
            <p>- Lopott? - kérdezte Szikomorusz fesztelenül. - Lopni nem szégyen... Legújabb
               versemben a lopást dicsőítem...</p>
            <p>- Szép kis madárijesztő lehet - jegyezte meg a lány élénk grimásszal. - Beszólhatna
               Slezáknénak, hogy adja ki a kalapomat.</p>
            <p>Szikomorusz behatolt az üzletbe és kihozta a lány ibolyavirágos szalmakalapját. A
               lány átvette a kalapot, fejére húzta és biccentett.</p>
            <p>- Részemről a népünnepély... Azt a verset elküldhetné nekem.</p>
            <p>- Címe? - kérdezte a költő roppant komoran.</p>
            <p>- Esterházy palota, az egész első emelet... A földszinten a komornáim laknak. Oda is
               beadhatja...</p>
            <p>Kidugta a nyelvét a költő felé, aztán Himmelhez fordult. Imposztor szemekkel
               nézegette...</p>
            <p>- Ismerős fotográfia... Mindenesetre köszönöm a szíves fogadtatást - mondta
               szemtelenül a váratlan ölelésre célozva. - Csak el ne bízza magát...</p>
            <p>- Biztosíthatom róla, mylady...</p>
            <p>- Finom - nevetett a lány. Aztán hirtelen knixet csinált, megfordult és otthagyta a
               két férfit. Utána bámultak, de ő nem fordult hátra. Könnyedén, szinte ugrándozva
               sietett át a túlsó oldalra és eltűnt a járókelők között.</p>
            
         </div>
         <div type="chapter">
            <head>XX.</head>
            <p>Tunák délutánonként egy közeli kávéházba járt teázni. A kávéház távol a város táncos,
               hangulatlámpákkal teleaggatott, expresszionista lokáljaitól, csendes, méltóságteljes
               téren virágzott. Hűvös teraszát dús oleanderek virágos lombjai fogták körül.
               Távolról, a lüktető útvonalakról fojtottan szűrődtek idáig a szirénák sikolyai, a
               forgalom csattogása, a fékező kocsik vonító zenéje, az utcai élet morajlása. Öt-hat
               háztömbbel odább széles sugárút nyilalt tova a városon, amelynek házsorai között
               nekiiramodott, gyöngyöző tömegek dagályos hulláma csapkodott. Ezek a dagály esztendői
               voltak. Ismeretlen mélységekből ismeretlen rétegek emelkedtek a felszínre, zavaros,
               iszapos hullámaikkal elöntötték a hivatalokat, üzleteket, sportpályákat, egyre
               feljebb szivárogtak, felnyomultak komorfalú, régi épületek lépcsőin, behatoltak az
               ajtóréseken és birtokukba vették a várost. A ruhájuk nevetségesen divatos, de
               szókincsük meglehetősen hiányos volt. Hangos és a régi etika értelmében gyakran
               rosszul nevelt emberek voltak, fiatalok, elasztikusak, vállalkozó szelleműek, akik
               ártatlan nyugalommal lépték át az útjukba kerülő tradíciókat. Nem ismerték Jókait és
               Goethét és a napilapok hazafias aggodalmai hidegen hagyták őket. A figyelmüket
               statisztikák és szociológiai tételek jobban lekötötték. A Patagonia-Yucatan
               válogatott futballmérkőzés gólaránya nagyobb érdeklődést váltott ki belőlük, mint a
               háború hőseinek szoborleleplezési ünnepélye, vagy a Bánk bán jubiláris előadása.
               Ellepték a nyilvános helyeket, érdes stílusuk, egészséges, de tiszteletlen hangjuk
               bántotta a mérnök dobhártyáját, idegenkedve nézegette őket és megkönnyebbülve fedezte
               fel ismerőseit és néhány régi barátját abban a csendes kávéházban, amelynek intim
               teraszát oleanderek viráglombjai szegélyezték. Az öreg kávéházban elfáradt, viszeres
               pincérek szolgálták fel a teát és pompás ízű feketekávét. A törzsvendégek olykor
               kimentek a konyhába, hogy a szakácsnővel a feketekávéval kapcsolatos észleleteiket
               közöljék és a feljavítás módjairól tanácskozzanak. A háttérben két régi
               biliárdasztalon naphosszat csattogtak az álmos golyók, a kártyasarokban
               szenvedélyesen koppantak az ócska asztallaphoz a mérges tous les trois-k és a
               diadalmas quint-kasszák. A füstös falakat a háborút követő megújhodás áramában
               bearanyozták, azóta banánszínűre sárgult már csontfehér és aranyos festékük és
               szinte-szinte egybeolvadtak a Cunard Line évtizedek óta füstölgő reklámhajójával és a
               pezsgőspalackok bádogreliefjeivel.</p>
            <p>RÉPÁTI</p>
            <p> a legkiválóbb égvényes savanyúvíz</p>
            <p>- hirdette egy elavult nyomdatechnikai műremek. A törzsasztalnál évtizedes
               fogyasztásnak örvendett a nevezetes égvényes ásványvíz. Flippet, cocktailleket és
               egyéb nyelvtörő italkeverékeket nem kért itt és nem is kaphatott volna senki. Ha
               betévedt nagyritkán valami tájékozatlan idegen és valami extraciterára szomjazott, a
               pincér átállott egyik lúdtalpas lábáról a másikra és elnézve a vendég feje fölött
               savanyú zárkózottsággal dörmögte:</p>
            <p>- Ilyen löttyöt mi nem tartunk raktáron...</p>
            <p>- Nos, hát akkor valami egyebet. Mijük van?</p>
            <p>- Jó öreg konyak... Valódi császárkörte... Esetleg fekete, vagy kitűnő bivalytejes
               kávé... Répáti víz...</p>
            <p>- Bivalytejes kávé? - kérdezte az idegen mosolyogva.</p>
            <p>- Valódi bivalytejes kávé...</p>
            <p>Szódabikarbonátos dobozok állottak az asztalokon karcsú poharak és metszett
               virágvázák helyett. Túl az oleandereken csendes útvonal húzódott. Szemközt régi
               emeletes házak csukott barokk kapukkal, napellenzős kőerkélyekkel. Legtöbbjének
               homlokzatán kőcímer őrködött. A tér csendes volt, visszhangzott a dominókövek és
               viták hangjától. A közepén emlékoszlop állott, valami régi, értelmét vesztett
               terméskő, elmorzsolódott domborművekkel, rövidített latin szavakkal. A lépcsőin
               galambok sétáltak és apró gyermekek játszadoztak. Ha idegen arcok vagy idegen autók
               suhantak tova a visszhangos terecskén, a galambok riadtan rebbentek fel meghitt
               sétáikból, az oleanderek virágos lombjai mögül pedig vizsgálódó és gunyoros
               tekintetek követték. Az oleanderek mögött az elsárgult kávéházban a háború előtti
               világ ütött tanyát, amely csendes rejtekhelyéről bizalmatlan és kétkedő mosollyal
               nézett ki az új világra. Ez az új világ hűvösen, minden elismerés nélkül
               félreállította őket az útjából. Nem voltak roskadt aggastyánok, javarészük még a
               Tunák korosztályához tartozott, mégis napszítta, nyugdíjas benyomást keltettek. Nem
               valami felettes minisztérium, hanem az élet racionalizált gyárüzeme menesztette őket
               nyugalomba. Talán az volt a bajuk, hogy a kelleténél gyakrabban emlékeztek vissza az
               osztriga, az angol kamgarnposztó és a vadászjegy háború előtti árára, távoli
               ismerősök nemesi prédikátumaira, párbajokra, a Kossuth Ferenc ischiására, a Párizsi
               Áruház égésére és szerelmi krónikák immár elhamvadt fejezeteire. A fülükben zengett
               még a Jászai Mari Elektrájának tragikus alt hangja és a Blaháné finom hattyúdala.</p>
            <p>- Franciaország hétszázmilliót irányzott elő gázbombákra - ordították néhány
               háztömbbel odébb az újságrikkancsok.</p>
            <p>- Ma átadják a forgalomnak az ország első rádióleadóját!</p>
            <p>- A Zeppelin elindult első próbaútjára...</p>
            <p>- Orosz hercegek pénzhamisító bandáját leplezte le a rendőrség!</p>
            <p>- A Szovjet húszezer traktort rendelt Amerikában...</p>
            <p>- Ma dől el a boksz világbajnoksága...</p>
            <p>- Clemenceau, az agg tigris haldoklik... - ordították az újságárusok és benn a
               kávéházban a kilencszáztízes évek lóverseny favoritjának, egy Taral nevű zsokénak
               testsúlyáról vagy a Víg özvegy első primadonnájának nevéről vitatkoztak. Sokat
               foglalkoztatta az asztaltársaságot az új vagyonok keletkezése, a régi kipróbált
               erkölcsök züllése, az ajakpirosító térhódítása, régi igazságok hanyatlása és azoknak
               a szerencséseknek a sorsa, akik ebben a lassú pusztulásban is meg tudtak kapaszkodni.
               Ha elsuhant a kávéház előtt egy autó, megnézték a rendszámát és megállapították:</p>
            <p>- Kilencszáztizennégyben mindössze 194 autó volt nyilvántartva a forgalmi
               rendőrségen.</p>
            <p>- Most 2230.</p>
            <p>- És minő pofák ülnek benne - gúnyolódott egy volt erdészeti felügyelő. - Du mein
               heiliger Bonifatius Krampampulus!</p>
            <p>Olykor eltűnt közülük egyik-másik, elhagyta a süllyedő hajót, hogy valami ügyes
               telekspekulációval belekapcsolódjék a nagy konjunktúra magasfeszültségű áramába.
               Volt, aki házasságközvetítéssel próbálkozott. Mély megvetés fogadta a dezertálás
               hírét. Egy potrohos, izgága vegyészmérnök tűzifavállalatot létesített. Hümmögtek, a
               régi eszmék patetikus lángja, amely a vegyész száján olyan szívetmelegítően
               kilobogott, ha a nemzet régi fényéről és a haza történelmi határairól volt szó, a
               tűzifaüzlet révén, mintha kissé kompromittáltatott volna!</p>
            <p>- Grázleráj - intett egy szemüveges ügyvéd lesujtóan. - Izmaelítáknak való.</p>
            <p>- Egy vegyészmérnök maradjon a szakmájánál.</p>
            <p>- És ha nincs mit vegyészmérnökölnie? - vetette fel óvatosan a kérdést Tunák.</p>
            <p>- Keressen a diplomájához méltóbb foglalkozást!</p>
            <p>- A munka nem szégyen...</p>
            <p>Ránéztek, vonogatták a vállukat.</p>
            <p>- Persze, senki sem állítja, hogy szégyen. De sem a házasságközvetítés, sem a
               tűzifaüzlet nem az a brans... egyszóval... nincs miért büszkének lenni rá...</p>
            <p>Volt, aki szerencsével próbálkozott és vissza sem tért többet a csendes kávéházba.
               Legtöbbje savanyúra húzott szájjal, megkopottan óvakodott vissza egy félév mulva a
               törzsasztalhoz. Keserűen kavargatta a feketéjét, a visszamaradt kockacukrot zsebre
               rakta, a szivarját kettévágta, és elszótlanodva hallgatta a régi vitákat Taralról, a
               tüneményes zsokéról, a rúzs térhódításáról és a Jászai Mari Elektrájáról.</p>
            <p>Tunák jól érezte magát ebben a társaságban. Nehézkes, lassú felfogású emberek voltak,
               de mégis az ő világukból valók. Az ő nyelvét beszélték, az ő emlékeire emlékeztek és
               az ő gondolatai bujkáltak kissé megzápult gondolataikban. Nem értett velük mindenben
               egyet. Egyik-másik élő anakronizmus volt, a makacs mult, kilencszáztizennégyes
               divatlap. Tunák megértette őket: megbocsátotta rövidlátásukat, és nem rótta fel
               nevetséges bűnükül megátalkodottságukat. Alapjában véve mégis derék és becsületes
               emberek voltak. Himmel elhaladva az oleanderek előtt néhányszor megpillantotta a
               mérnököt a hosszú asztal mellett. Az arcáról valami megnyugvás tükröződött. Az
               asztaltársaság komoly figyelemmel fordult feléje, ha kis pipáját kivette a szájából
               és beszélni kezdett. Ugyan miről beszélhetett ezeknek az álomkóros embereknek? Himmel
               úgy találta, hogy az elsárgult kávéház öreg csipkerózsa várhoz hasonlít, amelynek
               törzsvendégei tíz év előtt megszúrták kezüket az öreg felírónő stoppolótűjén, és
               azóta az igazak álmát alusszák... “Aludt a galamb a háztetőn... aludt a tűz a
               kemencében... a bivalytej a lábosban... a kövér kávésasszony, aki a feketét
               töltötte... a pincér, aki a pikkolónak a nyaklevest adta... a pikkoló, aki a
               nyaklevest kapta... aludt a törzsasztal... aludt Csipkerózsika és a kéményen
               kiszálló füst... minden aludt ebben az elvarázsolt kávéházban...”</p>
            <p>- Hess - mondta néha Himmel, hogy a mérnököt felébressze. - Nézze csak, New Yorkban
               már hangos filmeket vetítenek...</p>
            <p>Aztán a szellemi haladás üteméről tartott neki előadást. Mótorokról beszélt, amik
               húszkilométeres sebességgel kezdték pályafutásukat... s most már csak a múzeumban
               láthatók. A sebességmérő ma 100 kilométeres átlagos sebességet jelez... Néhány év és
               a csúcsíves tornyok tiszteletreméltó romjait már csak felülről fogjuk látni...</p>
            <p>- Az emberiség mozgásba jött, Tunák... - figyelmeztette a kétkedően mosolygó
               mérnököt.</p>
            <p>Szívesen hallgatta Himmelt és nemegyszer komoly vitába keveredett vele. Himmel egy
               idő óta mintha elkomolyodott volna. Munkásértekezletekre járt, folyóiratokat
               szorongatott sakkdoboz helyett a hóna alatt. A mérnök egyszer a multjáról
               kérdezősködött.</p>
            <p>- Nem érdekes - hangzott a válasz - magam sem igen szoktam rágondolni...</p>
            <p>A mérnök kutatva nézett az arcába.</p>
            <p>- Halló, Tücsök úr... valami történt magával...</p>
            <p>Emlékezett rá, hogy május egyik vasárnapján mennyire megváltozottnak látta az arcát.
               Egy fasorban találkoztak. Az úttesten ezrekre menő munkástömeg hömpölygött végig. Ott
               állott Himmel a gyalogjárón. Az úttest két szegélyét nézők lepték el, akik
               elszótlanodva figyelték a tömör és sötét emberoszlop dobbanó menetelését. Az oszlop
               elvonult, a fenyegető moraj lassan elenyészett. A nézők sorfala megbomlott, ők is
               menni készültek. Egy kanyarodónál újabb csapat tünt fel ekkor, húsz-huszonöt ember, a
               hatalmas érckígyó farkának egy levált, kicsi porcogója. Keményen lépegettek ők is,
               távolról hozzájuk szűrődött a nagy oszlop zengő éneke, követték az ütemet és kidagadt
               erekkel énekelték a komor indulót. Lapos mellüket kipeckelték, de lábuk nyomán nem
               döngött a föld és ványadt torkuk nem tudott semmi megrettentőt produkálni.
               Megzavarodva kapkodták a lábukat, rekedt kappanhangjuk eltévedt a falombok között. A
               gyalogjáró közönsége újra sorfalat alkotott: felderülő arccal nézte a közös rőzséből
               eldobott ványadt alakokat. Az egyik megbotlott, a sötét induló szétesett, a szilaj
               dobbanás siető csoszogássá zavarodott. A sorfal fellélekzett. Hangosan nevettek.</p>
            <p>A kis csapat végén egy eltiport, sovány emberke lépegetett. Bőre sötétsárga volt a
               beleívódott olajos gőzöktől, de sovány madárfejét lelkesen tartotta a divatjamult
               magas gallérban. A nézők között valaki jó hangosan azt mondta:</p>
            <p>- Régen spórolok már egy ilyen antik duplagallérra...</p>
            <p>És rámutatott az éneklő emberkére, aki örömtelen életének még megmaradt egyetlen
               vágyát az Internacionáléba, megmaradt fillérjeit pedig egy ünnepélyes gallérba ölte
               bele, amellyel a kereskedő rászedte.</p>
            <p>Himmel a szellemes fiatal férfi arcába nézett. Harag és szégyenkezés égette a fülét.
               Szólni akart valamit. A mérnök megfogta a vállát.</p>
            <p>- Mit törődik vele, Himmel... Csak nem fog itt szóváltásba keveredni ezért az
               ostobaságért.</p>
            <p>A Himmel arca szokatlanul kemény volt.</p>
            <p>- Gyáva öleb - morogta megvetően.</p>
            <p>Sápadt volt, gúnyos mosoly ömlött el az arcán. Tunák az elmult hónapok alatt
               kétszer-háromszor látta mindössze; úgy emlékezett rá, hogy a furcsa mosoly minden
               alkalommal ott ült az arcán. Nem vitatkozott már olyan szenvedélyesen, de abban, amit
               mondott, valami nyugodt és megmásíthatatlan meggyőződés mosolygott...</p>
            <p>Tunák egy este egy pártvacsoráról hazatérve ismerős alakot látott a homályos
               lépcsőházban. Ott ácsorgott füstölgő pipával a karfára könyökölve és nagy örömmel
               lengette a sapkáját.</p>
            <p>- Kiléptem a cirkuszból - jelentette katonás tisztelgéssel, amikor a mérnök az arcába
               nézett.</p>
            <p>- Te vagy az, Struhala?</p>
            <p>- Olyanforman, instalom.</p>
            <p>Tömzsi alakját cipőig csüngő, paszománttal díszített zöldszínű kabát ékesítette. A
               leborotvált csupasz arc, a faggyúval leragasztott haj és a stallmajszteri díszes
               kabát derűs előkelőséget kölcsönzött az egykori bozontos hadifogolynak. A mérnök nem
               állotta meg mosolygás nélkül.</p>
            <p>- Kissé előkelően festesz, barátom... De azért kerülj csak beljebb... Jókor
               érkezel... A takarítónőm cserbenhagyott.</p>
            <p>- Pravó kérem szépen - mondta Struhala örvendezve és mindjárt elő is adta a
               cirkuszból való távozásának körülményeit. A kissé zavaros előadásból kiderült, hogy
               az önérzetén esett nagyfokú horzsolás miatt szakított a művészi pályával. A teendője
               abban állott, hogy a műlovarok elvonulása után egy seprű és falapát segítségével
               összegyüjtötte a lovak által ottfelejtett gömbölyded dolgokat és közben felelgetett
               a bohóc kérdéseire. A társalgás a szerzői utasítás szerint azzal végződött, hogy a
               bohóc őt a közönség hahotája közben váratlanul fenékbe rugta. Ezért teljes ellátást
               és némi fizetést is kapott. Két nap előtt a bohóc néhány sörösüveg kiürítése után
               fellelkesedve a sikeren, megismételte a mutatványt és olyant rugott rajta, hogy
               nekiesett a ponyvatartó főárbocnak és majd letört belé a füle.</p>
            <p>- Szépen letettem a seprüt és a lócitromokat... odamentem az ipséhez... és olyat
               rugtam bele a bugyogójaba, hogy a masodrendű tamlasszékbe szedték össze... A közönség
               tapsolta és ujrazta... én meghajoltam magam és aztan...</p>
            <p>Egy jóízű mondattal jelezte, hogy sebesen elhagyta a vérző arénát. Ahogy kiért a
               cirkuszból, futásnak eredt... Itt vendégszerepeltek egy közeli városkában, az úton
               egy szekérrel találkozott, felkéredzkedett rája...</p>
            <p>- És mostan itten vagyok... - fejezte be elégedett vigyorral.</p>
            <p>Lerakta a földig érő papagájzöld kabátot, szétnézett a lakásban, a bútorokon sok port
               talált, rosszalóan csóválta a fejét, aztán lehúzta a mérnök cipőjét és elvonult, hogy
               valami fekvőhelyet szerezzen magának. A mérnök lakása egy irodahelyiségből és ez egy
               hálóból állott, amelynek elülső része nappali szobául szolgált. Az előszobából egy
               kis fülkén vezetett az út a fürdőszobába. Ebben a fülkében ütötte fel Struhala a
               sátorfáját. A kezeit boldogan dörzsölgetve jelentette, hogy elszállásolta már magát.
               Aztán megkérdezte, hogy reggel hánykor kopogtasson?</p>
            <p>- Ne vesződj vele - intett a mérnök fanyar mozdulattal. - Nem sürgős a dolog... Hetek
               óta semmi munkám nincsen... Nyugodtan heverészhetek...</p>
            <p>- Kutya fajat - mondta Struhala résztvevően - pedig olyan veszekedett magas
               hodalyokat fabrikalnak mostansag a varosban... A Kuglai úr is... tetszett hallani
               róla, nemdebar?</p>
            <p>- Nem - felelte a mérnök és érdeklődéssel fordult Struhala felé.</p>
            <p>- Nahat, instalom. Ahogy mama reggel ott jarok Himmel úrnal, hogy a nagysagos mérnök
               urról tudakozódjam, egyszer csak latom, hogy lenn a kert aljan, az építkezéseknél ott
               forog jobbra-balra az én szeretett volt gazdam, Kuglai úr... Hű, a kutya fajat, de jó
               gunya van a testén, mondom magamba... Hű de milyen fain aranylanc csüng a
               mellényiből... Csudasan felvitte az ördög a dolgat... Két év előtt lattam az utcan,
               akkor a fene ette. Télvíz idejébe egy vékonyka kabatba didergett... És mostan
               gyarigazgató lett belőle...</p>
            <p>- Gyárigazgató? - csodálkozott Tunák.</p>
            <p>- Ahogy mondom, mérnök úr... Gyarigazgató...</p>
            <p>Tunák hitetlenkedve rázta a fejét, aztán aludni küldte Struhalát. Nyilván valami
               tévedés lesz a dologban, gondolta.</p>
            
         </div>
         <div type="chapter">
            <head>XXI.</head>
            <p>Tavasszal történt még, hogy előkelő társaság tette tiszteletét az Ibolyadombon. Elöl
               haladt egy idősebb hölgy, fején vadászkalappal, zergetollal, a szájában félig
               elszívott portorico szivarral. Mögötte törékeny férfi tipegett szürke keménykalapban
               és sárga császárszakállban. A gomblyukában gyöngyvirág hirdette a tavaszt. A
               vadászkalapos hölgy oldalán londoni szabók receptje szerint öltözött magas férfi
               lépegetett. Hideg és előkelő arcát monokli díszítette. Hosszú lábszárait hanyagul
               emelgette és megfontolt mozdulatokkal kísérte magyarázatait. Végigjárták a kertet,
               tanácskoztak, aztán megállottak a Tücsöklak előtt és az idős hölgy megzörgette
               botjával az ablakot.</p>
            <p>- Jöjjön csak ki, fiatalember - szólott be Himmelnek erőteljes baritonban - elmaradt
               a multhavi házbérrel...</p>
            <p>Himmel lejött a verandáról és megemelte a kalapját.</p>
            <p>- Sajnálom, - jelezte barátságosan - kifogytam az aprópénzből.</p>
            <p>- Ismerem én az ilyen finesszeket, fiatalember - dörögte az öreg hölgy a szivarjával
               lesujtó mozdulatot téve - miért nem dolgozik?... Mindenkinek dolgozni kell. Én is
               dolgozom. Nem lehet tétlenül a napon sütkérezni...</p>
            <p>- Igenis - hajtotta meg magát Himmel.</p>
            <p>- Ha három nap alatt nincs meg a házbér... - egy bulldognak maszkírozott öreg inashoz
               fordult - kiteszi innen ezt az embert... - megértette?</p>
            <p>- Parancsára, méltóságos báróné.</p>
            <p>- Megfogja és kiteszi...</p>
            <p>Himmel előzékenyen mosolygott.</p>
            <p>- Három nap, az kevés lesz, báróné... Önnek én évek óta pontosan fizetem ezért a
               koszos tyúkketrecért a bért. Közben arra is gondom volt, hogy a fáit ki ne vágják és
               a háza fedelét el ne lopják... Tehát türelmet kérek...</p>
            <p>- Hallotta ezt? - kérdezte a báróné magas kísérőjéhez fordulva. - Hallotta ezt a
               hangot, Kuglai?</p>
            <p>Kuglai leemelte a monokliját és a Himmel arcába nézett.</p>
            <p>- Vigyázzon, tisztelt bolsevik...</p>
            <p>A kezével elegáns repülőmozdulatot is jelzett.</p>
            <p>- És pilótaigazolványra sem lesz szüksége - tette hozzá fínom mosollyal.</p>
            <p>A társaság elvonult. Néhány nap mulva felmérték a kert alsó, lapályos részét, aztán
               munkások jelentek meg és kivágták a fákat, árkokat ástak, barakkokat hevenyésztek és
               megindult az építkezés. A széles tisztás megtelt homokdombokkal, az út mentén jókora
               négyszögben téglatömböket raktak le, ostorok pattogtak, a fejszék messzehangzó
               csapásokat mértek az épületállványok oszlopaira és a deszkákat összekapcsoló vasakra.
               Kuglai mindennap megjelent az építkezésnél és kimért, határozott magas hangon
               magyarázott a bárónénak, aki gépiesen megismételte:</p>
            <p>- Nagyon helyes, kedves Kuglai...</p>
            <p>Himmel ott üldögélt a dombon egy virágzó barackfa alatt, Krapotkin Kölcsönös segítség
               című könyvét olvasta és olykor letekintett az épülő gyárra. Az enyhe tavaszi szellő
               kátrány szagát és a báróné bariton helyesléseit seperte fel a domboldalra. Néhány nap
               előtt készült el egy hosszabb fordításával, amelyet egy lap részére készített. A
               pénzt, amit a fordításért kapott, úgy osztotta be, hogy a házbérre is jusson valami.
               Vett egy inget, egy törülközőt, egy befőttes üveget színültig megtöltetett zsírral a
               hentesnél és a megmaradt pénzt levitte a bárónéhoz. A furcsa asszonyság egy faragott
               mennyezetű, drága bútorokkal és porcellánokkal raktár módjára telezsúfolt teremben
               egy vasalódeszka fölé hajolva valami férfinadrágot vasalgatott. Csontkeretes szemüveg
               volt a szeme előtt, egyenletes mozdulatokkal ide-oda tolta a nadrágon a vasalót és
               annyira elmerült munkájában, hogy észre sem vette a Himmel érkezését. Egyáltalában
               nem emlékezett rá, az inas ébresztette fel szunnyadó memóriáját.</p>
            <p>- Házbér... vincellérház... - jelezte az inas röviden.</p>
            <p>- Á szo... maga az... No várjon... Első a kötelesség...</p>
            <p>És elmerülve, pedánsan csúsztatta föl-le a nadrágon a nikkelezett villanyvasalót.
               Volt egy Rotschild, aki poloskákat gyüjtött, egy Rohan herceg, aki gyilkosok
               autogramjaira vetette rá magát. A báróné ugyan sem poloskákat, sem autogramokat nem
               gyüjtött, de szenvedélye érdekesség dolgában felért a Rotschild báró és Rohan herceg
               gyüjtő szenvedélyével: ő naponta három s négy óra között vasalási szenvedélyének
               áldozott. Az volt a rögeszméje, hogy a társadalom mindenkitől munkát követel és a
               közzel szemben mindenkinek kötelezettségei vannak. Hogy e kötelezettségének eleget
               tehessen, a bulldognak maszkírozott öreg inas mindennap beáztatta, összegöngyölte,
               présbe gyömöszölte, összegyűrte a nadrágot és pontosan három órakor alázatosan
               bekopogtatott vele a bárónőhöz.</p>
            <p>- Méltóságos báróné - jelentette tíz év óta mindíg ugyanazzal az ünnepélyességgel -
               három óra van... A vasaló forró, Méltóságodat szólítja a kötelesség...</p>
            <p>A báróné megragadta a vasalót és mindennap egy óráig tombolta a szerencsétlenül
               elnyúlt nadrágon szociális svédtornáját.</p>
            <p>- A munka nemesít - dörmögte oda Himmelnek. - Én nem szégyenlem a munkát...</p>
            <p>A gyáralapítás is nyilván ennek a gondolatnak a jegyében fogant. Ügyes fickó lehet ez
               a Kuglai - gondolta Himmel, ahogy a barackfa alól a bárónét és Kuglait nézegette -
               ötletes csirkefogó lehet, hogy ezeket az embereket ebbe a hülyeségbe belevitte.
               Golfpálcákat, tenniszütőket és sétabotokat gyártani! Pompás gondolat! Originális
               eszme...</p>
            <p>Néhány hónap mulva nem hallatszott már a szomszéd kaptafás megszokott tüsszentése. A
               gyárban zizegtek a gépek, a tető fölé nyúló vascsőből lázasan püffögött a gőz. Himmel
               egyszer elkérte a Tunák zsebóráját - meginvitálta a mérnököt, hogy megmutassa neki a
               gyárat - és megszámlálta a vállalat lélekzetvételét: a vascső 90-et püffögött
               percenként, a regiszter pedig 80 darab golfütő botot jelzett óránként.
               Tagadhatatlanul kitűnő teljesítmény volt. A sétapálcákat külön helyiségekben
               termelték, Himmel szerint detroiti mintára, futószalagon. Reggel hétkor megszólalt a
               sziréna, három tucat kerékpársapkás férfi özönlött be a kapun, délben megint visított
               egyet a sziréna, akkor meg háromtucat fejkendő érkezett burgonyalevessel és azzal a
               hírrel, hogy otthon valamelyik családi nyulvány szeget nyelt vagy málnafröccsnek
               nézte a marószódát. Két ilyen újdonság között rendszerint áthaladt az udvaron egy
               magasnövésű, jól öltözött férfi, a kapus kinyitotta előtte a Ford kocsi ajtaját, a
               mótor berregett és a munkások a fejük alá tették a biciklisapkát, hogy szundítsanak
               egyet. Minden a legtökéletesebb gyári termelés képét mutatta. Kedden és pénteken
               délután kocsi állott meg a gyártelep kapuja előtt. Vedlett batár volt, sárfogóján
               tyúkhulladék nyomaival. Bakján abaposztóból szabott zeke, kívül vitézkötéssel,
               belül sovány kocsissal, a batárban a báróné foglalt helyet, mellette a férje ült
               szürke keménykalapban és sárga császárszakállban. Növésre és kalapra V. György angol
               királyhoz hasonlított. A báróné ilyenkor érkezett a Márta Egyletből, ahol az élet
               kátyúiba lépett cselédlányok néhány nemesszívű hölgy jóvoltából tollat fosztottak és
               a hűséges szolgálat jutalmáról szóló megindító felolvasásokat hallgatták. A
               felolvasásról hazatérve a báróné egy negyedórára mindíg kiszállott a gyárban, hogy a
               munka haladását ellenőrizze. Az élemedett hölgy, aki keveréke volt egy kövér
               szakácsnénak, egy rozsdás reszelőnek és egy zsugori bankárnak, szerfelett méregbe
               jött, ha úgy tapasztalta, hogy a fűrészek alól sok hasznavehetetlen hulladékot
               potyogtat ki az előmunkás. A nagyobb hulladékokat maga gyüjtötte egy kosárba és a
               kocsi bakjára rakatta. A pazarlás kétségbe ejtette és sajnálta a kárbaveszett
               fürészport. A raktárak már tele voltak golfütő botokkal, sétapálcákkal és
               tenniszrakettekkel, amik szállításra felajzottan szorongtak a különböző rekeszekben.
               Voltak ott jószagú meggyfa botok öreges kampóval nyugdíjas tisztviselők részére,
               ezüstgyűrűs bambuszpálcák a történelmi osztályok, festett kőrisfák az ipari elemek
               használatára, mahagónik jól ápolt öreg uraknak és szarvasaggancsos gyökérpálcák
               városba ránduló néptanítóknak. A báró előszeretettel időzött a dúsan felszerelt
               raktárban, amely a kereslet minden árnyalatára prompt áruval tudott reagálni.
               Megsuhogtatta a botokat, kedvtelve billentette féloldalra a fejét és amíg felesége az
               igazgatói irodában Kuglaival tárgyalt, ő a botgyártás bonyolult misztériumaiba
               igyekezett behatolni. Minden kedden és pénteken rátette kesztyűs kezét a művezető
               vállára és megkérdezte tőle:</p>
            <p>- Na, jóember, hát hogy van? Pompásan megy minden, nemde?</p>
            <p>A jóember - érthetetlen fickó ijesztő, anarchista állkapoccsal - csak mérsékelt
               lelkesedést mutatott. A gépek kismirglizett ócskavasak, Kuglai úr meg valami
               ravaszságon töri a fejét, gondolta az üzemvezető és tartózkodva vonogatta a
               vállát.</p>
            <p>- Hát, ha pompásan nem is megy még, azért csak megindul valahogy a verkli... Egyelőre
               még sok nehézséggel kell megküzdeni...</p>
            <p>A báró ilyenkor mindíg megfogta zöldesszínű bajuszát, egy kis kefével lesimította a
               szakállát és megértően bólintott.</p>
            <p>- Tudom, jóember... Sok a fürészpor, nemde?</p>
            <p>Néhányszor a fiatal báró is megfordult a gyárban. Friss, szőke, piszeorrú fiatalember
               volt, ismerte a golfütők minden fajtáját, tudta, hogy a driver-t az elütésre
               használják, a spoont a puha fűhöz, a niblickre meg akkor kerül sor, ha a labda
               kátyúba jutott. Aztán bemutatta a drive és az approach három fázisát, a munkások
               megállottak a gépek mellett és nézték. A mutatványok befejezése után az előmunkás
               visszarakta az ütőket a rekeszekbe és laposan hunyorított a szemével.</p>
            <p>- Gyerünk, emberek... Aztán ne felejtsetek el egy-egy niblicket beszerezni.</p>
            <p>- Arra spórolok... - nevetett az egyik munkás.</p>
            <p>- A niblickkel ki lehet kanalazni a labdát a gödörből... Érted, te görény? Te meg
               mindíg csak krumplilevest kanalazol...</p>
            <p>Az igazgatói iroda kárpítozott ajtaja mögött ezalatt kemény tárgyalások folytak
               Kuglai úr és a báróné között. A gépek már hónapok óta működtek, fogyasztották az
               áramot, a töméntelen munkabért, hajmeresztő igazgatói fizetést és az üzlet
               prosperitása még mindíg késett. A báróné eleinte kíváncsi kérdésekkel ostromolta
               Kuglait, de ahogy a bérlista elképesztő módon növekedett és a nagy Balkán-export,
               melyről Kuglai olyan határozottsággal beszélt, még nem mutatkozott a láthatáron,
               megköszörülte a torkát és barátságtalanul kiengedte reszelő baritonját.</p>
            <p>- Maga azt magyarázta nekem, Kuglai, hogy az utcákon arany hever, csak le kell
               hajolni érte... Én nem vagyok az ilyenben járatos, rendelkezésére bocsátottam a
               milliókat...</p>
            <p>- Türelem, báróné - csendesítette Kuglai - az Ószövetség szerint a világ teremtéséhez
               is hat nap kellett. Higgye el, báróné, a botexport megteremtése ennél sokkal nehezebb
               feladat...</p>
            <p>Az asztalra mutatott, amelyen ott hevert Európa minden botgyártó államának ipari
               sematizmusa. A falon botfogyasztási táblázatok voltak láthatók érdekfeszítő
               grafikonokkal, a dossziékban néhány fiktív levél betársulni óhajtó tőkésektől és
               parlamenti képviselőktől, akik az állami vakok és a háborús megvakultak
               botszükséglete tárgyában tett hadügyminiszteri és közegészségügy-miniszteri
               ígéretekről számoltak be. Egy dossziéban Jugoszlávia, Bulgária és Macedónia újonnan
               megalakult tenniszegyleteinek névsorát gyüjtötte össze Kuglai a labdaütő rakettek
               hozzávetőleges számával és a még várható szükséglet feltüntetésével.</p>
            <p>- Én nem fűszerüzletet játszom - mondta fölényes mosollyal és rosszul leplezett
               sértődöttséggel - az én koncepcióm egy milliós vállalat volt... valami egészen
               biztos és last not least, valami egészen előkelő business... - Két ujja közé vette a
               monokliját és fínoman meghajtotta a fejét. - Nagyon sajnálnám, ha fel kéne adnom a
               játszmát, mielőtt meggyőzném Önt arról, hogy a milliói megnyugtatóbb helyen vannak
               ennek a vállalatnak a folyószámláján, mint hazárdírozó bankok trezórjaiban... És ne
               felejtse el, báróné, ez a gyár presztízskérdés is... Az iparbárók rosszul
               szagtalanított kasztja helyett meg kell teremtenünk az ipari arisztokráciát... Részt
               kell vennünk a társadalmi termelésben, ha nem akarjuk azt, hogy a csürhe herének
               nevezzen...</p>
            <p>- Magának ebben igaza van, kedves Kuglai - helyeselt az erélyes hölgy ingadozva - de
               mi lesz a megrendelésekkel?</p>
            <p>Nem volt mit tenni, néhány megrendelő levelet kellett hamisítani. Néhány láda botot
               és tenniszütőt kellett szekérre rakni, a vasúti állomás helyett valami raktárba
               irányítani és onnan potom pénzen elvesztegetni. A Wertheim szekrénybe pedig néhány
               kisebb köteg bankjegyet és egy nagyobb köteg fiktív váltót kellett elhelyezni. A
               báróné egyik szemével elégedetten, a másikkal azonban mindíg gyanakodva nézegette a
               megbántott igazgatót. A következő látogatásai alkalmával mindíg olyankor lépett az
               irodába, amikor Kuglai Pesttel, Béccsel vagy Prágával folytatott fontos
               telefonbeszélgetést.</p>
            <p>- Sajnálom - telefonálta Kuglai - éppen egy héttel ezelőtt volt szerencsém
               visszautasítani a Holzindustrie hasonló ajánlatát... Nincs szükségünk újabb tőkére...
               Nem... Semmi esetre sem...</p>
            <p>Egy másik alkalommal valami igen előnyös kartellajánlatot utasított vissza igen
               hidegen és határozott hangon:</p>
            <p>- Kérem, közölje az igazgatóságával, hogy mi a felajánlott rekompenzációk árán sem
               mondunk le a balkáni piacról... A kartell ellenkezik a mi üzleti morálunkkal...
               Köszönöm, uram... Úgy van... Még akkor is, ha az igazgatóságuk revízió alá akarná
               venni az eddigi ajánlatát és teljes termelési kontingensünket átvenné... Nem. Nem
               tárgyalhatunk tovább... Stop...</p>
            <p>A báróné megjuhászkodva hallgatta az üzleti morálról szóló kijelentéseket. A
               termelési kontingens és balkáni piac szintén enyhítőleg hatottak kicsinyes
               aggályaira.</p>
            <p>- Nem kéne mégis tárgyalásokba bocsátkozni velük? - vetette fel később a kérdést
               egészséges üzleti érzékkel.</p>
            <p>- Ez annyit jelentene - hárította el Kuglai méltatlankodva az ajánlatot - ez annyit
               jelentene, báróné, hogy tőkénk biztosítása ellenében át kell engednünk az egész
               gyártást egy központi irányításnak...</p>
            <p>- No, de hát ez még nem olyan malőr, kedves Kuglai...</p>
            <p>Kuglai konokul rázta a fejét.</p>
            <p>- Nem. A központi irányítás nem... Tudja báróné, miről van szó?... Az a helyzet
               állana elő, hogy Ön hasznot kapna a tőkéje után, anélkül, hogy dolgozott volna
               érte... Hasznot kap, báróné, ha úgy tetszik uzsorakamatot a fogyasztók bőrén,
               anélkül, hogy demokratikus elveinek megfelelően munkát és kockázatot vállalt volna
               érte... Mint akármelyik más iparbáró...</p>
            <p>- Azt hiszi? - kérdezte a báróné teljesen megpuhulva.</p>
            <p>Elégedetten és új bizalomra gerjedve nézegette az elegáns férfi határozott, férfias
               keménységű arcát. Egyszer karba tett kézzel állott az íróasztala előtt. Ujján egy
               címeres gyűrű antik aranya sárgállott. A báróné rápillantott a gyűrűre.</p>
            <p>- Nem bánom, Kuglai, teljesen magára bízom a dolgokat... Maga optimista... Hát
               próbálja meg... Vegye a kezébe az egész izét... Nun ja... A férjem azt mondja, hogy a
               maga édesanyja valami Sedvitz grófnő volt.</p>
            <p>- Sedlitz...</p>
            <p>- Bécsben ismertem egy Sedvitzet... Az édesanyja is osztrák volt?</p>
            <p>- Balti német - mondta Kuglai mosolyogva.</p>
            <p>- Ez egy Mordskerl, ez az István... - szögezte le a báró lelkesedve. - Gratulálok
               magamnak, kitűnő emberismerő vagyok... - Nem mondtam mindjárt, hogy ez a mi
               emberünk?...</p>
            <p>Himmel egyszer mentőkocsit látott a gyárkapu előtt. Fiatal munkásnőt szállítottak el,
               aki vigyázatlanul hozzáért a transzmissziós szíjhoz. A suhogó szíj belökte a gépek
               közé és eltörte a lábszárcsontját. Himmel néhányszor felkereste az asszonyt a
               lakásán. Ősz volt, a külső utakat cementszínű híg sár borította, hideg szelek
               seperték odébb az esőt, a düledező, trágyával tapasztott lakásban három meztelen
               gyermek mászkált a nyirkos földön. Férfi nem volt a háznál, valahová Mexicoba
               vándorolt. Himmel elszomorodva nézte az elsárgult, nyomorult csemetéket. A
               betegsegélyző pénztár nem fizette az asszony járandóságait, mert a balesetet a saját
               vigyázatlanságával okozta. Himmel elment egy ügyvédhez. - A per évekig elhúzódhat -
               világosította fel az ügyvéd.</p>
            <p>- Tehát?</p>
            <p>- Igen. Az illető hölgy a három gyermekével addig éhendögölhet.</p>
            <p>Himmel megköszönte az utbaigazítást és visszament az asszonyhoz. A gyermekeknek akkor
               már hónapok óta uborkalé volt minden táplálékuk. Egy kölcsönlábosban egy kis
               burgonyapaprikást hozott Csombornétól. Egy újságpapírból valami ingecskét, meg
               napszítta hárászkabátot szedett elő. Később aztán elakadtak a szállítmányok,
               Csombornénál maga is alaposan beadósodott, a fordításai meg mindössze csak néhány
               garast hoztak. Egy nap bekopogtatott Kuglai irodájába. Kuglai a telefonnál volt, nem
               ismerte fel a szegényes látogatót, kurta mozdulattal helyet mutatott neki és
               mosolyogva szorította füléhez a telefonkagylót.</p>
            <p>- Halló, halló Franszoá és Marian... Ott vagytok már?... Na, ti csibészek... hát
               felkeltetek már?... Úgy... úgy, és megittátok a délutáni tejecskét? Igen? Nos, jól
               van... nagyon jól van... És most felvenni szépen a köpenyecskét és kimenni szépen a
               napra sétálni... Igen... igen... Wau wau...</p>
            <p>- Wau wau? - tünődött Himmel. - Miért ugat ez az ember, amikor a gyermekeivel
               társalog?</p>
            <p>- Ön példás családapa, tisztelt uram - kezdte Himmel előzékenyen a társalgást.</p>
            <p>Kuglai elutasítólag intett a monoklijával.</p>
            <p>- A kutyáim voltak.</p>
            <p>Himmel nagyon szeretetreméltó arcot vágott. A kutyák szemmel láthatólag nagyon
               felkeltették az érdeklődését.</p>
            <p>- Több kutyája van?</p>
            <p>- Csak kettő.</p>
            <p>- Ha szabad felvetnem a kérdést... mennyi tejet fogyasztanak naponta?</p>
            <p>Kuglai leereszkedőleg mosolygott.</p>
            <p>- Franszoá az egy haszontalan fráter, - felelte - mindössze másféllitert. Marian
               kettőt is. De ő viszont csak szűrve szereti.</p>
            <p>- Szimpatikus állatok - bólintott Himmel. - Ismerek egy asszonyt, aki napok óta
               uborkalevet ad ebédre három gyermekének. A lendítő szíj kivágta innen a gyárból.</p>
            <p>- Nem érdekel, barátom.</p>
            <p>- Nem lehetne Mariannal megértetni, hogy felette emberséges cselekedetet végezne, ha
               a maga két liter tejéből átengedne egyet a gyermekeknek?</p>
            <p>Kuglai hozzálépett és alaposan a szeme közé nézett. Azután fölemelte a kezét és a
               háta mögé mutatott.</p>
            <p>- ...Ha nem tévedek, maga az, innen a vincellérházból... Aki pártfogásába vett itt
               néhány kidobott lusta bolseviki betyárt...</p>
            <p>Himmel intett.</p>
            <p>- Én vagyok Kuglai úr.</p>
            <p>- És akit pénzhamisítás miatt lecsuktak...</p>
            <p>- Én vagyok, Kuglai úr... De mindennek semmi köze ahhoz a három szerencsétlen
               porontyhoz.</p>
            <p>Kuglai csengetett. Egy nagyon selyemharisnyás szőke gyorsírónő lépett a szobába.</p>
            <p>- Kisasszony, legyen szíves, adja meg ennek az úrnak valamelyik jótékonysági
               egyesület címét. A telefonkönyvben megtalálja.</p>
            <p>Himmel szomorkásan mosolygott.</p>
            <p>- Ez minden? - kérdezte csendesen.</p>
            <p>- Ez.</p>
            <p>A hivatalnoknő kinyitotta Himmel előtt az ajtót és gépies fínomsággal mondta:</p>
            <p>- Tessék, uram...</p>
            <p>A gépteremben zizegtek a csiszológépek, a tető fölé kinyúló vascsőből lihegve
               puffogott a gőz. Himmel rezignáltan kullogott ki a gyárból. Voilà. Humanizmus.
               Szeressétek felebarátaitokat. Huszadik század. Költészet. Biblia. Az egyik
               messzetekintő tűzfal előtt magas festőállványon címfestők dolgoztak. Átpingálták a
               gyár régi cégét és újat festettek föléje.</p>
            <p>KUGLAI &amp; Co.</p>
            <p>- olvasta Himmel. Aztán dudált a sziréna, a fejkendős asszonyok előtt megnyilt a
               gyárkapu és az őszi esőben a keskeny eresz alatt néhány munkás elgondolkozva kezdte
               kanalazni a híg burgonyalevest. A kapu előtt, mint egy kecses testű állat, drapszínű
               autó nyujtózkodott. Kuglai áthaladt az udvaron, elnézett a köszöngető asszonyok
               felett, a soffőr kinyitotta előtte, aztán sietve becsappantotta a kocsi ajtaját.</p>
            <p>- Hallom, hogy kirugta magát - mondta Himmelnek az előmunkás.</p>
            <p>- Kirugott - hagyta rá Himmel...</p>
            <p>Aztán elindult, hogy a mérnököt felkeresse.</p>
            
         </div>
         <div type="chapter">
            <head>XXII.</head>
            <p>Tunáknak egyik napon, amikor fanyar álmodozásából magához térve a falinaptárhoz
               lépett, tétován megállott keze a levegőben. A naptár felső lapját enyhe porréteg
               fedte be. Struhala a reggeli takarításnál álmos mackó módjára tévelygett a magányos
               férfilakás bútorai között, a portörlő rongyot néha odakente valamelyik szék
               karfájához, vagy képkerethez, a naptárra azonban nem sok figyelmet pazarolt. Ami a
               mérnököt illeti, őt jó ideje nem érdekelte már a napok múlása. Nem voltak kitűzött
               dátumai, esedékes reményei, lejáró követelései. Úgy érezte, hogy - házbérén és valami
               csekély szabószámlán kívül - immár tartozásai sincsenek. A balszerencse bámulatosan
               lehengerelte. Fakó mosollyal nézegette a naptár poros számlapját. Ötödik éve, hogy
               duzzadó vitorlákkal, egy hajórakomány illúzióval befutott az orgona-utcai kikötőbe.
               Ha össze akarná foglalni ennek a négy esztendőnek az eredményeit, elégikus kis csokor
               támadna belőlük. Apja halott volt. Az anyjához fűzött gyöngéd illúziók elszállottak,
               nyugodtan rávezethette volna anyját is a veszteséglistára. Húgai alaposan kirepültek
               a családi kalitkából. Nem kértek az ő testvéri érzelmeiből, idegenek lettek a
               számára. A gyermekét elvesztette. A felesége, a pillegő, csacskának hitt édes
               Tintapetty egy futballkapus izmosságával és lendületével rúgott bele. Hajdani barátai
               elszéledtek, újakat nem igen szerzett. Már szóval: regénybeillően egyedül maradt. A
               vagyona néhány gavalléros mozdulat eredményeképpen olvadásnak indult. Az eladott
               villarész árát felerészben az anyjának engedte át, a másik feléről lemondott a Szófi
               javára. Megrendelő már alig lépte át a mérnöki iroda küszöbét. Karcsú bankpaloták,
               üvegből fabrikált vékony biztosítóintézetek és cipőáruházak löveltek a magasba, az
               emberi szellem - noha itt lenn a földszinten nem rendezte még kisded és olykor bizony
               szennyes adósságait önmaga és kortársai iránt - gépeivel, házaival és előítéleteivel
               parvenű módjára a sztratoszférába igyekezett... Ő az elmult korok művészetének
               tiszteletében nőtt fel... Román, gót, barokk, reneszánsz, biedermeier... Mohosodó
               falak, kis donjonok, régi színes cserépfedelek, repkények, festett üvegek... Kissé
               nehézkes, kissé lassú tempó... Rakéta autó?... Sietős gyári futószalagon
               átcsörömpölni az életen?... Á, dehogy... Tompított világosság, megszűrt lárma, széles
               lépcsők, naponta legfeljebb félórás napfürdő, súlyzóvas... Nyugalom és szemlélődés,
               megfontolt cselekvés, az alkotás küszöbén elmerülés, egészség, derű... És végül, mi
               tagadás, hit, egy kis hit, dolgokban, emberekben és abban ami a dolgok és emberek
               fölött áll...</p>
            <p>- Nos, Ádám, akkor ez nem a te időd - mondta neki egyszer idősebb húga egy kis
               maliciával.</p>
            <p>Nem volt az ő ideje, maga is érezte. Nem mintha szakáll helyett moha nőtt volna
               rajta. Csonttá fagyott elvei sem voltak. Nem állott oda szalmaszálnak a haladás
               útjába. Ellenkezőleg. A technika eredményei fellelkesítették, csak a túlzásait
               figyelte kétkedő mosollyal. Könnyed, fogékony és a szónak elavult értelmében nemes
               kedély volt. Az akadémiák és irodalmi társaságok avult felfogású heroldjait, akik
               ijedten hordozták meg a véres kardot, lúdbőrözve a haladásnak még lopakodó árnyékától
               is, lomha, szőrös és öreg hernyókhoz hasonlította. De volt valami a levegőben, amit
               nehezére esett beszívni. Az erjesztő gombák százféle fajtája úszkált az
               atmoszférában... A gondolatok világában szilaj és nem egyszer kegyetlen átalakulások
               munkája indult meg... Individuálpszichológia, szociológia, felborult közgazdasági
               normák... Maga sem vette észre, hogyan, mikor, vidám kedélye cserben hagyta, a
               veszedelmes példát feje búbja körül a haja is követte, karcsú alakja a kevés
               mozgástól elnehezedett, a súlyzóvasakkal való mindennapi tornája úntatta, a hideg
               lemosásokat inkább kényelmetlennek kezdte találni, mint üdítőnek... Valaki
               figyelmeztette, hogy a léptei elvesztették vidám fürgeségüket. Maga is érezte, hogy
               könnyed bicegése olykor fárasztó sántasággá fajul... Egy reggel szemébe ötlött széles
               ruhaszekrénye. Néhány elnyűtt ruhadarab csüngött a fogasokon és sok üres akasztó...
               Egy kisebb megrendelés miatt betért egyszer egyik ügyfelével valami olcsó, szerény
               vendéglőbe. Másnap megint ellátogatott oda, de ezúttal egyedül. Az abroszok
               frissességéről és tisztaságáról sokat lehetne csevegni, mondta valaki a szomszéd
               asztalnál. Ránézett az abroszra. Úgy találta, hogy nincs is mit csevegni róla. Az
               abrosz egyszerűen piszkos volt. Olcsó ételeket rendelt és attól fogva odajárt
               étkezni... A csalódások végigsepertek rajta, mint forgószelek, megrázták,
               megtépázták, el is hordtak belőle egyetmást. Szótlanul és keményen fogadta minden
               veszteségét. Régi nevelése fegyelemre szoktatta. Kifosztottan és megsebzetten
               járt-kelt ismerősei között, akik frissen borotvált, mozdulatlan arcán legfeljebb csak
               azokat a jelentéktelen sebeket láthatták, amiket a borbély borotvája ejtett rajta...
               Anyjának kegyeletből, de minden belső szükség nélkül két-háromhavonként írt néhány
               udvarias sort, hogy életbenléte és kifogástalan egészsége felől megnyugtassa.
               Húgairól azonban sohasem kérdezősködött. Fiatalabb húga még mindíg szeretője volt a
               kétes származású vállalkozónak, idősebb húgáról pedig nemrég azt az elképesztő hírt
               hallotta, hogy a vádlottak padjára került... A néhai törvényszéki elnök lánya, egy
               lovag unokája!... Kongó dogmák miatt, amik igazságtalannak bélyegzik a világ
               tízezeréves rendjét. Elméletekért, amelyek azt igyekeznek bizonyítani, hogy a
               társadalom mai szerkezete összeomlóban van... Miért? Hogyan? Mert elkopott néhány
               csavarja, mert meglazult kicsit a tengelye? És ezért szemétredobni, mint rozsdaette
               ócskavasat az egész gépezetet?... Esztelenség... És vajjon az új társadalmi szerkezet
               gépészmérnökei és szerelői majd jobbat, zavartalanabbat, kielégítőbbet fognak
               alkotni?...</p>
            <p>Az érzései és gondolkozása őt még a lesajnált háborúelőtti évtizedhez kötötték. Ennek
               az évtizednek, ellentétben a most startoló korszak ízlésével, bizony furcsa
               követelményei voltak. Azt kívánta, hogy az anya szent legyen, a leánytestvér szűz, a
               hitves odaadó, a férfi gentleman, a becsület mindenekfelett való, a regény
               háromkötetes, a bútorzat nehéz diófából való... Nemrégen egy színdarabot látott,
               amelynek kissé fiatal, de nem tehetségtelen szerzője azt akarta elhitetni, hogy a
               családi élet melegéről elterjedt költemények csak fixa szamárságok. Himmel is
               valami olyant röcsögött, hogy minden társulási ösztönünk ellenére, magányos vándorok
               vagyunk, akik kisebb-nagyobb lármával átgördülünk árva kordélyunkkal az életen és
               nyomtalanul elenyészünk valamelyik útkanyarodónál...</p>
            <p>Himmel talán igazat röcsögött. Most, hogy hiába szaladgált megrendelések után, hiába
               látogatta ismerőseit, a munkátlansággal a magány érzése is rászakadt. A napjai
               üresen, nyugtalan várakozással teltek el...</p>
            <p>Struhala tétlenül üldögélt az iroda ajtajában. Átköpött a folyosó korlátján,
               megszólította a dolguk után siető kutyákat és megsimogatta az ajtó előtt elhaladó
               háztartási fehérnépek domború hátulját. - Kutyafajat - gondolta rosszalóan - de
               befagyott ez az építészeti miskulancia. A rajzasztalon érintetlenül hevertek a
               tusüvegek és körzők, a tintatartóban vastag húslegyek lelték halálukat, a reggeli
               újságosasszonyon és egy-két rosszarcú számlás emberen kívül látogató hónapokig nem
               nyitotta ki az építési iroda ajtaját. Struhala elgondolkozva füstölgött az előszoba
               ajtajában. Talán az a vastag porréteg okozta ezt a pangást, gondolta egyszer
               töprengés közben, amely ott a kapu fölött ráült gazdája cégtáblájára és
               olvashatatlanná tette a rajta lévő írást. Létrát kerített, felmászott rá egy
               vizesvödörrel és lemosta a megvakult firmát. A kormos és poros réteg alól
               előragyogott a fehér zománc és ujjászületve pompáztak rajta a kékszínű, elegáns
               betűk. Struhala elégedetten tagolta őket: Tunák Ádám okl. mérnök építési irodája.
               Átment az utca túlsó oldalára, onnan is nézegette. Csettintett egyet: finum. Most már
               csak a vak nem látja.</p>
            <p>A szemközti folyosón egy szállító iroda egyensapkás fiatal szolgája rázta a
               rongyot.</p>
            <p>- Öreg, - kiáltotta Struhalának - amióta tisztába tetted a firmátokat, fenemód
               tolongnak hozzátok a pasasok.</p>
            <p>Struhala sértődötten pislogott.</p>
            <p>- Gyere, - invitálta be egyszer a kötekedő suhancot - mutatok neked valamit.</p>
            <p>Bevezette az irodába, kinyitott egy képzőművészeti revűt és a szolga orra alá
               tartotta egy hatvanemeletes amerikai building fényképét.</p>
            <p>- Latod, baratom rücskös, - mondta gőgösen - azt az én gazdam építette. Latod,
               speditőr baratom? - Aztán ártatlan arccal ráejtett egy jókora bronznehezéket a
               fiatalember lábára. - Mit ugralsz, speditőr baratom? A kijaratot keresed?... Arra van
               né...</p>
            <p>Pedig hát igaza volt a pimasznak: a sok látogatótól fű nőhetett volna az ajtó előtt.
               Megtörtént ugyan, hogy valami ismerős jött fel a gazdájához, vagy Himmel kukkantott
               be sakktáblával a hóna alatt. De télen rendre elmaradtak az ismerősök és Himmel is
               egyre ritkábban mutatkozott. A gazdája esténként későn vetődött haza a klubból,
               reggel a fürdőkádban végigolvasta az újságot, aztán szótlanul bicegett föl-le az
               irodában: délben egy közeli kisebb vendéglőben megebédelt. Olykor Struhala ment az
               ebédért és látta, hogy a bolthajtásos kis étteremben tiroli módra, erősen befűzött
               pruszlikos nőszemélyek szolgálják fel a habzó sört és a párolgó tokányokat. Az egyik
               a mérnök után tudakozódott. Asszonyi dolgokban mintha kissé tartózkodó lett volna a
               gazdája. Struhala kilenc hónap alatt mindössze kétszer talált hajtűt az ágyában.
               Úribb fehérnéppel aligha szűrte össze a levet, csak ritkán esett meg, hogy estére
               felvette a csíkos nadrágját, szárnyas fekete kabátját és megmosta kezét otkolonban. A
               társasági ruha aztán megint hónapokra visszakerült a szekrény fogasára. Délutánonként
               a mérnök szundított egyet, aztán elkocogott a kávéházba, ahol heves viták folytak
               valami pártelnökségről, máskor meg valami vilzonról és ehhez hasonlókról. Ősszel
               akadt egy kis munka, de utána megint hosszú pangás következett, be sem kellett már
               tüzelni az irodában. Egyszer aztán a telefont is leszerelték. Struhala egy este -
               cipőkefélés közben - megkérdezte a mérnököt, hogy nem volna-e célirányos, ha
               megházasodna? Az orgona-utcai asszony, úgy hírlik, valami gazdag ügyvédnek lett a
               felesége, a mérnök úr is kiválogathatna magának e sok módos elvált menyecske vagy
               özvegy közül egy takarosat, hogy legyen mit aprítani a tejbe. Meg, hogy két mázsa
               koszos szén áráért ne járjanak annyit az ember nyakára...</p>
            <p>Másnap a kévekötő parasztlány, aki drága aranyrámában a nappali szoba falán enyelgett
               valami nem hozzávaló legénnyel, rejtélyes módon lekerült a falról. Leesett és
               eltörött, mondta a mérnök, odaadtam a zsibárusnak. Aztán egy másik képet ért hasonló
               baleset, megjelent a műkereskedő embere és elvitte. Majd egy bronzelefánt szenvedett
               komolyabb sérülést, nyilván bele is halt, mert Struhala sohasem látta többet. Egyszer
               aztán a porcellánibrikre került a sor. Úgy történt, hogy a két év előtti ruhaszámlák
               miatt lábatlankodott ott egy göthös szabósegéd. A mérnök komoran méregette föl-le a
               szobát. Keményen és szótlanul tartotta fogai között kicsi angol pipáját. Aztán
               megállott és szétnézett a falakon.</p>
            <p>- Talan ezeket a haszontalan ibrikeket, - javasolta Struhala, hogy megmentse a
               képeket - tegnap is majdnem kievickélt egyik a kezemből.</p>
            <p>- Vidd - intett a mérnök. Előbb hátat fordított a színehagyott porcellánoknak, aztán
               mégis a kezébe vette őket. - Vidd.</p>
            <p>Csepegő szemű, nagyfülű örmény volt a műkereskedő, dohogva vizsgálgatta a régi
               edényeket, megkaparta, nagyítóüveggel is meggusztálta őket, aztán, mintha a zápfogát
               húzták volna, előkotort az inge alól egy szarvasbőrzacskót és keserves bankókban
               lefizette a porcellánok árát. Tűrhető summa volt, ezres is akadt a sok papiros
               között...</p>
            <p>A tél folyamán tett még néhány látogatást, de a klubot, ahol meddő és egyhangú viták
               folytak politikáról, irodalomról, választási kilátásokról, női erkölcsökről és
               kommunizmusról, egyre ritkábban kereste fel. Azon vette észre magát, hogy únja, sőt
               olykor túlságosan csökönyösnek találja ezeket a vitákat, amelyek, mint egy
               megriasztott gyermek az anyja kötényébe, görcsösen a multba kapaszkodtak.</p>
            <p>Ezek az emberek rövidlátóak - fedezte fel egy nap bosszúsan. - És túl sok
               együgyűséget fecsegnek...</p>
            <p>A háborút követő évek minden társadalmi és kulturális megnyilvánulásából gondosan
               kiválogatták a konkolyt: olykor mindent félredobtak. Ártatlan folyóiratokat indexre
               tettek, művészi értékű könyveket veszélyesnek ítéltek és bizonyos társadalmi
               kapcsolatok mögött konspirációt szimatoltak. Harcias korlátoltságuk bosszantotta a
               mérnököt.</p>
            <p>- Ostoba dolog - felelte az egyiknek. - Végre is a világ elmozdult kissé a
               helyéből... Nem használunk semmit magunknak, ha nem akarjuk észrevenni... Vannak
               dogmák, amiket meg kell védenünk, de vannak dogmák, amikre ma már ostobaság szót
               fecsérelnünk... Meghaltak...</p>
            <p>Ezek az emberek kényszerű, múló átmenetnek tekintették a háborút követő évek
               változásait. Várták, hogy a nagy mocsár lecsapolódjék, a sok ártalmas szúnyog
               elpusztuljon és a gátat tört vadvizek helyén megint a régi nyugodt barázdák
               húzódjanak tova. Úgy érezte, hogy nem sok köze van ezekhez az emberekhez. Unalmasok
               és nevetségesek voltak. Elkerülte őket, világosabb fejű emberek társaságát kereste.
               Lassanként teljesen elszokott az öreg kávéháztól is. Az estéit olykor színházban
               töltötte, hangversenyekre is eljárt. Szerette a zenét, vágyott a zongorája után. A
               ház földszintjén két zongora volt, fölötte a második emeleten is vagy kettő. Az
               udvari lakásban magányos özvegy lakott, annak is volt zongorája. Egyszer elhaladt az
               ablaka előtt, az asszony kihajolt, ő megemelte a kalapját, bemutatkozott és engedélyt
               kért, hogy esténként játszhasson egy félórát a zongorán. Az asszony harminc éves
               lehetett, bágyadt, álmodozó szemei voltak, megnézte a mérnököt és bólintott:</p>
            <p>- Szívesen látom... Klasszikusokat játszik?</p>
            <p>- Fájdalom, nagyon tökéletlenül...</p>
            <p>Hetenként egyszer-kétszer bekopogtatott az asszonyhoz, leült a zongora elé és
               játszott. A zene átjárta, tűzbe hozta és megfiatalította. Az asszony maga csukta be
               az előszoba ajtaját, amikor távozott. Tunák megkérdezte, hogy nem zavarja-e?
               Eljöhet-e máskor is?</p>
            <p>- Amikor jólesik - biccentett az asszony élénken. - Szívesen látom.</p>
            <p>- Köszönöm.</p>
            <p>Egyszer egy férfit talált ott, visszafordult.</p>
            <p>- Kár volt, - mondta az asszony a következő alkalommal - csak a kérőm volt, nagyon
               untatott.</p>
            <p>A szemével melegen megsimogatta a mérnök arcát és bevezette a szalonba. Tunák nem
               gondolt könnyű kalandokra, kicsattanó vágyak nem zaklatták; valami aszkétikussá
               tompította életének ezeket a borús időszakait. A kínálkozó lehetőség elkerülte a
               figyelmét. Csak a zene vonzotta, amely egy ideig szinte hipnotikus módon uralkodott
               rajta. A lelke hullámzott, egyszer rugalmasan, szinte fütyörészve tért vissza a
               szobájába, máskor csüggedt volt és életének elapadt örömeire gondolt. Megtörtént,
               hogy ökölbe szorította a kezét: düh, makacs vágy vett erőt rajta, hogy felvegye a
               harcot a bénaság, a sikertelenség, a szú módjára mindent felőrlő tehetetlenség ellen.
               Összeszorította a fogait, ágaskodott, hogy kiemelje fejét a hullámokból, amelyek
               lesodorták a magas partról és hömpölyögtek vele a szegénység, a társtalanság, a
               magány kietlen szigetei felé. Vagyona nem volt már, értékesebb ingóságait aprópénzre
               kellett váltania, mérnöki oklevelének pedig nem sok hasznát vette, akár szögre is
               akaszthatta volna. A telet nagyrészt olvasással töltötte. A klubban egyre ritkábban
               fordult meg. A könyvek kezdték jobban érdekelni. Megismerkedett az új irodalommal és
               a művészetek legújabb irányaival. Végigolvasta a háborús nagyságok emlékiratait,
               diplomaták visszaemlékezéseit, Bergsont, Einsteint... A saját szakmája iránt
               megcsappant az érdeklődése. A román, gót, barokk műemlékekről kiadott újabb
               tanulmányok nem vonzották... A mikrobiológia és a termeszek építőművészete sokkal
               élvezetesebb olvasmány volt számára... Olykor az ablakhoz szorította homlokát, -
               régi, gyerekkori szokása volt - letekintett az utcára, a ködös folyosóra...
               Összegezte a dolgokat, az eredményeket... Az ablakból egyszer Terézt pillantotta meg.
               Megszúrta valami. Ez az asszony elképesztően közönséges volt hozzá... Vajjon hányadik
               férfinál tartott már?... Himmel biztosította, hogy csak a negyediknél... Sivár,
               értéktelen teremtés volt - és az ő gondolatai mégis milyen gyakran lopództak el hozzá
               most is...</p>
            <p>Tél végén benyitott hozzá egyszer Himmel. Valami kis tervrajzra volt szüksége a
               munkásotthon számára. Színpadot és hozzávaló kijáratot meg néhány öltözőfülkét akart
               építeni. Ő ott ült a karosszékében és az ölében valami útleírást tartott. Himmel
               lábujjhegyen a háta mögé állott és néhány másodpercig szótlanul figyelte.</p>
            <p>- Tettenértem, Tunák - mondta csendesen. - Nagyon terméketlen dolog ám így a sarokban
               pókhálósodni... Fölteszem, hogy a hitvese hűtlenségén kívül a reuma is bántja, ezért
               üldögél így elszontyolodva, mint egy öreg pelikán... Tévedek?... Kár... Kár... Maga
               hajmeresztő archaizmusba esett, Tunák... Hogy miért? Például ott van az a nyakon
               cserdítés, az a lovagi pofon, amelyet volt szíves a húga udvarlójának lekenni.
               Határozott balszerencséje van. Pontosan 20.000 évet késett a dühe. És itt van a
               legutóbbi tehertétel: neje őnagysága, született Beretvás Teréz - nyugodjon meg, nem
               érdekelt közelebbről, a válóper tárgyalásán jegyeztem meg a nevét - nos, ez a
               Beretvás Teréz, akit ön bőrének túltengő festékanyagáért Tintapettynek nevezett el,
               egy szép napon egyhangúnak találta, hogy megossza magával mindennapi veknijét,
               testmelegét, gondolatait Schopenhauerről és mondjuk az Evezősklub trénerének
               izmairól. És mit tesz ön erre? Elkezd rikácsolni, egy tucat elültöltő érvet puffant
               el, begörbíti a körmeit, és tisztelt Tintapettye torka felé kezd orientálódni... És
               ez nem minden... Párbajra akarja hívni a “csábítót”, bele akar lőni a hasába... És
               most úgy ül itt elhagyottan, amint az aesopusi mesék végén a dültbetűs erkölcsi
               tanulság... Jöjjön, Tunák, nézze csak, Csombornénál ma ökörfarklevest és rakott
               káposztát kapunk, utóételnek valami szagos sajtot... Egy hét óta nem ültem
               asztalnál... Utána elmegyünk feketézni a Tháliába. Remek hely. Jár oda egy költő, aki
               kulccsal húzza fel a zsebóráját... Össze kell ismerkedniük, Tunák... Ötkor az
               Irodalmi Társaság Korszerű problémák címen néhány idegen szógyök eltávolítását fogja
               követelni veszélyeztetett nemzeti szókincsünkből. Utána lírai csapadékok, bemutatja
               egy vidéki segédjegyző... Onnan átmehetünk a Közművelődési Csarnokba. Hatkor
               vonósnégyes. Hétkor felolvasás: “Európa válsága”. Fél nyolckor ugyanott: “Hogyan
               őrizzük meg keblünk kúpalakját?”... Jöjjön, jó uram, menjünk... Sikáljuk le ezeket a
               rozsdafoltokat...</p>
            <p>A mérnök elhárító mozdulatot tett.</p>
            <p>- Köszönöm, Tücsök... A műsora kicsit egyhangú...</p>
            <p>Himmel sajnálkozva vont vállat. Aztán Kuglairól kezdett beszélni. Elmondta a
               mérnöknek, hogy a gyárban átfestették a régi céget és Kuglai most már, mint
               teljhatalmú diktátor és társtulajdonos rendelkezik a vállalatnál. A művezető tegnap
               csinos hírekkel szolgált: Kuglai állítólag kitessékelte a bárónét a gyárból, mert
               unta már aggályoskodó kotyogásait.</p>
            <p>- Érthetetlen - jegyezte Tunák elgondolkozva. - Ez az ember négy év előtt még
               útonállással foglalkozott.</p>
            <p>- És jól ment neki? - érdeklődött Himmel minden meglepődés nélkül.</p>
            <p>- Tücsök úr, maga túlságosan könnyedén fogja fel ezeket a dolgokat. Értse meg: Kuglai
               rabolt és gyanútlan embereket terített le.</p>
            <p>Himmel ártatlan csodálkozással mosolygott rá.</p>
            <p>- De ha ez volt a foglalkozása, Sir... Miért van úgy kibillenve kitűnő polgári
               egyensúlyából? Az útonállás nemcsak Ázsiában, de Európában is igen népszerű iparág.
               Aki ismeri a helyes útonállás szabályait, az tudja, hogy nem komoly útonálló az, aki
               nem igyekszik a társadalom erkölcsi helyeslését megnyerni vállalkozásához...</p>
            <p>- Mi lelte magát, Tücsök? Ezt ijesztő ünnepélyességgel mondta.</p>
            <p>- Az ünnepélyes szavaknak is eljön az idejük, mint a champignon gombáknak...</p>
            <p>A mérnök úgy találta, hogy barátja komolyságban mintha meggyarapodott volna.
               Hallotta, hogy munkásgyűlésekre jár.</p>
            <p>- Úgy rémlik, Tücsök, maga lassacskán teljesen hátat fordít nekünk...</p>
            <p>Himmel a levegőbe nézett, mosolygott.</p>
            <p>- Lehet...</p>
            <p>Néhány hét mulva újra találkoztak. Közel volt már a tavasz, Himmel bedobta vedlett
               pamutsálját a folyóba, kigombolta hűséges sárga felöltőjét és nagyot lélekzett. Egy
               sokemeletes banképület állványai alatt haladtak el.</p>
            <p>- Apropos, Tunák... hallotta? Feltalálták az üvegházakat... nem volna kedve magának
               is feltalálni valamit? Például a szétszedhető és hordozható olcsó házakat?... Olcsó
               munkáslakásokat... A munkás három-négy évig fizeti a bért és övé lesz a ház...</p>
            <p>A mérnök érdeklődve fordult Himmelhez:</p>
            <p>- Hogyan gondolja ezt?</p>
            <p>- A maga dolga feltalálni... Gyárhelyiséget is ajánlhatnék hozzá... A faárugyár
               bedöglött...</p>
            <p>Elmondta a mérnöknek, hogy tél végén a gyár kipufogó csöve néhányszor kihagyott. Egy
               enyhe márciusi reggelen aztán hirtelen elnémult. A báróné ott járt előző nap
               zsemlyeszín-szakállú férjével és jogtanácsosával. A báró igen izgatottnak látszott,
               sebesen suhogtatta a botokat, a báróné pedig bevonult az irodába. “Maga, Hánzi, ne
               dugja bele az orrát”, - mondta a férjének - “én majd aranzsirozom vele a dolgot”. Az
               aranzsirozás hangjai kiszűrődtek az irodából és meglepően hasonlítottak azokra az
               élénk eszmecserékre, amelyeket Struhala szerint Kuglai Ázsiában folytatott jámbor
               örményekkel és tatárokkal, akik sehogy sem akartak beleegyezni abba, hogy a fínom
               idegen az éles lőcsvasat ötödik és hatodik bordájuk közé nyomja. Nyilván a báróné sem
               akart ebbe beleegyezni, kivágta az iroda ajtaját, izgatott lihegéssel felkapaszkodott
               a tyúkpettyes batárra és elrobogott. Másnap leállottak a gépek, Kuglai elbocsátotta a
               munkásokat, magához vette a gyár kulcsait és az egész gyárat bevezette a maga számára
               a bevétel rovatba. Ez kitűnt abból a cikkből is, amelyet Himmel a következő héten
               olvasott az autobuszban, a szomszédja újságjában. A cikkben az állott, hogy a báróné
               kivonult a botművek igazgatóságából és a szerződés értelmében, amely igen szigorú
               kikötéseket tartalmazott, kénytelen volt érdekeltségéről a Kuglai javára
               lemondani.</p>
            <p>Tunák elképedve hallgatta.</p>
            <p>- Bámulatos - mondta aztán elismerőleg.</p>
            <p>Hogyan csinálta? Honnan szedte ezt az imponálóan hideg betörő-nyugalmat? Ezt a
               könyörtelen vitalitást, amellyel mindenen átrobogott, ami az útjába került?</p>
            <p>Néhány hónappal a hadifogságból való hazaérkezése után találkozott vele. Kuglai igen
               szívélyes képet mutatott, bizalmasan közölte vele, hogy néhány előkelő barátja
               támogatásával jövedelmező vállalatot alapított és örömest engedne át néhány
               részjegyet a régi barátság révén Tunáknak. A mérnök gondolkozott az ajánlaton és
               néhány nap elteltével, miután a Kuglai névjegyén feltüntetett telefon nem adott
               választ, személyesen vitte el hozzá a pénzt. A kapu két oldalán nagybetűs bádogtáblák
               adták tudtul a járókelőknek, hogy a nagy bérház harmadik emeletén székel a Kuglai
               szabadalomértékesítő irodája, amely sok egyeben kívül bányazárkutatmányok
               értékesítésére és jelzálogkölcsönök folyósítására is készségesen vállalkozik. Tunákot
               egy használaton kívül helyezett fürdőszobába vezették, amelyet emberi folyadék és
               denaturált szesz szaga árasztott el. Egy kecskelábú konyhai asztalon néhány
               nyomtatvány hevert szalámihéjak, uborkamaradványok és sötét légyrajok társaságában.
               Az ágy alól lakkcipő dugta ki az orrát. Az ablakpárkányon elegáns üzleti
               levélpapírok és borítékcsomagok szorongtak hangzatos szöveggel, nemesi prédikátummal
               és telefonszámmal. A mérnök szétnézett és mosolyogva kereste a nemlétező telefont.
               Másnap postára tett egy kisebb összeget és megírta Kuglainak, hogy más irányú
               elfoglaltsága miatt a vállalatban nem óhajt részt venni. Az elmult négy év alatt
               időnként látta még. Ruházata évről évre divatosabb és irattáskája évről évre
               vastagabb lett. Nem volt kétséges, hogy sikerült legázolnia az útjába eső gyámoltalan
               embereket és felkapaszkodni az érvényesülés meredekjén.</p>
            <p>A mérnök mélységesen kevésre becsülte az érvényesülésnek ezt a módját. Himmel aztán
               megint szóba hozta a szállítható olcsó házak tervét. Azt hallotta, hogy a Kuglai
               gyára minden fafeldolgozó géppel ellátta magát annak idején. Úgy gondolja, hogy
               egyforma falegységekből lehetne a házakat gyárilag előállítani... Tunák eleinte
               érdeklődés nélkül hallgatta a rapszodikus és komolytalannak látszó
               fejtegetéseket.</p>
            <p>- Igen, hát figyeljen csak, Tunák. Ez az ötlet jó a hajléktalanoknak is és üzletnek
               sem utolsó. Nézze, a városok megteltek, a falvakból és kisebb városkákból beözönlött
               tömegek úgy ellepték a legnyomorúságosabb zugot is, mint rózsatőt a levéltetvek. A
               tőke még nem akar építkezni. Túlságosan fiatal, hátul gombolja a nadrágját, képtelen
               még filozófiai elmerülésre: kis utcai üzletek után futkos (hogy ezt is hasonlattal
               csinosítsam: mint egy olcsó prostituált), kis haráccsal is beéri, csak hogy estére
               visszatérhessen meleg otthoni fedezékébe... Konklúzió: építkezni kell... Eszeljen ki
               valamit, Tunák, valami amerikai ízűt, valami futószalagosat... “Halló, Tunák
               Művek!... Kérünk tizenöt garnitúra lakóházat a kettes típusból..” Közgazdasági rovat:
               “A Tunák Művek R. T. a márciusi zárlat kimutatása szerint négy hét alatt újabb
               kétszáz darab házat hozott forgalomba...”</p>
            <p>- Faházakat? Gyárilag? - rázta a fejét Tunák. - Ő, aki a kőnek, márványnak,
               megzöldült tetőknek volt a szerelmese? Aki évszázadok méltóságteljes munkáját
               folytatta és óvta a pusztulástól? Aki a vonalak, anyagok, stílusok művészi hatásait
               és mondanivalóit követelte? Deszkát fűrészeljen és enyvvel, szegekkel lakóházat
               ragasszon belőlük?... Amióta hazajött, ízlése és kedve ellenére néhány olcsó habarcs
               épületet kellett megterveznie. Egy jutányos utánzatot egy híres mauzoleumról. Egy
               lisztraktárt. Négy-öt lakóházat. Legutóbb, talán féléve annak, néhány manzard-szobát
               egy istálló fölé... Ez még ment, keserűen, de ment valahogy. Az istálló fölé
               megtervezte a manzard-szobákat, de nyomorúságos deszkabarakkokat tervezni sivár és
               szennyes külvárosi telkekre, nyitott kanálisok mellé, részletfizetésre - és esetleg -
               ha az ötlet nem volna olyan kivihetetlen és naiv - végső cél gyanánt egy kis dohányt
               összekuporgatni a verítékes részletekből... nem neki való szórakozás...</p>
            <p>A botművek gőzpuffogói hónapok óta csendesek voltak, Himmel egyre tovább
               fúrt-faragott az ötletén. Tunák egy este néhány soros írást talált az asztalán.</p>
            <p>“A botgyár eladó. Ne vegye meg, vegye bérbe. Meg kell csinálnia a faházgyárat.
               Olvasom, a Junajted Sztétszben már megcsinálta egy praktikus jenki. Gondolkozzék
               rajta, Tunák. Nézze, a gyár első hirdetését már össze is férceltem:</p>
            <p>H o l l á !</p>
            <p>Van valami üres telke, amelyet most férges kala-</p>
            <p> rábéültetvények és lyukas lábosok foglalnak el?</p>
            <p> Villát szeretnénk Önnek holnap oda építeni.</p>
            <p> Ha megtetszik, ingyen megtarthatja. Mindössze</p>
            <p> házbért kell nekünk három éven át fizetnie.</p>
            <p>Ha nem tetszik:</p>
            <p>Kiküldjük újra autóinkat, az épületet hat óra</p>
            <p> alatt leszereljük, és újra átengedjük a terepet</p>
            <p> rothadt kalarábéjának és lyukas lábosainak...”</p>
            
         </div>
         <div type="chapter">
            <head>XXIII.</head>
            <p>Himmel tavasszal elszegődött egy földbirtokoshoz házitanítónak. Vastag kőkerítéssel
               beszegett kúrián lakott a birtokos, másfél órányira a várostól, gyermekeivel, két
               szürke lovával, divatos feleségével és megcsappant cselédségével. A homályos
               szobákban finom rozskenyér, batulalma és fodormenta illata terjengett. Ámbitusa,
               pipája, szitában finom verpeléti dohánya nem volt a földbirtokosnak, nem hordott
               szalonkatollas kalapot, gyomorsavakkal küzdött, földje már alig volt, szőlőjéből és
               belterjes baromfiudvarából tartotta fenn magát és a látszatot. Ebből törlesztgette a
               felesége ruháit, ebből maradt adósa a bankoknak és ebből fizetgette Himmelt is, aki
               naponként kigyalogolt a városból, hogy gyermekeit a magánvizsgákra előkészítse. Ha a
               zöldséges szekérnek vagy rugós, de idejétmult kocsinak útja akadt reggel a városban,
               az hozta ki Himmelt a kúriába. Himmel a jókora gyalogút ellen sem panaszkodott.
               Idején indult el otthonról, hogy még ebéd előtt is csiszolhassa vagy félórát
               növendékeinek értelmét az ablativus absolutus és a cosinus tétel fínom köszörűkövein.
               Ő maga már régen kiábrándult a latin nyelvtan árnyalati szépségeiből; az első órán
               valami olyasmit is motyogott a két értelmes fiúnak, hogy az iskolai tanterv
               összeállítását nem volna szabad kiszikkadt múmiákra és vezénylő tábornokokra bízni.
               Kötelességét azonban pontosan elvégezte és a gyerekek szívesen hallgatták. A kúria
               juharfák között feküdt egy szőlőskerttel borított domboldal lábánál. Himmel egy
               darabig a sinek között haladt tova, hosszúkat lépdelve a kikopott talpfákon. A
               tavaszi napfényben szikráztak az összedarabolt kvarckövek, a kemény gránitok és a
               réteges csillámpalák. A levegő tele volt az ujjászületés fűszerével. Az elhagyott
               téglavető vályoggödreiben ifjú békák végezték pompás úszómutatványaikat, a réten
               szomorkás kanca harapdálta a virágokat, körülötte haszontalan csikó szaladgált
               feltartott farokkal, vékony futamokat nyerítve a verőfényes lapály felé. Aztán le
               kellett térnie egy gyalogösvényre. A lankás kertekben virágzó cseresznyefák bágyadt
               gömböt pingáltak az enyhe tavaszi égre, fehér ködöt sugároztak és úgy látszott,
               mintha méheket fröccsentenének ki magukból. Aztán elmaradt a város. Elmaradtak a
               templomtornyok, amik csüggedten mutattak az égre. A karcsú kupolák, amik a verőfényes
               magasban a banktőkét képviselték. A böffenő gyárkémények. Az igazságügyi palota. A
               politikai pártok székházai. Kaszárnyák. Csendőrségi laktanyák. Kerületi
               rendőrségek. Adóhivatalok. Anyakönyvi hivatal. Erdészeti hivatal. Köztisztasági
               hivatal. Tankerületi igazgatóság. Mértékhitelesítő. Temetkezési egyletek. A
               szervezettség, a szájkosaras kutyák, zsinórral kimért virágágyak, a katonamércével
               megmért emberek, a rend, a szabályozott gondolatok, a nyikorgó szívműködés, a
               genyező emberi nagylelkűség világa...</p>
            <p>Szerette a kitáruló lapályt. A fűzfák lankadt gyapjúesőt hullattak rá. Rozzant cipője
               beletúrt a föld zöld hajába, fülébe selymes dalokat cincogott a fák és füvek
               zenekara. Olykor megállott egy zöldelő földpúpon és végigcikázott a völgyön,
               elröppent az ultramarinszínű dombokig és felduzzadt lélekkel folytatta az útját.
               Szerette a távoli hegyek kékjét, a távoli ostorpattogást, a tovabillenő fürjeket, a
               gólyahirrel ellepett partokat, a parasztcsemetéket, akik vállravetett csizmákkal
               botorkáltak a város felé, tojással és szárnyassal megterhelt anyjuk mögött. Megesett,
               hogy megfogta csenevész copfjukat, lehajolt hozzájuk, gyöngéden az arcukba mosolygott
               és legyőzve szepegésüket, vidám nevetésre csiklandozta őket jólutánzott
               brekegésével, mérges kotkodácsolásával és a baromfiudvar zavaros lármájával.
               Érdekelték a gyerekek. Otthon sokat foglalkozott a kocsis porontyaival és nagy
               kíváncsisággal várta a maga alkotását, akit azonban olyan váratlanul beraktak a
               klinika jégszekrényébe, amíg ő vizsgálati fogságban kotolt...</p>
            <p>- Lá lá... - füttyentette petyhüdt mosollyal a multra gondolva. A multra, amelyben
               benne volt ragyogó fiatalsága, a háború, görcsös kapaszkodása a régi világba és régi
               emberekhez, kiábrándulása és az új út kezdete, egy új világ felé, amelynek első
               kilométereit az Ezüstszív oldalán tette meg... A vasúti sorompónál mindíg eszébe
               jutott a dal:</p>
            <p>Itt a szép tavasz megint,</p>
            <p> A mezőn, hegytetőn</p>
            <p> Édes öröm int...</p>
            <p>és eszébe jutott a szarvasaggancsos tanító, aki azt a Misi nevű szegény fiút
               feldühödve rúgta fenekén, amíg őt, az úri szülők finom csemetéjét csak megfenyegette
               kövér, enyelgő mutatóujjával.</p>
            <p>A sorompón túl egy kutyával kötött ismeretséget. A kutya egy paraszt szolgálatában
               állott, aki talicskán trágyát, vizet és fát fuvarozott a gazdájának. Farzsábában
               szenvedett szegény, a szemei homályosak voltak a fájdalomtól, de dolgoznia kellett,
               mert az öreg paraszt a tavaszi napon sütkéreztette ráncos hasát, a zsenge
               parasztgyerekek meg nagyokat rúgtak sovány bordái közé, ha a fáradtságtól vagy
               fájdalomtól ellankadva megállott olykor. Himmel, ha véletlenül találkozott vele,
               megfogta a talicska rúdját és segített neki egy hosszú darabon. A kutya hálásan
               emelte rá a szemeit... Aztán eljött a június, a birtokos gyermekei levizsgáztak,
               Himmel búcsút mondott a rozskenyér illatú szobáknak, megsimogatta a két gimnazista
               értelmes arcát és visszatért a városba. Enyhe, napsütéses lélekkel kocogott az úton.
               Egy palló mellett a kutyával találkozott. Ott feküdt a porban a talicska két rúdja
               között nyöszörögve, halálosan elszomorodott szemekkel. A betegség és kimerültség
               leverte lábáról, fölnézett Himmelre és könnyezett. Himmel megfogta, fölsegítette,
               kibogozta kötelékeiből és megsimogatta a fejét:</p>
            <p>- Baj van, kutyus, az emberiséggel, nemde? - kérdezte tőle mélységes részvéttel.
               Aztán megfogta hosszú, szomorúan csüngő füleit és lassú léptekkel elindult vele a
               város felé. Kovács úr zajos tiltakozással fogadta a borús arcú, rossz ruhájú
               jövevényt, Himmelnek kellett erélyesen közbelépnie, hogy a vendégjogon és a kutya
               remegő lábszárain komoly sérelem ne essék. Kovács úr különben is komolyan
               elégedetlenkedett a verandán dúló állapotokkal. Furcsa jött-mentek érkeztek,
               éjfélutánig vitatkoztak, teát forraltak az ibrikben és lefeküdtek a Himmel ágyába,
               végigdőltek a heverőn, megesett, hogy hárman-négyen voltak és minden ennivalót
               elfogyasztottak. Kovács úr izgága csörgéssel jelezte, hogy gazdája újabb
               ismeretségeivel és világszemléletével nincsen megelégedve. Olykor meg is rángatta a
               látogatók rojtos nadrágját.</p>
            <p>- Hát ez a demokrácia, Kovács úr? - kérdezte tőle Himmel szemrehányóan, amikor egy
               délután Tunák mérnök tette tiszteletét a verandán. - Hát ezt az urat nem cibálod
               meg?... Ejnye, kedvesem... Pedig... nini... kacsints csak ide... a mérnök úr nadrágja
               is rojtosodik... Az ám, rojtok a látóhatáron...</p>
            <p>Gyöngéden nézett a mérnök arcába.</p>
            <p>- Mi járatban van nálam, jó uram?</p>
            <p>- Egy kicsit körülbicegtem a gyárat - világosította fel Tunák. - Megnézegettem a
               gépeket... a helyiségeket... Tudja - tette hozzá aztán mosolyogva - gondolkozni
               kezdtem a maga ötletén...</p>
            <p>Hetekig, sőt idestova már két hónap óta hordozza magában ennek az ötletnek a
               baktériumait. Egyszer aztán a rajzasztal elé ült. Akkor történt ez, amikor egy nap
               észrevette Himmelen, hogy sajnálkozó tekintettel pillant feléje. Ez a pillantás
               késztette a megmozdulásra és cselekvésre; annyira világos volt, hogy szinte elsápadt
               belé. Himmel úgy nézett rá, mint egy haldoklóra. Mint valami elkorhadt, elmult és
               immár céltalan dologra.</p>
            <p>- Sajnálom, Tunák - egészítette ki szóval is a tekintetét - maga úgy látom, barokk
               köveinek sorsára jutott... Összeomlott, elborította a moha, befejezte történelmi
               szerepét...</p>
            <p>Aznap ült le íróasztala elé. Valami dacos megmutatniakarás sarkallta. Nem omlott
               össze, nem borította el a moha. És az izmaiban erő van, az agyában alkotóképesség.
               Üzlet? Legyen hát üzlet. Ahhoz is ért... Rajzolgatni kezdett. Telerajzolt néhány ív
               papirost, aztán elindult, hogy a deszka, a cserép, a homokfuvar árát megtudja.
               Járt-kelt tanakodva, töprengve, jegyzeteket készített, számolgatott, aztán
               hozzákezdett a tervekhez. Még nem alakult ki benne minden, még voltak felderítetlen
               részletek. A szigetelés, a falegységek tűzálló anyaggal való bevonása, a
               tetőszerkezet, aztán a gyártás... Részben ezért is, főleg pedig, hogy ezzel az
               ürüggyel alaposan körültekinthessen a Kuglai üzemében, elindult hát az Ibolyadombra.
               Mindent szemügyre vett a gyárban, mindent följegyzett magának. A portás, aki
               felügyelt az elhagyott telepre, mindent készségesen megmutatott.</p>
            <p>Együtt mentek le a városba Himmellel. Egy kopott, elhullott vakolatú ház előtt Himmel
               megállott.</p>
            <p>- Nem tartana velem? - kérdezte a mérnöktől.</p>
            <p>Tunák követte. Dohos, hosszú kapualjon át nagy terembe értek. A nedves falakat
               penésztérképek borították el, amelyeket itt-ott fenyegető izomerőt fitogtató,
               művészietlen plakátok szakítottak meg. A levegőben vas- és timárszag terjengett. A
               hosszú padokon rossznadrágú, rosszkigőzölgésű emberek, egészségtelen bőrű, pápaszemes
               diákok szorongtak. Az ablakpárkányokon, egy-egy széken nőket is látott olyan
               teint-nel, mint amilyet a pincebogarak viselnek. A levegőt idegenkedve szívta be és
               idegenkedve nézett végig a borostás, fojtottlángú arcokon.</p>
            <p>- Elvtárs, a Kautsky kérdéshez én is hozzá akarok szólani - hallotta egy nő nyugodt,
               de érdes érintésű hangját.</p>
            <p>- Rendben van. Balla elvtársnő is feliratkozott Kautskyhoz.</p>
            <p>Hallgatta a vitát és epés kíváncsiság fogta el. Az egyik szónok azt mondta:
               “Elvtársak, a burzsoázia hidegrázást fog kapni”... Kárörvendő nevetés tört elő a
               hallgatók soraiból. A pofacsontokon megfeszült az avas bőr, a szemek forró gyűlöletet
               okádtak a láthatatlan ellenség: a polgári társadalom felé. Megbántva és
               lekicsinylően nézegette őket. Kell lennie valami letagadhatatlan törvényszerűségnek
               abban, hogy ezek az arcok mind olyan vaskosak és bárdolatlanok. Ha kultúra volna
               bennük - gondolta elégtétellel - az átütne a lélek falán és kiülne az arcokra is,
               mint falra a salétrom...</p>
            <p>Himmel olykor kérdő pillantást vetett feléje. A mosolya úgy festett, mintha mulatna a
               mérnökön. Tunák az előadók hangját és stílusát figyelte, mint egy rosszindulatú
               tanár, aki mindenáron buktatni akar. Hang, stílus, előadás - mindezt szegényesnek,
               bárdolatlannak, itt-ott nevetségesnek találta. A szavak és frázisok sivár variációban
               ismétlődtek, hogy aztán rikoltó csomóba torlódjanak...</p>
            <p>- Termelőeszközök... profit... tőkeuzsora... burzsoázia... polgári kultúra...
               kenyér... Oroszország...</p>
            <p>Eszébe jutottak a genyes orosz barakkok, patkánycsordák, az elfogyott szappankészlet,
               az arcokon a kétségbeesés vagy a győzelem fenyegető sötétsége, a vörös Moszkva utcái,
               amelyeken vigasztalan rongyfolyó módjára monumentálisan hömpölygött a nyomor...
               Korrupció, amiről útközben meséltek neki, bedöglött kommunista intézmények,
               holtvágányra szaladt megváltó tervek és ragaszkodás a földi boldogság régi fogalmához
               és régi kellékeihez...</p>
            <p>- Nagyon problematikus annak a vörös paradicsomnak a szépsége - felelte magában
               gúnyos fölénnyel egy felhevült szónoknak.</p>
            <p>A kóchajú pincebogár, Balla elvtársnő jegyzetekből tette meg észrevételeit. Egyik
               karjával a hátán átnyúlt a másik karjához, a könyöknél átfogta és szenvedélyes hangon
               elmagyarázott valamit. Bizonyára egyebet is mondott, de a Tunák hajója csak ezeket a
               szavakat halászta ki a szóáradatból:</p>
            <p>- Burzsoázia... profit... polgári kultúra... kenyér... termelőeszközök...
               kapitalizmus...</p>
            <p>A levegő fojtotta. Szennyes izzadtság szagát érezte. Gúnyos kiáltások, fenyegető
               nevetések horzsolták. Sértve érezte magát a polgári társadalom nevében.
               Megfeledkezett arról, hogy humanista és idealista gondolatai egy idő óta meleg
               rokonszenvvel fordultak a tömegek felé... A klubban néhány hónap előtt szinte egy
               osztálytudatos munkás biztonságával és hevével vette védelmébe a marxi
               osztályharcot... Most, hogy szembenállott a valósággal, védőállásba helyezkedett.
               Himmel figyelte. Észrevette gúnyos reakcióit és elnézően bólintott a fejével. A
               bólintása körülbelül ezt mondta: Tudom, Tunák, maga most szörnyen meg van sértve...
               Ismerem ezt az érzést... Otthon, a bőrkarosszékükben mindnyájan szocialisták egy
               kicsit, munkásbarátok, a fejlődés hívei... De ha szembenállanak azzal a tömeggel,
               amelyhez a bőrfotelben annyi platónikus vonzalom fűzi, ha meghallják a hangját, ha
               műkedvelő nekirugaszkodásuk belebotlik az élő nyomorúságba, ha ezek a színtelen
               szájak élőszóval ordítják oda maguknak az igazságaikat... akkor vége annak a
               játéknak, amit maguk ideológiai közeledésnek neveznek... Akkor “vissza az
               egész!”...</p>
            <p>Alulról látta a dobogón ágáló Balla elvtársnő visszagöngyölt harisnyáját és a térd
               felett meztelen combjának félarasznyi sávját. Himbálódzott a felső teste és a sovány
               combok is utána himbálództak. Tunáknak úgy rémlett, mintha valami rongyok is
               himbálództak volna a két láb között. Elfordította a fejét és a fölényének lassan
               felderülő maliciózus nyugalmával számolgatta a Balla elvtársnő burzsoáziáit. Azután
               mások is beszéltek. Milyen derűtlen, fakó és szűk a nyelvkincsük - gondolta. És a
               gondolatviláguk! Hideg és szűk, mint egy kényszerzubbony... Olykor néhány
               világosabb, okosabb szó ütötte meg a fülét. Figyelt. Iskolázottabb, higgadtabb ember
               beszélt. Nem a polgári társadalom bűneiről, hanem a dolgozó tömegek jogairól. Szinte
               hálásan pillantott fel az emberre.</p>
            <p>A vitát irodalom követte. Megnézte az írógéppel sokszorosított műsort. Az olcsó
               papirost kalapács és sarló díszítette. Az egész irodalomból csak a kalapács hangját
               hallotta, azt is úgy, mintha egy Asztalos Ilona nevű bőrgyári munkásnő és egy
               Nyányirovics nevű műlakatos az ő fején kalapálnának. A műlakatos esetlenül mulatságos
               fickónak látszott. Úgy hullámzott a hangja a verssorok ritmusán, mintha valami zsíros
               papiros a szökellő patak hátán. Egy Feledics nevű borostás pipaöntő következett. A
               mérnök unatkozva nézte a dobogón fesztelenül sétálgató és kegyetlenül rossz
               mondatokat kalapáló Feledicset. A fiatalember össze-vissza fecsegett, és néhány
               imponderábiliával ő is fejbe verte a polgári társadalmat. A mérnök idegenkedve
               pillantott Himmelre.</p>
            <p>- Lehetséges volna - kérdezte magától - hogy Himmel otthon érezze magát ezek között
               az emberek között?</p>
            <p>Később újra Balla elvtársnő lépett a deszkára. Tunák szeretett volna távozni, de a
               szorongásig megtelt, szűk széksorok között mozogni sem lehetett. Kelletlenül húzódott
               vissza a helyére. Balla elvtársnő kibírhatatlannak találta a kapitalizmust, a
               jelenlevő rendőrügynök erre leszedte az emelvényről, mintha csak érett körtét szedne
               le a fáról, hátra adta egy másik ügynöknek és felkérte az egybegyűlteket, hogy
               beszélgessenek derűsebb kérdésekről. Termelőeszközök, munkabérek, kollektív termelés
               - nem találják ezt céltalan szófecsérlésnek, amikor kinn a parkban olyan kellemes az
               est?</p>
            <p>- Akkor Himmel elvtársat illeti a szó - mondta az elnök hunyorítva.</p>
            <p>Himmel felállott, lassan felbotorkált a pódiumra és néhány másodpercig tanakodva
               húzta be a fejét vállai közé. Gondolkozott.</p>
            <p>- Az afrikai tányérszájú négernőkről fogok beszélni - jelentette be aztán élénk taps
               között.</p>
            <p>Bizonyára valami tanulsága is lehetett a rövid konferansznak, mert az udvaron, amikor
               az előadás végeztével a mérnökkel kifelé tartott, egy porcellánszemű fiatalember
               elismerőleg emelte mutatóujját kopott sportsapkájához.</p>
            <p>- Kibabrált a bandával, Himmel elvtárs...</p>
            <p>Amikor magukra maradtak, a mérnök irónikus mosollyal jegyezte meg:</p>
            <p>- Csunyán összeszidták a polgári társadalmat.</p>
            <p>- Azt hiszi? - kérdezte Himmel szórakozottan.</p>
            <p>Aztán szótlanul, elgondolkozva indultak el a város központja felé. A mérnök
               idegenkedve pillantott Himmelre.</p>
            <p>- Maga tehát végleg hátat fordított nekünk.</p>
            <p>Himmel keményen bólintott.</p>
            <p>- Végleg...</p>
            <p>- És... ez... ez itt... kielégíti magát?</p>
            <p>- Tudja, Tunák, sokáig tévelyegtem... Sokáig éltem abban az illúzióban, hogy magukhoz
               tartozom... Itt, ezek között a kijátszott, eltaposott emberek között van a
               helyem...</p>
            <p>- Szóval dezertált - szögezte le a mérnök.</p>
            <p>- Nem, - rázta a fejét a másik - csak felmondtam... Kiléptem, ha úgy tetszik...
               Búcsút mondtam...</p>
            <p>- ...a tradícióknak, amelyek apja, nagyapja és dédapja osztályához kötötték.</p>
            <p>Himmel elnézően mosolygott.</p>
            <p>- Szép, patétikus mondat volt, Tunák... Tradíciók, amik a dédapám osztályához
               kötöttek... A milliók mindíg a kevesek tradíciói miatt éheztek... Én felébredtem
               ebből a meddő tradícióból... - Lágy mozdulatot írt le a levegőben, jelezte, hogy nem
               óhajt dogmatikus vitát. Mosolyogva fogta meg a mérnök karját. - Az igazság fontosabb
               a legromantikusabb tradíciónál is... Az igazság pedig itt fenyeget ezeknek a
               rosszszagú, tökéletlen szavú embereknek a lelkében... Látta a kezüket?... Mennyit
               dolgoztak... És a nyakukon az éhség és betegség nyomait?...</p>
            <p>- És az igazság? - kérdezte a mérnök.</p>
            <p>- Tartok tőle, hogy könyvszaga van. Két szó, kedves Tunák, amelyet a százados
               használat lerongyolt, mint egy utcán hagyott rongyos cipőt és amelyet az utcaseprő a
               történelem szemetesládájába lapátolt... Két igen banális szó: “Egyenlők vagyunk”...
               Nézze, Tunák...</p>
            <p>Néhány fényképet vett ki a zsebéből. A mérnök megnézte őket. Férfiak, asszonyok,
               gyermekek képei, magányosan és mint családi csokor, valami külvárosi oduban. A
               falakon átütött a nedvesség, az ajtó résein bemászott a tuberkolózis, a törött
               ablakon befújt az éhség. A képek hátlapján feljegyzések. Tuberkolózis. Gyomorfekély.
               Luesz. Tbc. Idült vesegyulladás. Epilepszia. Szemidegsorvadás. Angolkór. Tizenhét
               fénykép, valamennyi egy külvárosi ház udvaráról.</p>
            <p>- Tegnap elmentem a kutyakiállításra - mondta Himmel és derűsen feltolta a homloka
               bőrét. - Kuglai óta ugyanis szorgalmasan tanulmányozom az ebek gazdasági és
               társadalmi viszonyait - és megtudtam, hogy például a város 2320 drótszőrű kutyája
               többet költ szórakozásra és mondjuk, kulturális szükségletre (hajnyírás, utazás,
               tengeri fürdő), mint 2320 külvárosi család kenyérre, ruhára és lakásra...</p>
            <p>A mérnök hallgatagon bicegett mellette. Váltakozó áramú gondolatok és érzések
               rohantak rajta keresztül. Annak a gombásfalú teremnek a nyomasztó gőzében, a szavak
               gépfegyverszerű kattogásában, az arcok kihívó és rosszat sejtető vigyorgása láttán
               önérzete mindent visszaverő daccá merevedett. Himmelt is távolinak, idegennek érezte
               és hűtlenség bűnében marasztalta. Most, hogy nem látta maga előtt az ellenséges
               arcokat és csak a Himmel meleg, emberi hangján át hallotta a vádak, a vágyak, az
               igazságtalanságok sötét zöngéit, megenyhülve és kissé szégyenkezve bólintott a
               fejével.</p>
            <p>- Igen - szólalt meg engedékenyen - más szociálpolitikára van szükség... Én nem
               mondom, hogy a társadalom mai struktúrája súlyos hiba nélkül való... A tömegeket
               például lelkiismeretlenül a sorsukra hagyta... De minden tébécéért és minden
               elkényeztetett drótszőrű kutyáért a polgárt tenni felelőssé, azt hiszem, kedves
               Tücsök, ez nem egyéb komolytalan demagógiánál...</p>
            <p>- Igen, Tunák - felelte Himmel - néhány év előtt még én is így láttam a
               dolgokat...</p>
            <p>Himmel is a régi derék Tücsök volt megint, aki kedves komolyságokat cirpelt mellette.
               Olykor ellentmondott neki, de tárgyilagossága nem hagyta el, kiengesztelődve és
               megnyugodva hallgatta élénk és színes fejtegetéseit.</p>
            <p>Himmel megfogta a karját és Szeplőshájra hívta fel a figyelmét, aki a félhomályban
               egy kapualjba húzódva mohón vacsorázott valamit egy átnedvesedett papirosból. Amikor
               megállottak mellette, hagyma és garasos orosz hal szagát lehelte az arcukba.</p>
            <p>- Jól vagy, Szeplősháj? - köszöntötte Himmel barátságosan.</p>
            <p>- Mit akarsz? Mit akarsz? - riadt fel a kövér fiatalember, duzzadó irattáskáját
               erősen a hóna alá szorítva.</p>
            <p>Kiderült, hogy üzleti körét kitágította, ékszerekkel is sikeres tranzakciókat
               bonyolított le, sőt néhány hét óta rózsafüzérek, nikkelezett feszületek és apró
               Mária-szobrok eladásával is foglalkozott. Hátsó, revolverzsebéből egy barnaruhás,
               körszakállas szentnek a szobrát húzta elő. Szeplős szemhéja ravaszul hunyorgott.</p>
            <p>- Az ékszerekre nagyon ráfizettem - kezdte megszokott panaszait. - Az utolsó fillérem
               is elúszott.</p>
            <p>- Hazudsz, aranyom... - bólintott Himmel elnézően.</p>
            <p>Szeplősháj esküdözni kezdett, de aztán bevallotta, hogy a körszakállas szent erősen
               divatba jött, egy hét leforgása alatt 25 tucatot adott el belőle.</p>
            <p>Himmel nemrégen egy bank előtt látta. Takarékkönyvét szorongatva éppen kilépett a
               bank épületéből és gondosan becsukta maga mögött a bankház ajtaját, nehogy elvigye
               valaki a betétjét. Nyakzsíradékai kissé megapadtak és fáradhatatlan pénzhajszában és
               a zsugori koplalásban. Tavasszal, hogy házbérét megtakarítsa, megint behurcolkodott a
               verandára, de néhány nap mulva riadtan oldott újra kereket. Piszkoskörmű
               fiatalemberek fordultak meg a verandán, aztán úgy vette észre, hogy Himmel
               feltartóztathatatlanul megindult a züllés lejtőjén. Olyan sári-külsejű osztálytudatos
               gyári hajadonokkal rendezett színielőadásokat. Persze a darabok afféle parabolák
               voltak, a rendőrség is igen jól mulatott rajtuk és úgy tett, mintha nem venné észre,
               hogy a szerző urak maszlagot csomagoltak el bennük... Megijedt a Tücsök
               merészségétől. Úristen, ha lefülelnék!... Ha nyakoncsípnék egyszer és beterelnék
               valami vasrácsos kazamatába a rakoncátlan frátert!... Úristen, de akkor ő is
               beleragadhat a csirizbe... “Úgy, hát uraságod együtt lakott ezzel a forradalmárral?
               Igen? Hogy maga csak becsületes keresete után futkos? No igen, lehet, hogy ártatlan,
               de előbb házkutatást kell tartanunk a verandán... Uhuuhu... nécsakné... 30 darab
               zsebóra... és ez?... Huszonhét darab zománcos cigarettatárca... Aáá!!... És ez... ez
               a takarékkönyvecske itt a kályhacsőben?”... Csalánkiütést kapott arra a gondolatra,
               hogy Himmel miatt ilyen bajok zúdulhatnak a fejére. Egy este valami rendőrkülsejű
               alak motoszkált a kapu előtt... Uh uh, szegény fiút fulladási rohamok fogták el,
               lázas sietséggel összekapkodta földi javait és a kerítésen át búcsú nélkül hagyta
               Tücsöklakot. Még a hátralékos kamatokat is elfelejtette Himmeltől elkérni, amelyek
               kölcsönadott pénze után megillették.</p>
            <p>- Még harmincöttel tartozol - figyelmeztette most Himmelt. - Miért nem fizeted
               meg?... Persze, nincs pénzed, lopod a napot... “Éljen az egyenlő általános,
               világotmegváltó naplopás... Ide a tőkével... Ki kell sajátítani a szorgalmas,
               verítékező emberek keservesen összekuporgatott vagyonát... ékszerét...
               takarékbetétjét”... Mi? Zsivány banditák!... Rabolni... elszedni a becsületes emberek
               garasait... Szocializmus... Tudod, mit mondok?... Fütyülök a
               szocializmusotokra...</p>
            <p>- Szervusz, gyönyörűm - búcsúzott tőle Himmel nevetve. - Ha meghívnak Genfbe a
               pénzügyi értekezletre... tiszteltetem az összes kamatlábakat és ne egyél fokhagymás
               halacskákat...</p>
            <p>Nemsokára a mérnöktől is búcsút vett és elindult a Csomborné vendéglője felé. Rég nem
               hallott hírt a kis vak lányról, azon kívül némi pénz lapult a zsebében, ki akarta
               egyenlíteni téli adósságait. Áthaladt a parkon és egy gyalogösvényen át a folyó felé
               tartott. A közeli filmszínházból kiömlő közönség ellepte az utakat. Valaki előtte
               kis kézitáskát ejtett el. Lehajolt és fölemelte. Ugyanakkor keskeny, hűvös kéz nyúlt
               utána. A sárga holdfényben női mosoly villant feléje.</p>
            <p>- Most másodszor hajolt utána - hallotta az ismeretlen nő gúnyosan évődő kellemes
               hangját.</p>
            <p>A kalapkarima szinte kettémetszette az arcot. A fiatal állon, friss szájon és az orr
               pisze és szemtelen alsó harmadán sárga holdfény ömlött el, amelyet aztán keményen
               elvágott a kalapkarima fekete árnyéka. Himmel sokáig keresgélt a tekintetével a
               karima árnyékában.</p>
            <p>- Az elsőre nem emlékszem - mondta szórakozottan.</p>
            <p>A fiatal nő levette a kalapját. Szőke haja a homloka fölött rendetlen, göndörödő
               csomóban csillogott.</p>
            <p>- Most sem - rázta a fejét Himmel.</p>
            <p>- Oldalról?</p>
            <p>- Úgy sem.</p>
            <p>A lány nevetve lengette a kalapját.</p>
            <p>- Emlékezőtehetség ötös, Himmel...</p>
            <p>- Hogy hívják, kedves?</p>
            <p>- Lopez.</p>
            <p>- Hogyan?</p>
            <p>- Lopez.</p>
            <p>- Nem tréfál?</p>
            <p>A fiatal lány elnevette magát. Egészséges fogsora nedvesen ragyogott a
               holdfényben.</p>
            <p>- De tréfálok, Lopez a “művészi” nevem...</p>
            <p>- Lopez and Lopez, argentínai tánckettős, nemde?</p>
            <p>- Nem.</p>
            <p>- Művészi hajbodrok és kézápolás?</p>
            <p>- Nem - ingatta a lány borzas fejét és mutató ujjával csúfolódva meglökte orra
               hegyét. - Nem találta el.</p>
            <p>- Művészi díványpárnák? Asztalterítők? Hímzések?</p>
            <p>- Nem. Egyik sem. Kalaposlány vagyok. A Lopez nevet a Slezákné szalonjában kaptam,
               mert mindíg visszaloptam a Slezákné erszényéből az ellopott pénzeket... Slezákné
               ugyanis öreg tolvaj volt, főnöknő, aki meglopta a lányokat és engem két év előtt
               kiröpített a szalonból egyenesen a maga karjai közé...</p>
            <p>- Úgy? - nevetett Himmel. - Akkor hát régi, meghitt barátok vagyunk.</p>
            <p>A lány fintorította az orrát, fejébe húzta a kalapot. A fűben röcsögtek a tücskök,
               egy furcsa templomtoronyban, amely olyan volt, mintha gyerekek építették volna
               játékkockákból, tízet vert az óra.</p>
            <p>- Igen - mondta a lány könnyedén - azóta gyakran láttam magát. Utcán is, az Otthonban
               is...</p>
            <p>Nem tértek vissza az útra, elindultak a lenyírt pázsiton hegedülő tücskök között a
               folyó felé. Aztán kiértek a folyóhoz és nézegették a vízben lubickoló holdat.</p>
            <p>- A tányérszájú négerekről... - szólalt meg a lány - azt nem értettem meg. Kissé buta
               vagyok még... Ah, úgy éget ez a hülye lakkcipő...</p>
            <p>Himmel kiadta a jelszót, hogy a hülye lakkcipőt le kell vetni. Aztán rövid vázlat
               következett a rendőrügynökök és az allegóriák jelentőségéről. Majd a lakkcipőkről
               beszélgettek általában, és teli tüdővel szívták a folyó felől áradó levegőt, amelybe
               a parti hársfák és a közeli kertek gyümölcsfái is belekeverték a maguk fűszerét.
               Lopez egy fatörzshöz támaszkodva levetette a cipőjét és harisnyáját és fehér
               lábszárai hancúrozva polkáztak végig a gyalogösvény világos szalagján. A hold fehérre
               meszelte a park gyepágyait, a tücskök éktelen zenebonába kezdtek. Lopez virágokat
               szedett és megkérdezte Himmelt, hogy vajjon hány órai munkaidejük van a tücsköknek.
               Bizonyára nem annyi, mint a kalapos lányoknak. Egy közeli vendéglő körül
               elfogyasztott sültek párái vesztegeltek, Lopez megállott, elkapott egy hosszú
               szimatravalót és tenyerét ünnepélyesen a szívére tette:</p>
            <p>- Ó, Himmel... ha tudná...</p>
            <p>- ...hogy én milyen éhes vagyok - egészítette ki Himmel mosolyogva.</p>
            <p>- Szenzációs pofa - tört ki Lopezből a lelkesedés. - Hát ezt honnan tudja?</p>
            <p>- Sebesen, Lopez, én is megéheztem.</p>
            <p>Lopez sietve felhúzta a cipőjét és elindultak a Csomborné vendéglője felé.</p>
            <p>- Kovászos uborkát - rendelkezett Himmel a vendéglőben - két tétel rostélyost igen
               sok burgonyával és Blaue Donau-t, kétszer egymásután.</p>
            <p>Lopez vidáman fészkelődött a helyén, dobolt a villájával és amikor a Himmel bőkezű
               rendelkezéseit hallotta, ijedten beletúrt a hajába:</p>
            <p>- Uf... nem lesz sok?</p>
            <p>- Jó - mondta Himmel engedékenyen - felezzük meg. A rostélyos az enyém és a Blaue
               Donau a magáé...</p>
            <p>Lopez bólintott, kis babszemeket talált az abroszon, ráfricskázta őket a sarokban
               alvó kutyára és nagy szemeket meresztett, amikor a pincér a sültes tányérokat lerakta
               Himmel elé.</p>
            <p>- Kérem, kérem - kiáltott az öreg pincér után - hát én semmit sem kapok? Menten éhen
               halok... Hozza már nekem is azt a micsodát...</p>
            <p>- Öreg - szólott Himmel barátságos mosollyal a pincérhez - gyerünk már a Kék
               Dunával...</p>
            <p>Az öreg felhúzta a zeneautomatát, beledobott a Himmel kontójára egy pénzdarabot és a
               készülékre mutatva meghajtotta magát Lopez felé.</p>
            <p>- Kovászos uborkát, két tétel rostélyost és két adag zenét tetszett rendelni... Zene
               mehet - tette hozzá és megnyomta az automata gombját.</p>
            <p>Lopez Himmelre nézett, aztán harsogó nevetésbe tört ki. A hangulatos Strauss-valcer,
               a rostélyos pompás íze, az udvarról beüzenő hársfák illata megcsiklandozták az
               érzékeit. Vidáman ugrándozva fogyasztotta el a barnára sült pecsenyét, míg Himmel
               félrevonulva Csombornéval tárgyalt valamit igen komolyan és igen hosszasan.</p>
            <p>- Magának szürke a szeme? - kérdezte Lopez a férfi árnyékos szemeibe nézve.</p>
            <p>- Igen, szürke - felelte Himmel másfelé gondolva. A vak lányról aggasztó hírek
               érkeztek. Beteg volt szegény. Aztán észrevette a lány elcsodálkozó pillantását és
               tréfás komolysággal tette hozzá: - Miért nem ül egyenesebben?</p>
            <p>Lopez tele volt holdvilággal, kacagással, meg a lélekző gyümölcsfák fűszerével. Az
               automata valami tangót izzadt, Lopez a széken ülve ellejtette a derekával, tölcsér
               alakú melle ritmikusan rezzent, a férfi szeme közé nézett és nevetve dalolta:</p>
            <p>- Holá-lá, holá-lá... Tudja?... Az anyám púpostevének nevezett. Holá-lá-lá...
               holá-lá-lá...</p>
            <p>- Meghalt?</p>
            <p>- Nem. Elszöktem tőle...</p>
            <p>- Kora?</p>
            <p>Lopez legyezőalakúra nyitotta az ujjait, aztán elhúzta az egyik kezét. Tíz meg öt.
               Aztán kegyesen még hozzáadta a négy ujját. Összesen tizenkilenc.</p>
            <p>- Mit olvas? - faggatta tovább Himmel szigorúan.</p>
            <p>Lopez abbahagyta a nevetést.</p>
            <p>- Vacakot. Szerelem... Ne higgye, hogy léha vagyok... Minden nyomtatott papirost
               elolvasok... Sajnos csak a lányoktól kaphatok kölcsön, azok meg az udvarlóiktól kérik
               a könyveket... Elképzelheti, milyen könyveket olvashat egy ilyen “udvarló”...</p>
            <p>A zeneautomata még mindíg a tangót izzadta. A sarokból kilendült egy fiatal pár és
               táncolni kezdett.</p>
            <p>- Táncolunk? - kérdezte Lopez.</p>
            <p>Átfogták egymást és lágy ütemben kibillegtek a terem közepére. Táncoltak.</p>
            <p>- Bebelt olvasta? “A nő és a szocializmus”.</p>
            <p>- Nem - rázta a leány szőke fejét nevetve. A férfi szeme közé nézett. Határozatlanul
               bolyongott a szürke szemek síkján. Felderítő portyázást végzett. Nem volt
               megelégedve az eredménnyel, elhúzta a száját és abbahagyta a táncot.</p>
            <p>- Reggel fél nyolckor nyitunk - mondta elkomolyodva.</p>
            <p>Az úton Himmel a könyvekről beszélt. Megint a fehérre meszelt pázsiton haladtak át.
               Lopez nyugtalanul, habozva nézett fel az égre.</p>
            <p>- Szép, nem?</p>
            <p>Szeretett volna meghemperegni a fűben, mint egy fiatal macska, felkúszni a
               legmagasabb fa tetejére, kitárni karjait, és mint valami trambolinról, belevetni
               magát a holdsütésbe...</p>
            <p>- A maga szeme, Himmel, olyan, mint egy palatábla - jegyezte meg később megrovóan. -
               Mindamellett nagyon aranyos volt... - Széttárta a karjait egy faggyúszagú,
               kísértetiesen sárga bérház felé. - Itt lakom ebben a palotában...</p>
            <p>Megfogta a Himmel kezét, sokáig szorongatta, aztán mosolyogva búcsúzott.</p>
            <p>- Jóéjszakát...</p>
            
         </div>
         <div type="chapter">
            <head>XXIV.</head>
            <p>Tunák néhány hét alatt elkészült a szállítható és szétszedhető faházak terveivel. A
               költségvetése filléres előrelátással dolgozott. Embere is lett volna már, aki az
               első üzemi év csekély költségeit előlegezte volna. Az amerikai tempót, amelynek tőke-
               és munkaenergiáját az első év kisipari üzeme volt hivatva megteremteni, a tervezet a
               második esztendőre irányozta elő. Tunák ebben is, mint világnézeti kérdésekben a
               lépcsőzetes és körültekintő haladás elvét követte. Fanatizmus nem hevítette; előbb
               megkoppantotta botjával a jeget, mielőtt rálépett: mert úgy vélte, hogy a
               legerősebbnek látszó jég is beszakadhat. Óvatos volt. Amikor mindennel elkészült,
               felkereste Kuglait. Nem kételkedett benne, hogy a bérletet nagyobb nehézség nélkül
               sikerül majd nyélbeütnie. Az illúziók síma futószőnyegén azonban már az előszobában
               megakadt.</p>
            <p>- Kuglai nagyságos úr a fürdőszobában van - jelentette az inas.</p>
            <p>Elbicegett és másnap újra tiszteletét tette.</p>
            <p>- Kuglai nagyságos úrnak látogatója van - közölte vele az inas - ma délután
               sajnálatára nem állhat uraságod rendelkezésére.</p>
            <p>Megnézte az inast: borotvált ajak, serkedő pofaszakáll, csíkos lakájmellény,
               viaszkosvászonból való nyakkendő.</p>
            <p>Harmadszor végre sikerült. Tíz percet kellett várnia, aztán bevezették Kuglaihoz, aki
               a kandallóhoz támaszkodva egy német nehézipari közlönyt olvasott.</p>
            <p>- Isten hozott - mondta kissé bágyadtan és jelentéktelen üzletfeleknek járó mosollyal
               nyujtotta kezét a belépőnek. A mérnök úgy találta, hogy ennek a mosolynak a képlete
               hasonlít a limonádé képletéhez. Volt benne egy mérsékelt adag édesség, ugyanannyi
               savanyúság - mindez feloldva egy pohár semleges vízben.</p>
            <p>- Hogy vagyunk, kedves barátom?... Foglalj helyet, gyujts rá... Régen nem láttuk
               egymást.</p>
            <p>Hosszú ujjaival belenyúlt a csinosan elcsomagolt egyiptomi cigaretták közé s amíg
               rágyujtott, oldalt gyors pillantást vetett a kissé kopott külsejű mérnökre.</p>
            <p>- Elvonultál - jegyezte meg tapogatózva. - Azelőtt többet hallattál magadról...</p>
            <p>Tunák fanyar mosollyal hagyta rá.</p>
            <p>- Yes, Kuglai... Lemaradtam az általános iramból... Nem nagyon üldözött a
               szerencse...</p>
            <p>- A siker nemcsak a szerencse kérdése - igazította helyre Kuglai. - Rátermettség és
               koncepció kérdése is.</p>
            <p>- Ahogy vesszük, Kuglai. Neked például szerencséd is volt.</p>
            <p>- Azt hiszed?... Például mi volt a szerencsém?</p>
            <p>- Hogy nem kötöttek fel Oroszországban - vélte Tunák, de ezt a gondolatát úgy fejezte
               ki, hogy Kuglainak például az is szerencséje volt, hogy hazaérkezett Oroszországból.
               Kuglai fínom mozdulattal félreseperte arca elől a kékes füstfelhőt. Mosolygott.</p>
            <p>- Áh...</p>
            <p>Könnyed eleganciával nyúlt a multhoz, szinte úgy látszott, mintha csiptetővel
               emelgetné az avas holmikat, nehogy bepiszkolja velük meztelen ujjait. A szeme
               sarkából bizalmatlan várakozással nézegette Tunákot. Végül aztán nyájasan megkérdezte
               tőle, hogy minek köszönheti a látogatását.</p>
            <p>- Szállítható és szétszedhető házakat akarok gyártani - világosította fel a mérnök. -
               Minthogy a falegységeket nagyrészt faanyagból akarom előállítani, hasznát tudnám
               venni a gépeidnek. Bérbe szeretném venni a gyártelepet...</p>
            <p>Kuglai egy szivárványszínű vázával játszadozott.</p>
            <p>- Szállítható házak? - kérdezte unatkozva.</p>
            <p>- Két- és háromszobás típuslakásokra gondolok... A mottó: ízlés és olcsóság. Minden
               munkásnak legyen meg a maga háza.</p>
            <p>Kuglai az ablakhoz lépett, kitekintett, az egyik karszékről leemelt egy selyemszálat,
               és amíg tekintete tökéletes közömbösséggel járkált a szoba falain, agyában
               megindultak a kerekek, suhanni kezdett a transzmissziós szíj, olajozott símasággal
               munkába kezdett a rotációs gép. Hűvös arccal hallgatta a mérnök terveit.</p>
            <p>- Pompás - jegyezte meg elnéző udvariassággal. - Szállítható és... hogyan mondtad?...
               szétszedhető légvárak... Ugye?</p>
            <p>Tunák biztosította, hogy nincs benne semmi fantázia. A megvalósításhoz elegendő
               néhány gép és néhány tucat munkás.</p>
            <p>- És néhány milliócska...</p>
            <p>- Tévedsz, Kuglai...</p>
            <p>Kuglai nyájasan mosolygott.</p>
            <p>- És mibe kerül egy olyan ólacska... egy olyan proletár kéjlak?</p>
            <p>Tunák megjegyezte, hogy ólacskáról szó sem lehet.</p>
            <p>- Fürdőszobát és W. C.-t is adunk hozzá. Az ára pedig két-háromévi házbér. A
               megrendelő két vagy három évig nekünk fizeti a házbért, azután a ház átmegy a
               tulajdonába...</p>
            <p>Kuglai becsengette az inasát.</p>
            <p>- Telefonáljon a garázsba a kocsiért...</p>
            <p>Aztán cigarettával kínálta a mérnököt és hideg mosollyal jegyezte meg:</p>
            <p>- Egyszóval nem üzlet, hanem szociálpolitika... A mezők liliomának felruházása
               részletletagadásra...</p>
            <p>A szobába befutott két elhízott eb, Marian és Franszoá, beleszagoltak a látogató
               rojtos nadrágszárába, aztán megvetően elkullogtak mellőle. Kuglai bocsánatot kért,
               karjára vette a felöltőt, leereszkedőleg odanyujtotta a kezét Tunáknak.</p>
            <p>- Más terveim vannak a gyárral.</p>
            <p>Beült a drapszínű autóba. Franszoá és Marian spleenesen követték. Mielőtt aztán
               elindult volna, odaszólt még a mérnöknek:</p>
            <p>- Egyébként felkereshetsz még holnap... Beszélhetünk még a dologról...</p>
            <p>Tunák úgy érezte magát, mint a felajzott étvágyú éhes ember, aki a pompásan illatozó
               aranylevesben hajszálat talált. Más tervei vannak? Nyilvánvaló hazugság. Hiszen
               állandóan hirdeti, hogy eladja a gyárat. Ravaszkodik. Akar valamit... A nagyszerű
               autó zajtalanul elindult.</p>
            <p>- Kitől rabolhatta?</p>
            <p>A kandalló, az inas fehér vászonnyakkendője és néhány más apróság csodálkozásba
               ejtette. Stílusa van ennek a banditának. Rezignáltan és a céltalanság érzésével
               nézett utána... Az elmult napok az ujjászületés napjai voltak. A munka lassan
               felmelegítette a szívét. A gondolat, hogy nem kell haszontalanul elpenészednie, hogy
               alkothat, a tervek kellemes láza és a horizontra kirajzolódó színes remények kitépték
               lompos kuckójából és boglyas hangulataiból. Szinte könnyűnek érezte magát, a járása
               gyorsabb és rugalmasabb lett, a vére sebesebben lüktetett, nagyokat nevetett a
               Struhala bolond tréfáin és lelkesedve beszélt Himmelnek a munkájáról. És ez az ember
               most alighanem valami gazságon töri a fejét, hogy elgáncsolja a terveit...</p>
            <p>A hét folyamán kétszer kereste hasztalanul, nem találta otthon.</p>
            <p>- Családi gyászom volt - mentegette magát Kuglai a karján levő gyászszalagra mutatva.
               - Az apám halt meg...</p>
            <p>Hellyel kínálta meg a mérnököt, aztán férfias melankóliával kezdett az apjáról
               beszélni.</p>
            <p>- Ő foglalta el a családi sírboltban az utolsó ápártmant... Nekem majd valami
               köztemetővel kell beérnem.</p>
            <p>A mérnök kissé túlzottnak találta a kegyeletes megemlékezést.</p>
            <p>- Hallottam róla - bólintott a fejével.</p>
            <p>Kuglai óvakodva sandított felé.</p>
            <p>- Ismered?</p>
            <p>- Egy Himmel nevű ismerősöm beszélt róla... Azt mondja, portás volt egy
               filmszínházban...</p>
            <p>Kuglai megtorpant, mint ki egyetlen szál egyetlen szál fügefalevelét veszti el
               hirtelen. Néhány pillanatig meztelenül és elmeredve nézett leleplezőjére. Aztán
               utánozhatatlan fínom mozdulattal szájához vitte a cigarettáját, a mérnökhöz lépett,
               a vállára tette a kezét és mosolyogva mondta:</p>
            <p>- Beszéljünk vidámabb dolgokról, kedves mérnököm... Még mindíg azokon a micsodákon
               töröd a fejed?</p>
            <p>Tunák fölállott. Veszélyben látta a terveit.</p>
            <p>- Mennyit kérsz?</p>
            <p>- A gyár nem bérbeadó - rázta a fejét Kuglai.</p>
            <p>- Magas bérösszeget ajánlok.</p>
            <p>- Sajnálom, kedves barátom. A gyárral más terveim vannak.</p>
            <p>- Mindent megadok - kiáltotta Tunák felindulva.</p>
            <p>Nem értett az üzleti bújócskához, a nagy tranzakciók óvatos előcsatározásaihoz, a
               rajtaütésekhez és felkoncolásokhoz. Nem akart senkit leteríteni, rászedni,
               cserbenhagyni, kegyesen zsöllyébe ültetni, konyakkal kínálni és kifosztani. A gyár
               bérletéért jött és nem titkolta, hogy üzleti számításainak alapja a gyár. Kuglai
               gyárának bérlete, mert így nem kell gépekre és gyárépületre költenie. És nem vette
               észre a Kuglai orvul felvillanó pillantását, amely a megkovácsolt tervek óvatos
               felvonulását jelezte.</p>
            <p>- Bérletről szó sem lehet - jelentette ki Kuglai, némi kis szellőztető nyílást hagyva
               a zárkózottságán.</p>
            <p>- Akkor hát nem lehetne?...</p>
            <p>- Nos?</p>
            <p>- Haszonrészesedésre gondolok...</p>
            <p>- Gyujts rá, Tunák...</p>
            <p>- Ne köntörfalazzunk... Mik a kívánságaid?</p>
            <p>Kuglai mosolyogva vonta a vállát.</p>
            <p>- Keress fel két nap mulva... Gondolkozni fogok a dolgon.</p>
            <p>Amikor Tunák a következő héten beállított a rajzaival és költségvetésével, Kuglai már
               elkészült a maga kalkulációjával. A mérnök elmagyarázta, hogy mit akar. Néhány
               mintaházat fog elkészíteni. Ez persze tetemesen drágább lesz, mintha mindjárt
               szériatermeléssel indulna. Egy év alatt, ha az üzem mozgásba jött és a házak
               olcsóknak bizonyulnak, nem kétséges, hogy a láthatáron hamarosan fel fognak bukkanni
               ajánlataikkal azok az urak is, akik eddig vegyeskereskedői óvatossággal faroltak
               pultjaik mögé. És ha előmászott a tőke - két hónap alatt megtelnek a barakkok tűzálló
               impregnált falegységekkel, kifutnak a telepről a teherautók és a megrendelő 24 óra
               alatt megkapja az árut, beköltözhetik a házába. Mindennek precízen kell csattannia.
               Szállítómunkások, házszerelők, raktári munkások mechanizált munkarend szerint fogják
               végezni a teendőiket. Fegyelem, a fogaskerekek pontos együttműködése, egy ügyes
               munkavezető órával a kezében - és minden programm szerint fog hömpölyögni. A
               raktárakat az olcsó árak és a nagy hitelkínálat mellett minden befektetés nélkül egy
               hét alatt színültig meg lehet tölteni anyaggal. Néhány távirat és rendelkezésükre áll
               fa, üveg, cserép, kő, a gépek startolhatnak...</p>
            <p>- Pontosan 24 óra alatt komplett otthont szállíthatok W. C.-vel és buxusbokorral -
               mondta záradékul kissé belehevülve a 24 órás amerikai sebesség elképzelésébe.</p>
            <p>Színtelen arca felélénkült és már érezte bőrén és önérzetén a felkelő siker
               ultraviolett sugarait. Melegség és gyógyulás járta át, gondolatai lüktető
               tevékenységet végeztek, megtört gerincvonala kinyujtózkodott, mint egy feléledő
               acélrugó.</p>
            <p>- Hollá, Tücsök úr... tudja-e, hogy szinte boldoggá tett az ötletével? - kiáltotta a
               tervek elkészülése után a belépő Himmel felé.</p>
            <p>Az elmult hét valamelyik napján Terézzel találkozott. Érezte, hogy a nyakán kidagadó
               vérér milyen szilajul lökdösi a gallérját. A Teréz tojásszerűen elnyúló arca sem
               érdeklődést, sem zavart nem mutatott; csak mindennapi tárgyakra lehet olyan közömbös
               pillantást vetni, mint amilyennel a Teréz tekintete rászállott. Ismeretlen férfi
               kísérte. Dacosan pillegett a férfi mellett, veszekedtek. Tunák jól hallotta az
               asszony fesztelen perlekedését.</p>
            <p>- Ha magának nem tetszik egy bársonykalap... ebből még semmi sem következik...
               Legkevésbé az, hogy az a kalap ízléstelen...</p>
            <p>A Teréz pillantása csak néhány másodpercig időzött rajta. Aztán szürkén és lassan
               elrepült róla, mint veréb a kóróról. És ő lihegő szívvel, elsúlyosodó léptekkel
               tovább bicegett.</p>
            <p>- Jó ég, ha ez a vállalat sikerülne! - sóhajtotta gyerekesen.</p>
            <p>Ha megint ember, férfi lehetne! Ha erősen, diadalmasan még egyszer kiállhatna az élet
               kapujába! Ha felhúzhatná újra a frakkját! Ha nem kéne napszítta ruhában a Teréz
               szemei elé kerülnie... Ha hirdetőoszlopokon, onduláló és maniküröző fülkékben,
               pályaudvarok perronjain, sportpályákon, a lapok utolsó oldalán ez a két erőteljes
               szó feketéllene:</p>
            <p>V e g y e n T u n á k h á z a t !</p>
            <p>Tintapetty előpillegett a feledésből és beleavatkozott újra az életébe, felfokozta a
               pulzusát, vágyat, bosszút, húszéves ifjaknak való szilaj álmokat lopott a lelkébe. A
               találkozás után szerette volna elhitetni magával, hogy a Teréz varázsos tintapettyei
               közönséges és fonnyadó angoltapaszok. Szeretőket fog tartani, fenyegetődzött elborult
               tekintettel a láthatatlan Teréz felé, tízkalapos operettszubretteket és a tudat alatt
               e bársonykalapos nők jegyében számoszlopokat, vázlatokat zsúfolt egy árkus
               papirosra, levegőszigetelőről, impregnálási eljárásról, tűzálló anyagokról beszélt,
               felrajzolta a Tunákházak perspektivikus képét erkéllyel és gömbölyűre nyírt
               bokrokkal. Egy gőzdugattyú határozottságával dolgozott. Szinte boldognak érezte
               magát, nem bánta már hogyan, kivel, minő megalkuvások árán, csak nyélbeüthesse végre
               ábrándos terveit. Sejtette már, hogy Kuglai súlyos feltételeket fog szabni. Himmel
               révén értesült róla, hogy az árak és számadatok helyességét szakemberekkel
               ellenőriztette és a tervek realitását eladási ajánlatokkal ki is próbálta.
               Meghökkentette tehát, hogy Kuglai az újabb megbeszélések elől valami ürüggyel újra ki
               akart térni.</p>
            <p>- Igazgatósági ülésünk van a bankban, Tunák, sajnálom, hogy ma nem állhatok
               rendelkezésedre.</p>
            <p>- Szóval...</p>
            <p>- Igen, halasszuk máskorra...</p>
            <p>A mérnök összeszorította az öklét.</p>
            <p>- Szóval tovább taktikázunk - mondta sötéten és keményen.</p>
            <p>Kuglai csodálkozást szimulált. Milyen taktikáról beszél Tunák? És miért
               türelmetlenkedik? Tunák a fogai közül morogta, hogy azért türelmetlenkedik, mert ezt
               a dolgot most kell megcsinálni, késedelem nélkül, minden taktika és stratégia
               mellőzésével, most, amikor özönlenek a városokba az emberek, amikor lakásinség dúl és
               soha jobbkor, soha olcsóbban nem lehetne hajlékot kínálni a hajléktalan munkásságnak
               és a magas bérek miatt a perifériákra szorult kispolgárnak.</p>
            <p>- Nos, akkor hát itt van ez az írás - felelte Kuglai egy elkészített szerződést dobva
               az asztalra - olvasd el, amíg átöltözködöm...</p>
            <p>Az ajtóban megfordult, leemelte szeméről a monoklit, másik kezének mutatóujjával
               könnyedén megfricskázta és közömbösen megjegyezte még:</p>
            <p>- Ha tetszik... úgy mindjárt aláírhatod... Én - már aláírtam.</p>
            <p>Tunák elolvasta a szerződést. Pompásan megszerkesztett aljasság volt. Talán a
               legszemérmetlenebb, amit ebben a zsánerben Kuglai eddig produkált. A mérnök úgy
               találta, hogy a módszer az ázsiai néprajzi ásatások módszeréhez hasonlít. Letépte a
               szerződés üres hátlapját és üzenetül néhány szót írt rá Kuglainak.</p>
            <p>“Nem, Kuglai... Világos nappal nem hagyom magam kifosztani.”</p>
            <p>Megfordult, búcsú nélkül, sötét arccal hagyta el a szobát.</p>
            <p>Himmel, aki élénk érdeklődéssel és igen sok aggodalommal kísérte a vállalat sorsát,
               várt már rá. A mérnök felháborodva tartott feléje.</p>
            <p>- Á, ez a bandita!... Tudja, mit akar?... Hogy vállaljam el az üzem vezetését.</p>
            <p>- Brávó - bólintott Himmel.</p>
            <p>- Rendelkezési jogom nem volna... Érti?... Alkalmazott volnék... Fizetést nem ad...
               De kegyesen átenged nekem minden eladott és kifizetett ház tiszta hasznából
               20%-ot...</p>
            <p>- Elsőrangú - csettintett Himmel a nyelvével.</p>
            <p>- Vagyis három év mulva, ha már agyondolgoztam magam és az utolsó házrészletek is
               befolytak, akkor kapok a tiszta haszonból 20%-ot... Ha csak addig ki nem rúg... Mert
               ezt is kikötötte magának... Ha az orromat egy szép napon nem találja elragadónak,
               joga van kirúgni...</p>
            <p>- Lá lá - mosolygott Himmel. - És mivel indokolja ezt a kikötést?</p>
            <p>- Hogy a tőkét ő bocsátja a vállalat rendelkezésére - felelte sápadtan és gyanútlanul
               a mérnök.</p>
            <p>- Óriási - jelentette ki Himmel színlelt elképedéssel, a szeme sarkából kaján
               pillantást vetve Tunákra. - Azért mert az övé a tőke, hogy azért joga legyen magát
               kiuzsorázni, a hasznot zsebre vágni!... Hopsz, megálljunk csak... Nézze csak, milyen
               szamár dolog jutott az eszembe... Ez a kisded társas játék... itt a tőke... ott a
               munka... Nem ismerős ez magának?... Mintha ezt úgy hívnák, hogy a kapitalizmus és a
               munka harca...</p>
            <p>- Nem állok kötélnek - felelte a mérnök kurtán és megvetően, ügyet sem vetve a Himmel
               gúnyolódására. - Nem tárgyalok tovább...</p>
            <p>Himmel a szemébe nézett. Rezignáltan mosolygott.</p>
            <p>- De kötélnek fog állani, kedvesem - mondta csendesen. - És most jöjjön, Struhalától
               hallom, hogy napok óta jóformán alig evett valamit...</p>
            <p>Tunák a fejét rázta.</p>
            <p>- Diétázom - válaszolta visszautasítóan.</p>
            <p>Felhevült bicegése lassanként ellankadt, szótlanul kezet nyujtott Himmelnek és
               fáradtan felvonszolta magát a lakásába. Struhala gyászosan kucorgott az ajtóban,
               pofazacskói meglappadtak a sovány kenyértől és a ritkuló szalonnától. A lakás falai
               kopárok voltak, az ágyon és szekrényen kívül már alig akadt a szobában valami
               értékesíteni való ingóság. Egy igen becses formájú képért, amely egy helyes, de kissé
               nekivetkőzött fehérnépet ábrázolt, már alig adott pénzt a betyár ószeres.
               Bolondgombát ehetett, mert már csak cserepeket vásárolt, az utolsó cserepet pedig
               Struhala egy hét előtt verte le a kefeseprű rúdjával a szekrény tetejéről...</p>
            
         </div>
         <div type="chapter">
            <head>XXV.</head>
            <p>Ezek az ujjászületés évei - vélte egy pénzügyi vezércikk és valóban a város környékén
               rózsaszínű gyárkémények épültek, a Trocaderoba pompás négernőszállítmány érkezett, a
               Westend-bárban egy hét alatt 12.000 méter papírkígyó és 27 kilogramm konfetti fogyott
               el, a Csipy and Csóka nevű táncos ikreket a lapok meleg ünneplésben részesítették, a
               Zeppelin elindult első próbaútjára, a rádiók a nepáli külügyminiszter frappáns
               békebeszédét közvetítették, és a tetőlemez- és üveggyárak kettős garnitúrával kezdtek
               dolgozni. Az erdőkben éjjel-nappal csattant a fejsze, zuhant a ledöntött fa, hosszú
               léc- és deszkavonatok kattogtak a síneken - a gépek dugattyúi forrón bömböltek, a
               részvények árfolyamai emelkedni kezdtek... és mire elérkezett az ideje annak, hogy a
               Kuglai-féle Házépítő Művek megkezdjék a szerelhető házak falegységeinek gyártását, a
               raktárakban felhalmozott ablaküveg, deszka, tetőlemez, parkett, tégla és más
               építőanyagok ára 20%-os emelkedést mutatott. Kuglai az igazgatói szoba párnázott
               ajtaja mögött elégedetten játszadozott monoklijával.</p>
            <p>- Kéretem a mérnököt - üzente ki egy nap a titkárnőjével. Az asztalról fölemelt
               néhány szerény és szegényes akvarellt, amelyet Tunák reklámcélokra készített.</p>
            <p>- Mik ezek? - kérdezte hidegen a belépő Tunáktól.</p>
            <p>- Hiszen megüzentem - világosította fel a mérnök gyanútlanul. - Az egységházak
               perspektivikus képei... Megbeszéltem már egy litografussal... Olcsón fogja
               sokszorosítani őket...</p>
            <p>- És hány példányban?</p>
            <p>- Háromszázat gondoltam...</p>
            <p>- Úgy? - kérdezte Kuglai és mosolygott. - Ezeket?... Ezeket a símafalú, szürketetejű,
               élethű disznóólacskákat? Csak nem hitted komolyan, hogy sikerülni fog elsütni őket,
               ha olyannak mutatjuk be a képeken, amilyenek a valóságban lesznek?... Ki fog
               elkábulni ezektől a szegényes és élethű ólacskáktól?...</p>
            <p>- Kérem, kisasszony - fordult a belépő hivatalnoknőhöz. - Telefonáljon a
               művészklubba. Kéretem őket, küldjék be nekem azonnal a tehetséges, de nyomorgó
               festőművészek névsorát...</p>
            <p>Tíz perc mulva a klub leadta a kívánt névsort.</p>
            <p>- Elmégy hozzájuk - rendelkezett Kuglai. - Huszonnégy óra alatt meg akarom kapni a
               plakátterveket. Ha megfelelnek, majd megalkuszom velük... Magyarázd el nekik, hogy
               miről van szó. Semmi fotográfia. Minél kevésbé lesz élethű a rajz, annál inkább meg
               fog felelni. Nem fogom kinevettetni magam a te naiv élethűségeddel. Kéjlakot
               pingáljanak. Délibábokat. Nápolyi eget, sok ultramarinnal és álmodozó felhőkkel.
               Érted? A házak énekeljenek és csábítsanak, mint a szirének. Kápráztassanak és
               hitessék el minden hajléktalan irnokkal és nagycsaládú levélhordóval, hogy néhány
               koszos garasért a miramarei kastélyt akarom nekik ajándékozni részletfizetésre.</p>
            <p>Tunák összegöngyölte az akvarelljeit és menni készült. Kuglai visszahívta.</p>
            <p>- Mik a szándékaid ezekkel a gyerekes pingálmányokkal?</p>
            <p>A mérnök elfojtott haraggal, hősies nyugalommal nézett a Kuglai ártatlan kék
               szemeibe. Hogy mik a szándékai ezekkel a rajzokkal? Nos, hát meg akarja mutatni a
               festőknek, hogy legalább fogalmuk legyen annak a háznak a formájáról, amelyből majd
               kéjvillát kell stilizálniok.</p>
            <p>Kuglai a papírgöngyöleg után nyúlt. Kihúzta a Tunák kezéből, eltépte és a
               papírkosárba dobta. Mosolygott.</p>
            <p>- Fölösleges, Tunák. A valóságnak semmi köze a reklámhoz. A jó üzlet nem a valóságra,
               hanem a művészi intuícióra épül...</p>
            <p>Néhány nap mulva elárasztották az országot a hatalmas, ragyogóan színezett plakátok.
               Nem háromszáz, hanem tízezer példányban. Mindenütt ott lehetett őket látni, ahová az
               emberi szem elkalandozott. Várótermek és perronok falain, a hirdetőoszlopokon,
               autobuszok tetején, tűzfalakon, erdei utakon, vasúti sinek mentén, filmszínházak
               vetítővásznain. Tunák egy tűzfalon pillantotta meg először. Hatalmas méretű kép volt,
               erős reflektorok világították meg valahonnan a szomszéd háztetőről. A kép alatt ezt
               a szöveget olvasta:</p>
            <p>Jelentkezzék!</p>
            <p> ...És ingyen kapja.</p>
            <p>Aztán a gyár címe következett. A szabadalmazott Kuglai-féle villák gyárvállalata.</p>
            <p>Sápadtan nézte. Dühös kábulat kóválygott az agyában. Érdeklődő tömeg állt a
               gyalogjárda felfelé irányzott tekintettel. A lapok már előkészítették a közönséget a
               nagy eseményre, alig akadt hát valaki, aki blöffnek tartotta a festői reklámot és
               annak csábító szövegét. Lázas újságcikkek láttak napvilágot, amelyek az
               elviselhetetlen lakásválság zseniális megoldásáról áradoztak. “Kuglai
               vezérigazgató, az egykori galiciai hős és a szibériai ellenforradalmi csapatok egyik
               bátor vezére szenzációs találmányával egy csapásra megoldotta a lakáskrizist”. Még a
               baloldali lapok is kiküldték tudósítóikat Kuglaihoz, hogy e nagyjelentőségű szociális
               kérdésben megbízható információkkal láthassák el olvasóikat...</p>
            <p>Tunák összeszorított fogakkal ácsorgott a tömegben.</p>
            <p>- Bandita - morogta tehetetlenül.</p>
            <p>Két hónapig lótott-futott, kísérletezett, amíg megtört a dereka és elfogadta a Kuglai
               szemérmetlen ajánlatát. Bankárokat, gazdag vállalkozókat keresett fel, bemutatta a
               terveit, kigyúlt szemmel magyarázott és elkövette azt az ügyetlenséget, hogy bőséges
               haszon helyett szociális misszióról beszélt nekik, míg a hozadékot csak a későbbi
               évekre helyezte kilátásba. Komolyan meghallgatták, itt-ott szivarral is megkínálták
               és megígérték neki, hogy megfontolás tárgyává teszik az ajánlatát. “Sajnáljuk” -
               közölték vele aztán levélileg. - “Más irányú angazsmanjaink miatt lehetetlen az Ön
               igen életrevaló terveivel foglalkoznunk.” Csalódottan és keserűen hagyott fel a
               további kísérletekkel. Az irodája bérletét felmondták, és a hátralékos házbér miatt
               végrehajtással fenyegették. Már csak kölcsönökből tartotta fenn magát, amelyeket nem
               tudott megfizetni.</p>
            <p>- Bele kell mennie, Tunák - javasolta neki Himmel. - Ha a gyár megindul, legalább
               munkához jut egy csomó ember és ki tudja? Talán lesz is valami azokból az olcsó
               házakból.</p>
            <p>A Himmel rábeszélésére fontolgatni kezdte a dolgot. Aztán egy nap mégis csak újra
               tárgyalásokba bocsátkozott Kuglaival. A váratlan gazdagság és a siker gyerekes
               illúzióival leszámolt. Dolgozni akart. Remélte, hogy újra talpraállhat és visszanyeri
               megbolygatott egyensúlyát... Remélte, hogy nem fog örökké rejtve maradni egy brutális
               szerződés hazugsága mögött az igazság. Az igazság, hogy az ő munkája, az ő tervei
               hívták életre az olcsó szériaházak gondolatát... És egyszer majd leszámolhat
               Kuglaival is... Aláírta hát a szerződést. Kuglai kegyes volt hozzá:
               haszonrészesedéséből némi előleget utalt ki neki. A mérnök, hogy ne kelljen fárasztó
               gyalogutakat tennie, bérbe vette Tücsöklakban a verandával szomszédos helyiséget,
               Struhalával alaposan kitakaríttatta, egy kőműves munkással alaposan rendbe hozatta a
               pókhálós, omladozó szobát és megmaradt kevés ingóságaival nemsokára bele is
               költözött. Úgy határozott, hogy mihelyt kellően üzembe helyezte a gyárat és a
               viszonyai ezzel némileg megjavulnak, újra elhagyja a mestergerendás, szegényes
               szobát, amelyben valamikor igénytelen iparoscsaládok, vagy kerti csőszök laktak.
               Struhala egy sötét benyílóban helyezte el a szalmazsákját, és boldogan ropta a
               podzabucskit, amikor gazdája közölte vele, hogy a gyár segédmunkásként fogja
               alkalmazni.</p>
            <p>Aztán nemsokára hozzáfogtak az első próbaházak gyártásához. A raktárak közben a
               tetőkig megteltek építőanyaggal, palával, üveggel, ajtó- és ablakzárakkal. Tunák
               verítékezve dolgozott. Elszótlanodott, a munkáján kívül semmi sem érdekelte.
               Gondolatait csak a gépek, falegységek, impregnáló folyadékok és munkások
               foglalkoztatták. Hónapokig nem fordult meg a városban, könyvet, újságot nem olvasott.
               Este érzéketlenül felbicegett a szobájába, a levegőbe meredve elfogyasztotta hideg
               vacsoráját, amelyet Struhala rakott eléje, olykor meghallgatta a Himmel csevegését
               vagy gitárjátékát, aztán végigdőlt az ágyon és álomtalanul aludt reggelig. Hónapokig
               dolgozott, amíg az első házmodellt elkészítette. Aztán kivitték az alkatrészeket a
               telep mögött elterülő tisztásra és hozzákezdtek a ház összeállításához. Egy hétig
               kalapálták, illesztgették, ragasztották, amíg elkészült. Kuglai hideg mosollyal
               nézte.</p>
            <p>- Milyennek találod? - kérdezte tőle a mérnök.</p>
            <p>- Százhuszonhét napig készült - mondta Kuglai nyomatékosan. - Ennyi idő alatt egy
               felhőkarcoló is felépült volna.</p>
            <p>- A második három nap alatt és a harmadik már két nap alatt fog elkészülni -
               figyelmeztette Tunák.</p>
            <p>A házat lebontatta, aztán újra összerakatta. Racionalizálta a mozdulatokat, új
               munkabeosztást és sorrendet csinált. A második építés három napig tartott. Aztán
               harmadszor is szétszedette az egész alkotmányt. Most aztán két nap alatt készült el
               vele. Ott állott a telep végében ribiszkebokrok és szilvafák között, olcsón,
               kedvesen, a ragyogó júliusi ég alatt, valami könnyen dresszírozható kúszónövény
               árnyékolta be citromsárga falait, szinte olyan volt, mint a képeken, még a
               felhőpamacsok is olyan meghitten úszkáltak felette, nem volt benne hát semmi
               szemfényvesztés, blöff, apró verandáján fonott asztalka állott, rajta vörös
               pelargóniát cirógatott az arra kószáló szellő, minden nagyon szép volt...</p>
            <p>- ...csak a lakbéreket kell még az anyagárak emelkedése miatt 50%-kal felemelnünk -
               jegyezte meg Kuglai a lelkesedő mérnök háta mögött.</p>
            <p>- Felemelni? - döbbent meg Tunák. - Hiszen akkor...</p>
            <p>A Kuglai szemébe nézett...</p>
            <p>- Hiszen akkor senki sem lesz bolond faházat venni!... Egyébként az anyagok
               áremelkedése minket nem érint. Ami ezekben a raktárakban van felhalmozva, azt én még
               igen olcsó árakon kötöttem le...</p>
            <p>Kuglai rejtélyesen, hallgatagon szívta a szivarját.</p>
            <p>Annyi deszkát, faanyagot, ablaküveget, rézkilincset kötöttek le igen alacsony áron -
               amennyivel egy egész városrészt felépíthettek volna. Az árak szökellésszerű
               nekiiramodásakor Tunák elégedett mosollyal szorongatta fogai között kicsi angol
               pipáját. Néhány hét alatt százezreket tett ki a különbözet. Most már semmi kétség -
               gondolta akkor - a vállalat beütött, az olcsó házárak miatt özönleni fog a
               megrendelés. Az anyagárak emelkedése néhány hónap alatt elérte az 50, majd 60%-ot.
               Kuglai kétségbeesett táviratokat kapott a termelőktől és gyárosoktól, hogy álljon el
               a megrendelésektől tisztességes kárpótlás ellenében. Kuglai, aki egyszerű szorzással
               kiszámította, hogy a mérnök ötletén néhány hónap leforgása alatt tiszteletreméltó
               összeget harácsolt össze anélkül, hogy azokkal a szállítható és szétszedhető
               micsodákkal bajlódnia kellett volna - figyelemre sem méltatta a kétségbeesett hangú
               táviratokat. “Ragaszkodom a szállításhoz” - válaszolta nekik lakonikusan. Az egyik
               fatermelő felkötötte magát a villanycsillárra. Az üveggyáros és egy másik fatermelő
               személyesen jöttek fel hozzá. Halálos veríték csurgott róluk. Kuglai cigarettával és
               bőrszékkel kínálta őket. A vidékieket elbűvölte ez a szeretetreméltóság és
               fellélekzettek. Igen, hát ők mindjárt gondolták, hogy Kuglai nem fog elzárkózni és
               méltányos álláspontra helyezkedik. Végre is ez tisztességes kereskedelem és nem
               tőzsde... Kuglai bizonyára nem akarja őket koldusbotra juttatni, és a megrendelés egy
               részét méltányos kárpótlás fejében visszavonja. Kuglai szeretetreméltóan
               kérdezte:</p>
            <p>- Ki mondta önöknek, hogy én sztornirozni akarok valamit?</p>
            <p>No jó, jó... ők sem ilyen símán gondolták - jelentették ki békítően. - A
               vezérigazgató megszabná például, hogy hány %-ot kíván a lemondás ellenében...</p>
            <p>- Uraim, önök rossz helyen kopogtattak. Én nem spekulálok. Én olcsó munkásházakat
               akarok megrendelőimnek szállítani. Nekem fa és üveg kell és nem kártérítés.</p>
            <p>Elszállították és a helyszínen fel is állították azt a fél tucat próbaházat, amelyet
               egy gyárvállalat rendelt a tisztviselőinek. A lapok nagy elismeréssel írtak róla,
               filmfelvételek is készültek, de a további megrendelések a nagy áremelkedés miatt
               váratlanul megcsappantak. A mérnök futólagos leltárt csinált és megállapította, hogy
               az anyagok drágulása másfélmillió könnyű hasznot hozott Kuglainak.</p>
            <p>- Lejjebb kell mennünk a házárakkal - figyelmeztette Tunák Kuglait. - Azt hirdettük,
               hogy az épületeket ingyen adjuk, csak a házbér a mienk két évig...</p>
            <p>- Ezt a viccet - mondta Kuglai - sürgősen be kell szüntetni...</p>
            <p>- Akkor hát kisebb költséggel kell megcsinálnunk a házakat.</p>
            <p>- Az emberek nagyon konzervatívak, Tunák. Ha házat vesznek, jobban szeretik, ha azt
               sem lebontani, sem elszállítani nem lehet...</p>
            <p>Kuglai, akinek az árkülönbözetre épített tervei sokkal dúsabb szürettel kecsegtettek,
               mint a mérnök W. C.-vel és buxusbokorral felszerelt faóljai, újabb anyagokat kötött
               le és a meglévőket keményen tartotta. De nem az ólacskák részére. Úgy határozott,
               hogy véget vet az egész házépítési komédiának és beszünteti a látványos előadásokat.
               Mit hozhat egy ilyen ólacska? Rien de tout, legfeljebb néhány fedezeti váltót és
               lejáratkor néhány váltópert. Elég volt belőle... Kisasszony - szólott egy reggel a
               titkárnőjéhez - közölje a mérnökkel, hogy nem veszünk fel több megrendelést... A
               további anyagfeldolgozást pedig beszüntetjük...</p>
            <p>Tunák remegve csapott az asztalra.</p>
            <p>- A szerződés, - kiabálta felindultan - ragaszkodom a szerződéshez...</p>
            <p>- Kisasszony, - intett Kuglai - adja ide azt a mókás kis írást, aminek szerződés a
               neve...</p>
            <p>Tunák sápadtan futotta át a telegépelt papirost. Igen - állapította meg felháborodva
               - hiába keres ezek között a sorok között valami ajtót vagy repedést, amin bebujhatna.
               A falak magasak és áttörhetetlenek. Kitámolygott a szobából és keserűen állott meg a
               raktárak előtt. Néhány nap mulva teherkocsik hajtottak be a telepre és elszállították
               az anyagok egy részét. Tunák elképedve bukott be az igazgatói irodába.</p>
            <p>- Árzuhanás jöhet - magyarázta Kuglai elégedett mosollyal - likvidálok.</p>
            <p>- Szóval, te most deszkával és üveggel üzérkedsz... És mi lesz a gyárral?</p>
            <p>- Az enyém. Akkor állítom le, amikor jónak látom.</p>
            <p>A mérnök tompa nyomást érzett a fejében, a szemei elsötétedtek.</p>
            <p>- Én nem a szerződés holt betűire gondolok, Kuglai - mondta rekedten. - Milliókat
               kerestél... Nem irígylem tőled... De neked morális kötelességeid is vannak. Jól
               értsük meg egymást... Én arra az emberileg és morálisan kötelező...</p>
            <p>Kuglai felemelte a kezét és félbeszakította a mérnököt.</p>
            <p>- Ezek igen derűs és szórakoztató dolgok, Tunák. De nekem most más dolgom van. Mit
               kívánsz?</p>
            <p>- Építeni. Tovább dolgozni...</p>
            <p>- Mellőzd ezeket a maszlagokat. Csak nem hitted komolyan, hogy azok a bemázolt
               barakkok pénzt érnek?</p>
            <p>Tunák belevetette magát egy bőrzsöllyébe. Mosolygott.</p>
            <p>- Azt hitted tehát, hogy valami zsebmetszéshez kértelek fel cimborának, nemde?</p>
            <p>Kuglai címeres pecsétgyűrűjével játszadozott.</p>
            <p>- Zsebmetszéshez? - kérdezte tanakodva.</p>
            <p>- Vagy valami útonálláshoz - ha ez meghittebben hangzik.</p>
            <p>Kuglai kiküldte titkárnőjét és helyet foglalt az íróasztala előtt.</p>
            <p>- Te szereted a multat, Tunák... a reminiszcenciákat... Nemde?... Egyszer, ha jól
               emlékszem, vitatkoztunk is erről a kérdésről Tomsk és Omsk közötti útszakaszon...</p>
            <p>- Igen, - bólintott Tunák - a vitát azonban nem fejeztük be... Te akkor átszállottál
               egy vörös futárvonatra.</p>
            <p>- És szerencsésen haza is érkeztem, Tunák - mosolygott a cigaretta füstjén át Kuglai.
               - Pontosan egy fél évvel hamarább, mint te... Akarsz egy tanácsot?... Az ember
               igyekezzék mindíg elcsípni a legközelebbi vonatot... Így. És mielőtt búcsút veszünk
               egymástól, olvasd el ezt a végzést. A hatóságok betiltották a munkásházak további
               építését. A házakat tűzveszélyesnek találták.</p>
            <p>A mérnök felállott és az íróasztalhoz lépett. Fájdalmas, keserű nevetés kaparászott a
               torkán. Belemarkolt a botjába, az arcizmai percekig vonaglottak</p>
            <p>- Ez a te ötleted volt - szólalt meg aztán sötéten. - Ezt te eszelted ki, te hitvány
               poloska...</p>
            <p>Kuglai lassan felemelkedett a helyéről. Acélkék szeme fenyegető nyugalommal meredt a
               mérnök eltorzult arcába. Lassan felemelte az asztalon heverő nehéz papírvágó kést.
               Orrcimpái állati kegyetlenséggel nyiltak szét.</p>
            <p>- Hogyan... mondtad? - kérdezte forrón, szinte remegve a maga belső
               feszültségétől.</p>
            <p>Tunák a súlyos acélkésre pillantott. Mosolyogni próbált.</p>
            <p>- Vártam már... Azt hallom, tökéletesen operálsz az ilyen műszerrel... Olyan, mint
               amilyent a néprajzi expedícióid alatt használtál...</p>
            <p>Kuglainak elhomályosodtak a szemei és felhorkant. Aztán leengedte a karját és néhány
               pillanatig rémült vizsgálódással kutatott a mérnök tekintetében. A telefon berregni
               kezdett. Leemelte a kagylót, tétován az asztalra tette.</p>
            <p>- Hát igen, - szólalt meg elváltozott hangon - öltem... Leszúrtam néhány ázsiai
               sertést... Ne legyünk, barátom, szentimentálisak és humanisták... Aki egy égő
               filmszínházból ki akar jutni, annak el kell tipornia az útjában állókat...</p>
            <p>Kinyitotta a fiókját és belenyúlt. Az arca megenyhült. Felhúzta az orrát, függöny
               módjára utána emelkedett a felső ajka is és elővillantak szokatlanul hosszú
               rágófogai, mint a patkányféléknek. Nevetett.</p>
            <p>- Váljunk el barátságosan - indítványozta cimboráló fesztelenséggel. - Nincs semmi
               értelme annak, hogy egymásba harapjunk... Mennyit akarsz?</p>
            <p>Szünetet tartott, várt. Aztán kiemelt a fiókból néhány bankjegyet és az asztalra
               dobta. Kicsik voltak és szemtelenül vigyorogtak Tunákra. A mérnök felemelte őket, a
               pénzzel együtt a tintatartót is felmarkolta és kurta, megfontolt mozdulattal az
               egészet a Kuglai arcába csapta. Aztán lassan kibicegett az irodából...</p>
            
         </div>
         <div type="chapter">
            <head>XXVI.</head>
            <p>Gonosz tél következett, csupa ólom meg zuzmara, a kertet hollók lepték el. Öreg, több
               kilós hollóknak látszottak, lomposan mászkáltak a fehér lapályon. Szinte pápaszem
               volt a csőrükön, mint a gyermekújságokban, bölcs károgásukkal szállották meg az öreg
               körtefákat, recsegett alattuk a gémberedett ág, Struhalának kellett elzavarni őket,
               nehogy rőzsévé tördeljék az elaggott fakoronákat. Bumm! - durrantott rájuk a szájával
               Struhala és a nyomaték kedvéért egy furkósbotot is feléjük hajított. Aztán álmos,
               szomorú köd ülepedett az Ibolyadombra. Tejüvegen át látta az ember a totyogó
               madarakat, az elnémított gyár szürke tetőzetét, a betonhíd mellett várakozó fiatal
               jegenye karcsú alakját. A köd eldugaszolta a kozmikus fényforrásokat, nappal csak a
               zuzmara világította meg Tücsöklakot, bekeretezte az ablakokat és beszegte a fekete
               ágakat. Élettelen csend vette körül a rozoga házat, kéménye sovány felhőcskéket
               eregetett olykor, alig füstölt már, mint a vége felé járó pipa. Tunák reggelenként
               sovány testére csavarta elnyúlt gyapjúkabátját és átment a verandára. Itt több volt a
               világosság és a kályha is jobban kiadta a meleget. Leült a kályha mellé, olykor
               megpiszkálta a rajta sistergő almákat, elgondolkozott, aztán fáradtan nyúlt a
               könyvesláda felé. Idegen világról beszéltek ezek a könyvek, idegen vágyakról, idegen
               örömökről. Az érdeklődése olykor fellobbant, a homlokáról elszéledtek a felhők,
               valami most születő együttérzés bizsergett a vérében és a csontjaiban. A távoli jövő
               képe harmóniát keltett életre a lelkében, de a közeljövő harcaitól és durva lármáitól
               irtózott. Egy-egy cikk, füzet ingerült ellentmondást váltott ki belőle, megvetően
               dobta vissza a ládára és napokig felé sem nyúlt a könyvhalomnak. Szenvedést okozott
               neki minden írás és minden könyv, amely a mai kultúra és a mai társadalom
               pusztulásáról beszélt. Érvelt, vitázott magában, és ha felülkerekedett az
               optimizmusa, a maga dolgaira terelődtek a gondolatai. Terveket szőtt, pályázatok
               rajzait készítgette, eltünődve szívta a kis kályha mellett a pipáját. Amikor a
               pipáját szíva így maga elé nézett, Teréz és Szófika jutott az eszébe. Sajogtak a
               gondolatai, szomorú szellő fújdogált a lelkében. Vágyott a Szófika hangja, hűvös kis
               arcocskája után és remegéssel gondolt a Terézzel való találkozásra. Nézte a
               zuzmarával ellepett ablakszemeket és borzongva húzta össze magán a kopásnak indult
               házikabátot... Alkonyat felé aztán megszólalt a visszhangos kert alján a Struhala
               borízű vadászfegyvere: Bumm! bumm! és a hang nyomában szemrehányó károgással
               rebbentek el a hollók a környező körtefákról. Struhala, aki napközben egy
               petróleumraktárban gurítgatta az olajoshordókat, egy este, hazatérőben nagyobb
               széntelepre bukkant. Igen, túl a folyó betonhídján, nem messze a kerületi rendőrség
               épületétől gazdag szénmedence terült el. Kitűnő barnaszén volt, Himmel szerint a
               tertiär korszakból való és a jelek szerint az Evezősklub tulajdonát képezte. Struhala
               nem volt túlságos tisztelője a magántulajdon értelmetlen intézményének, különösen
               amióta gazdájával együtt kihuppantották a gyárból és ő kénytelen volt a padlásra
               elrakott holmikat lassacskán lecipelni az örmény régiségkereskedőhöz. Ezért hát
               tökéletes lelki nyugalommal mászott át minden este az Evezősklub léckerítésén,
               kalapját és zsebeit megtömte pompásnál pompásabb széndarabokkal és a kerítésen át
               lomha mozgással és elégedett arccal hazafelé tartott. Olyan pontosan és pedáns
               kötelességtudással mászott át minden este lécösvényen, mintha hivatalba járna. A
               kicsi bádogkályha ingerlékeny, de mulatságos jószág volt, csak hozzáért az ember a
               szeneslapáttal, már vakkantott, durrant, izgága lármát csapott, remegett minden
               ízében a felindulástól, és ha a kályhacső nem fogta volna, vékony lábszárain
               nekiiramodott volna a világnak, mint egy megvadult borzkutya. Kilenc óra tájban a
               Himmel lábdobogásai is felhangzottak, amint a lépcső alján topogva leverte magáról a
               havat. Könyveket és füzeteket hozott a hóna alatt, barátságosan köszöntötte a
               mérnököt és Kovács urat, és a kályha fölött megdörzsölte kivörösödött kezeit.</p>
            <p>- Hogy vagyunk, kedvesem? - tudakolta a mérnöktől szívélyesen. - Nézze csak, milyen
               könyveket hoztam... Das Kapital! Azt mondják, nem rossz, magának hoztam... És itt...
               William Clissold világa...</p>
            <p>Felrakta a szamovárt a kemencére és felszolgálta Kovács úrnak a vacsorát. Olykor
               Szikomoruszt is magával hozta, aki tél elején néhány heti fogházbüntetést kapott a
               verseiért. Mások is jöttek, türelmetlen, pattanásos fiatalemberek voltak, vitatkoztak
               és Himmelt kispolgárnak meg szociáldemokratának csúfolták és a diktatúra
               kérlelhetetlen megvalósítását követelték. Tunák figyelmesen hallgatta éjféli elnyúló
               vitáikat. Himmel rokonszenvesen és türelmesen magyarázott. Egy dobozgyárban dolgozott
               nyolc hónap óta. Könnyű mesterség volt, hamar kitanulta, heti bére karácsony óta
               elérte már a segédi fizetést. A gyári munka végeztével rendszerint a kultúrbizottság
               rendezte tanfolyamra sietett, ahol irodalomról, művészetről és néhány világtörténelmi
               kérdésről tartott előadásokat. Színesen, kellemesen beszélt, a hallgatóság szerette
               az előadásait. Ha az előadást vita követte, hallgatói szívesen állottak melléje.
               Derűs figurájáról lekopott a rakoncátlan fiatalság, melegszínű, gyermekes szemében a
               gondtalan napfényt mintha messzire néző reflektorok váltották volna fel. Zegzugos
               életútja észrevétlenül beleolvadt a sokakjárta nagy országútba, amely komor
               nyugalommal hömpölygött a horizont felé. Ha magukban voltak a verandán, Himmel
               leakasztotta a gitárját és halk, meleg hangon énekelni kezdett. A lírai hang arra
               indította egyszer Tunákot, hogy megkérdezze tőle:</p>
            <p>- Tücsök... maga sohasem volt szerelmes?</p>
            <p>- Szerelmes? - mosolygott Himmel és tünődve nézett a mennyezetre. - Volt egy
               nevelőnőnk... Fräulen Nichterlaubt... Az apám öngyilkossága után mindenünket
               elvették, semmink sem maradt, Fräulen Nichterlaubtot is el kellett bocsátanunk...
               Tudja, Tunák, az egész gazdagságból csak ezt a lányt sajnáltam... Tizennyolc éves
               voltam, ő huszonhat... Az eltávozását megelőző este bejött a szobámba. Megkérdezte,
               hogy megvan-e a pizsamám? Aztán búcsúra nyujtotta a kezét és megsimogatta az arcomat.
               “Nagyon szeret?” - kérdezte tőlem. - “Azt hiszem, nagyon” - feleltem neki. - “Legyek
               a magáé ma éjszaka?” - Mit felel erre egy gyerek? Azt, hogy “legyen”. Én meg azt
               kérdeztem tőle: “Nichterlaubt, azután itt marad?” Azt felelte, hogy Svájcba megy,
               vissza a hazájába és sohasem jön többet ide. “Akkor ne maradjon nálam.” És elváltunk,
               meg sem csókoltuk egymást...</p>
            <p>Megpengette a gitárját és halkan tovább énekelt.</p>
            <p>- Az alapszabályaik tiltják a szerelmet, nemde? - kérdezte a mérnök kissé
               irónikusan.</p>
            <p>- Á, - legyintett Himmel - ezek az ifjú dogmatikusok azt képzelik, hogy a kollektív
               társadalomban vakbél, mandula és szerelem nélkül fognak élni az emberek... Azt
               tartják, hogy a szerelem a polgári társadalom terméke... A szerelem a föld ajándéka,
               az élet adománya és nem lehet a hivatalos lapban való háromszori közzététellel
               eltűntetni a föld színéről...</p>
            <p>Himmel nem ismerte el a párthatározatok törvényalkotó erejét, a kollektív társadalom
               néhány előretolt dogmatikusának azt a képességét, hogy elméleteikkel
               megváltoztathatják a biológia, az anatómia, a geológia és a kozmosz szabályait.
               Fegyelemsértéssel és túlzott idealizmussal vádolták.</p>
            <p>- Tipikus kispolgár - szögezte le Balla elvtársnő megvetően.</p>
            <p>Himmel nem törődött velük. Nem védekezett. Folytatta az előadásait és elégedetten
               tért haza este a gitárjához meg a sakkdobozához. Tunáknak nem kedvezett a szerencse.
               Ősz óta nyolcvan játszmát veszített el. Lassú mozdulattal emelgette a sakkfigurákat,
               olykor a pipája füstje után nézett, Himmelnek kellett őt figyelmeztetnie:</p>
            <p>- Tunák, maga következik.</p>
            <p>Amióta elhagyta a Kuglai-műveket, - jó félév elmult már azóta - III. osztályú
               temetkezési vállalatok lovaihoz hasonlít - állapította meg Himmel részvéttel. A
               halántékán horpadás képződött, a tekintete ködös, a nyerítése erőtlen és
               melanchólikus. Gubbasztva ült a sakktábla mellett, úgy tett, mintha a lépéseket
               fontolgatná, pedig máshol kalandoztak a gondolatai. Hónapokig járta szívósan és
               csikorgó fogakkal az ügyvédeket és bíróságot igazságot követelve. Előbb a legkiválóbb
               jogtudóst kereste fel, aki arról volt híres, hogy egyetlen harapással szokta
               eltávolítani ellenfelei fejét. Kuglai figyelemreméltó csillag volt már akkor a
               pénzügyek égboltozatán, a konzervatív gazdasági párt kerületi elnöknek jelölte, Tunák
               hasztalan reménykedéssel bicegett az igaza után, a Kuglai fejét már nem lehetett
               leharapni. Elegáns, hosszú ujjaival szőröstől-bőröstől zsebrerakta az üveggyárost és
               fatermelő vállalatot, vagyona, amelyet a bárónéval való szerződés alapozott meg,
               néhány csinos milliót képviselt, autógyári részvényekben és ingatlanokban. Semmit sem
               tehetett már ellene. Lótott-futott még egy ideig, aztán fel kellett adnia a céltalan
               harcot. Alul maradt. Keserűen és tehetetlenül vonult vissza a zugába, annyi pénze sem
               maradt már, hogy a városban valami szerény szobát bérelhetett volna magának. Ott ült
               hát naphosszat a Tücsöklak nyomorúságos verandáján, lábában fájdalmat érzett,
               homlokát odaszorította az ablakhoz és tiszta napokon a napsugárban fürdő
               templomtornyokat, és bérházak kupoláit nézegette.</p>
            <p>- Tavasszal hozzákezdek majd valamihez - vigasztalta magát kisarjadó
               optimizmussal.</p>
            <p>Várta a tavaszt, amely feloldotta az aszfalt síkos jégburkolatát és szabad mozgást
               tett lehetővé a számára. Április elején aztán hosszabb sétát tett a városban, hogy
               útba ejthesse az Orgona-utcát is. Elhaladt az Orgona-utca mellett, de akkor már
               fáradt volt, nem mert befordulni. Úgy érezte, nem bírná elviselni, ha Teréz kilépne a
               villa kapuján és látná őt nyomorúságos, öreg bicegéssel tovahaladni a túlsó oldalon.
               A sarkon megállott és hosszú pillantást vetett a villa felé. Látta féloldalról az
               emeleti ablakokat és a frissen cserepezett tetőt. Nyilalást érzett, elfordította a
               fejét és kemény kifejezést parancsolt magára. Lenn a lejtő alján kicsi park terült
               el. Kifárasztotta a kétórás séta, elszokott a mozgástól, leült egy padra, hogy
               kipihenje magát. Április vége volt, a gesztenyék már lombosodtak és meleg napsugár
               tűzött a padokra. Ült a zsibongásban, körülötte gyermekek játszadoztak, nézte a
               repülő labdákat, amelyeken expresszionista minták tarkáltak, a bölcsőket, amelyeket
               tankalakúra formált a technika haladása és hallgatta a két fiatal diák élénk és
               szabatos eszmecseréjét a kontinens rádióállomásainak kapacitásáról. Túl a park
               nyírott orgonabokrain ismeretlen házakat pillantott meg. Az elmult három év alatt
               épültek, amióta utoljára járt erre. Széles ablakok, lapos tető, nap levegő,
               világosság, cicomátlan, mégsem lélektelen falsíkok! Német architektúra, az új világ
               előfutárai! Tunák hosszasan nézegette. Árnyék úszott el a lelke fölött, valami
               fonnyadást érzett magában...</p>
            <p>- Jó ég, - gondolta önmagával csúfolódva - ha az ember nem siet meghalni, hát élve
               viszik a múzeumba.</p>
            <p>Összehunyorította a szemeit és a tavaszba olvadó, friss és egészséges épületeket
               nézegette. Fiatal, vágtató szellemű mérnök tervezhette őket, aki nem rekedt kátyúba,
               mint ő...</p>
            <p>- Lejártak volna a rugóim? - kérdezte magától elkomorodva.</p>
            <p>Amikor a munkásházak ürügyében többfelé tárgyalásokat folytatott, egy régi
               ismerősénél is megfordult, egy vörös hajú, bulldogszájú építésznél, aki az előszoba
               ajtajában, amikor tüzet adott neki, azt mondta:</p>
            <p>- Hanem, ha egy ügyes rajzolót ajánlana, mérnök úr, örömest venném...</p>
            <p>Kiérezte a szavakból, hogy az ajánlat esetleg neki is szól. Akkor kissé sértődötten
               nézett le a durva, széles arcra és talán mondott is valamit, amiből a vállalkozó
               megérthette, hogy esze ágában sincs fényes kilátásait egy rajzolói állás
               reménytelenségével felcserélni. Most elindult ehhez az emberhez.</p>
            <p>- Ön, talán két éve sincs, rajzolói állást kínált fel nekem - mondta a vállalkozónak,
               amikor az betessékelte a belső irodába. - Beszélhetünk még róla?</p>
            <p>Az alacsony ember közömbösen nézegette a falakat. Állást? Nem, nem emlékszik rá...
               Különben is csak fiatal munkaerőket alkalmaz, mai embereket, akik már az új iskolák
               neveltjei...</p>
            <p>A külső irodán áthaladva, jobban szemügyre vette az ott dolgozó férfiakat. Valóban
               fiatalok, egészen fiatalok voltak, az új iskolák, az új irányzatok neveltjei. Mit is
               csinálna közöttük a maga negyvenkét évével, álmodozó barokk stílusával és ünnepélyes
               csúcsíveivel?</p>
            <p>Néhány látogatást tett még építészeknél, mérnöki irodákban. Felírták a címét vagy
               elkérték a névjegyét és megígérték, hogy értesítik, mihelyt szükségük lesz egy
               rajzolóra.</p>
            <p>- Köszönöm - ismételgette egyre határozatlanabbul. Struhala kimosta volt sárga
               szarvasbőrkesztyűjét, ő maga pedig kivasalta nadrágját, mielőtt ajánlkozási
               körútjára elindult volna. A sok rosszul ápolt rézkilincstől elpiszkolódott a
               kesztyűje és a hosszú előszobai várakozások alatt kitérdelte új nadrágját.
               Névjegykészlete is elfogyott, ismerősei is elfogytak, lába megdagadt a lépcsőktől,
               egyre nehezebben vonszolta magát és egyre céltalanabbnak látszott a sok megalázó
               kísérlet. Egyszer egy eredménytelen ajánlkozás után betért egy újságkiadóba és egy
               hirdetményt fogalmazott meg. “Gotikában és történelmi stílusokban nagy gyakorlattal
               rendelkező építészmérnök vidéki megbízásokat is vállal, szerény igények mellett.”
               Csak a pénztáros ketrece előtt vette észre, hogy a hirdetés díját nem tudja
               megfizetni. Bocsánatot kért és görnyedten elhagyta a helyiséget...</p>
            <p>Néhány nap mulva Himmel egy hirdetményre hívta fel a figyelmét. Valaki sürgősen ügyes
               tervezőt keresett kerti és weekend házakhoz. Tunák előkapta a botját és útra kelt.
               Sebesen, halk lihegéssel kocogott végig a városon. Az építési iroda, amelyet
               keresett, valahol a rakodó-pályaudvar közelében lehetett. A mellkasában szúrást
               érzett, a lábában forró sajgást. Egy kis téren megpihent. A lábához nyúlt, a
               felsebzett hús véres nedvessége letapasztotta a nadrágját. Aztán sietve folytatta azt
               útját, nehogy megelőzzék. Az építési “iroda” fabarakkokat épített a lóvásártéren és
               olcsó nyaralókat a domboldalon. A nagy újjáépülés meghozta a kerti házak reneszánszát
               is, a vállalkozó, egy meggazdagodott ács jelezte Tunáknak, hogy megrendelői kínai
               tetőket, expresszionista ablakokat és kilátótornyokat követelnek.</p>
            <p>- Valami extravurstot eszeljen ki uraságod, - szólott a mérnökhöz - a fő, hogy valami
               eredeti külső pofája legyen a dolognak...</p>
            <p>Az emberek műtrágyából, olasz textilből és csizmapatkóból takaros summát vágtak
               zsebre az újjáéledés zürzavarában. Vasúti perronokon, míg expresszvonatukra
               várakoztak, kávéházak toilette-fülkéiben, míg a kezüket mosták, az anyakönyvi hivatal
               előszobájában, amíg esküvőkre és a törvényszék folyosóin, míg válóperükre
               vállalkoztak, látatlan borokat, gyöngysorokat, földeket és marhacsordákat vásároltak.
               A hegyoldalban egy banánszínűre olajozott objektum kínai kacskaringókkal, néhány
               tucat rikító téglával és valami mutatós tetővel, hogy a tulajdonos már két
               kilométernyire rámutathasson tömpe ujjával, hogy “amott az a molnárkék tető azzal a
               sárga obszervatóriummal” (amibe mellesleg valami látványos látcsövet is bele lehet
               állítani) - az ilyesmi kitűnő cikk volt és közkelendőségnek örvendett.</p>
            <p>- Valami ügyes dolgot hozzon ki uraságod, nem mondom, nem vagyok pazarló ember, de a
               jó munkát megfizetem... - jelezte a vállalkozó.</p>
            <p>Csakhamar kiderült aztán, hogy a vállalkozó valóban nem volt pazarló ember: olyan
               fizetést ígért Tunáknak - ezt is csak úgy, ha munkáját megfelelőnek találja - hogy a
               mérnök sértődötten nyúlt a kalapja után.</p>
            <p>- Kérem, én mérnök vagyok - figyelmeztette a vállalkozót.</p>
            <p>- Ojjé...</p>
            <p>Nagyot fújt lusta bajuszán és derűsen megvakarta a képét.</p>
            <p>- Mindegy az, uraságod! Nekem jó kapós tervekre van szükségem és nem diplomára... De
               hát mert azt mondja, hogy maga fabrikálta azokat a Kuglai-féle házakat, hát nem
               bánom, egye fene... többet fizetek... Nem sokkal többet... Mondjuk százzal... Na?...
               Mi?... Százzal többet...</p>
            <p>A mérnök keserűen hajtotta le a fejét.</p>
            <p>- Százzal többet... - mosolygott maga elé. Fiatal műegyetemi hallgató korában is
               többet kapott volna. Nézte a teleköpködött padlót, a piszkos falakat, a sivár,
               rosszszagú helyiséget, a zsíros vállalkozót. Eszébe jutottak a külföldi
               tanulmányútjai és irónikusan elsuhant benne az álom, amit a római Bernini kolonádon
               álmodott, amikor a San Pietro tömeghatását figyelte... Mauzóleumokat és templomokat
               akart építeni... Komor, évezredeknek szóló óriásokat, amikből szépség és az emberi
               lélek magasrendűsége sugárzik... És a cikkei, amiket az építőművészet vezető
               eszméiről írt!... Keserűen mosolygott. “Az építőművészet vezető eszméi”... Igen, hát
               itt áll most évezredes templomaival és vezető eszméivel ebben a szennyes butikban,
               amely inkább hasonlít egy külvárosi kocsma ivójához, mint egy építési irodához...
               Beszegődjék ehhez a fukar, tudatlan ácshoz, vagy bicegjen vissza üres kézzel,
               apatikussá fáradva az Ibolyadombra és várja ott a pókhálós sarokban, amíg valaki
               tálcán fog neki valami ragyogó állást felkínálni?... Önérzet, álmok, mult és mérnöki
               oklevél!... Le kell számolnia a multtal. Kenyérről van szó. Arról, hogy megéljen,
               hogy gyomrát megtömje, szervezetét fehérjével, zsírral és hidrátokkal ellássa...
               Igen, mert már csak erről van szó... Nincs mire várnia... És ránézett a vállalkozó
               zsírtól fénylő arcára. A kicsi ember orra beszorult két piros húsdomb közé, ahogy
               biztatóan Tunák felé vigyorgott...</p>
            <p>- Gondolja meg, urasága... Kakas tata - e szavaknál a mellére tette a kezét - jószívű
               ember...</p>
            <p>Tunák lemondóan legyintett.</p>
            <p>- Hát nem bánom...</p>
            <p>Kakas tata leseperte az asztalról a retekmaradékokat és a dohányport.</p>
            <p>- Tessék, kérem - mutatott helyet a mérnöknek - akkor sebtibe hozzá is
               kezdhetünk...</p>
            <p>Elmagyarázta, hogy miről van szó. Tunák csak nehezen csomagolta ki a szavak
               lim-lomjából a lényeget. Adva volt egy fiatal cipőgyáros és egy hegyoldal, hátul némi
               sziklákkal, elöl ribizkebokrokkal. Úgynevezett vekendházat akar.</p>
            <p>- Víkend - igazította helyre a mérnök.</p>
            <p>- Mindegy az, kérem. Lapos tetőt akar széles napernyővel, ahol kártyázni is
               lehet.</p>
            <p>Tunák meghegyezte a ceruzáját és kifeszítette a rajzpapírt. Az ablakon át egy
               tyúkketrecet látott. A tyúkok a zsindelytető elülső szegélyén üldögéltek,
               vakarództak, benéztek az irodába és motyogtak. Az ajtó mellett határozatlan korú,
               szeplős és szokatlanul sovány nő valami írás másolásával bajlódott. Úgy tett, mint a
               tyúkok, motyogva gubbasztott a széken és olykor álmosan megvakarta magát. Estefelé
               belépett egy kócos szolgálólány és a csapból vizet eresztett az ételmaradékos
               lábosba. Amikor kellemetlen konyha- és izzadtságszagot hagyva hátra eltávozott, a
               sovány nő félredobta az írást, előreigazította a sűrűre piszkolt falióra mutatóját és
               felcsapta a kalapját.</p>
            <p>- Ez a Kakas úr nagy csirkefogó - világosította fel Tunákot. - Ajánlom magának, kérje
               ki előre a fizetését...</p>
            <p>- Miért? - kérdezte a mérnök inkább udvariasságból, mint érdeklődésből.</p>
            <p>- Engem sem akar kifizetni... Elsejére kilépek és beperelem... Látta ezt a dancs
               fehérnépet a lábossal?... Ezzel él együtt...</p>
            <p>Tunák a kalapja alatt, amikor menni készült, összekunkorodott szalonnabőrt talált,
               amelyet hangyák leptek el. Undorodva lépett ki a piszkos helyiségből. Lassan,
               kifejezéstelen arccal botorkált hazafelé. Elkerülte a népesebb útvonalakat, félt a
               Terézzel való találkozástól. Áthaladt a csendes téren, az oleánderfák alatt benézett
               a régi kávéház teraszára. A törzsasztal közönsége megritkult kissé az elmult két év
               alatt. Habozva indult tovább, aztán mégis betért közéjük egy konyakra.</p>
            <p>Az asztalon ott feküdt a szódabikarbonátos doboz, a homályos háttérben meghitten
               csattogtak a biliárdgolyók. A viták ereje megcsappant, Tunák úgy látta, hogy a
               cigaretták fínomsága is. Hümmögve és némi lenézéssel beszéltek az időszerű dolgokról
               és minduntalan visszatértek régen elmult eseményekre. Makacsul járkáltak emlékeik
               düledező tornyában, hogy felriasszák a mult denevérjeit. Tunák a maga sorsára
               gondolva, fanyar megindultsággal nézegette az elöregedett gyerekes arcokat,
               ételpecsétes kabátokat. Szikomorusz - jutott eszébe - verset írt róluk “Öreg baglyok
               érelmeszesedése” címen. Igen, gondolta, valóban öreg baglyokhoz hasonlítanak. Aztán
               elköszönt és elhagyta a kávéházat.</p>
            <p>Tücsöklak előtt az elvadult fűben ismeretlen alakokat pillantott meg. Himmel a
               gitárját pengette és a többiek énekeltek. Egy lány is volt a társaságban, Himmel
               bemutatta:</p>
            <p>- Lopez kisasszony... Tunák mérnök...</p>
            <p>A csinos szőke lány megrázta a mérnök kezét. Azt mondta, hogy hallott már Tunákról.
               Nem maradna velük itt künn a szabad ég alatt?</p>
            <p>- Nos, ha szívesen látnak...</p>
            <p>Ott maradt közöttük, hallgatta a tréfáikat, vitáikat és amikor énekelni kezdtek,
               belőle is kicsuklott néhány öntudatlan énekütem. Szikomorusz komoran szívta a
               cigarettáját, Lopez táncolva trillázott és szoknyája szegélyével évődőn súrolta
               forgás közben a fűben könyöklő költő mozdulatlan sasorrát. A mérnök megenyhülten
               üldögélt közöttük egy öreg körtefa törzséhez támaszkodva. Alig vették észre
               jelenlétét. Csak Himmel fogta meg gyöngéden a karját:</p>
            <p>- He?... Megkapta az állást?</p>
            <p>- Meg - bólintott Tunák.</p>
            <p>- Rosszkedvűnek látszik, Tunák... Hagyja... Érzi a fű szagát?... Látja a
               csillagokat?... Látja, ez a miénk... A többi imponderábilia... Szamárság...</p>
            <p>Meleg részvét volt a hangjában.</p>
            <p>- Tudja, - mondta - most már maga is hozzánk tartozik...</p>
            <p>Ez a megjegyzés kellemetlenül érintette. Nem, nem esett még el annyira. Ha a helyzete
               pillanatnyilag sivár is kissé, nem érzi magát proletárnak...</p>
            <p>Néhány hét mulva Kakas úr felkérte, hogy címezzen kétszáz darab borítékot. A lánya
               esküvőjére szóló meghívókat akarta bennük szétküldeni.</p>
            <p>- Kakas úr - figyelmeztette Tunák. - Ön megfeledkezik róla, hogy rajzolónak
               szerződtetett.</p>
            <p>Kakas nagyot fújt.</p>
            <p>- Már megint ilyesmivel jön elő... Fenemód odavan a diplomájával...</p>
            <p>Délután mégis maga mellé vette a borítékokat és megcímezte őket. Nagyságos Misinai
               János mészárosmester úrnak és b. családjának. Nagyságos Nagypál Józsi háztulajdonos
               úrnak. Nagyságos Puchpalek Endre és b. családjának, családi kenyérsütőde... Aztán
               költségvetéseket kellett másolnia. Kakas úr a számlák kiállításával is megbízta.
               Egyszer aztán megkérte, hogy segítsen a fiának a számtani dolgozatok
               elkészítésében... Gondolatok nélkül végezte a megalázó másolásokat, segített a
               vállalkozó fiának a feladatok megoldásában és a keskeny asztal fölé görnyedve némán
               dolgozott a weekend házak tervein. A forró és pállott levegőjű szobába belengett a
               tyúkketrec szag, légyrajok tanyáztak az asztalon és bágyadt dongással kóvályogtak a
               mérnök verítéktől csillogó feje körül. A vízvezeték halkan csordogált. Tunák olykor
               abbahagyta a munkát, felemelte fejét és a tyúkketrec hagyta kis szabad résen át
               kinézett a nyári égre... Valamelyik nap Szófikával találkozott. Ijedten menekült be
               egy mellékutcába és lüktető, nehéz szívvel lesett ki onnan a gyermekére. A jobb
               ruháit lassan eladogatta már, nem akart szegényesen és megkopottan elébe állani.
               Milyen nagy volt már Szófi! És milyen szépnek látszott, ahogy egy pillanatra a
               mellékutca felé fordította az arcát!... És ő... Milyen erős volt ő még néhány évvel
               ezelőtt! Könnyedén és férfiasan bírta a szenvedést. Elpusztíthatatlannak látszott a
               kedélye és derűje. A sok balsiker úgy látszik érzékennyé tette, szomorú érzések és
               fájdalmas gondolatok hatalmasodtak el most rajta. Ez a melanchólia megrémítette, régi
               férfiasságának és vitalitásának hanyatlását jelentette. És ő nem akarta megadni magát
               a korai elmúlásnak. Nem, nem akart végkép elhullani, harcolni akart. Amikor első
               óráit töltötte ebben a reménytelen és piszkos környezetben, úgy érezte, mindenről le
               kell mondania. A tyúkketrec fölött minden nap látta azt a kis darab eget, amely kék
               volt és üdén, biztatóan, végtelen távolságot sejtetően nézett le rá... Nem, gondolta
               ilyenkor nekiszilajodó önbizalommal, nem fogja megadni magát, küzdeni fog és
               felemeli a fejét. Azok a testi és lelki javak, amiket orozva rabolt el tőle egy sötét
               gonosztevő: a háború - hitvány kis értékek voltak, nem vágyódott már utánuk... Valami
               emelkedettebb, tisztább élet után áhítozott... Néhány garast gyüjt majd ebben a
               butikban és kivándorol... Azt hallotta, hogy a török kormány szívesen látja az
               építészmérnököket és Hollandia is mindenféle kedvezménnyel segíti elő a gyarmatokba
               való kivándorlást... Reménykedett, kitartásra ösztökélte magát. A ketrec fölött a kis
               darab égboltozat üdítően pislogott le a fülledte szobába.</p>
            <p>- Türelem, - mondta magának Tunák - türelem...</p>
            <p>Megnyugodva fordult el az ablaktól, kinyujtotta hosszú, fínom kezét és lehessegette
               az asztalára telepedett sötét légyrajokat...</p>
            
         </div>
         <div type="chapter">
            <head>XXVII.</head>
            <p>Tavasz elején a Munkásotthonban elégedetlenség tört ki és a balszárny tökéletes
               tisztogatást követelt. A vitában Rátkay Gabriella is felszólalt. Orosz inget, sötét
               szoknyát és vaskos cipőt viselt. Himmel azt hallotta róla, hogy egy könyvkötősegéddel
               lépett szexuális barátságba. A teozófiával felhagyott, a bridgezés sem elégítette ki,
               nyugtalan idegei új területek felé kormányozták. A polgári társadalommal, amelyet
               túlságosan rothadtnak talált, váratlanul szakított, elvégzett egy gyors esti kurzust
               a marxizmusról és jelentkezett a Munkásotthonban... Néhány hónap elteltével elérte,
               hogy egyszer letartóztatták, egyszer pedig házkutatást tartottak a szobájában. A párt
               balszárnyához tartozott és erőteljes rendszabályokat követelt a deklasszált
               intellektuálisok beözönlése ellen,</p>
            <p>- Meg kell állapítanom, - mondta az egyik értekezleten - hogy vannak itt olyanok is,
               aki retourjeggyel jöttek ide. Ezeket fel kell szólítanunk, hogy sürgősen utazzanak
               vissza oda, ahonnan elindultak...</p>
            <p>Himmel undorodva hallgatta. “A társaságbeli hölgyek tavasszal kis trottőr-kalapot
               viselnek keskeny karikával és oldalt némi szocializmussal. A tavalyi magas tetők
               tüzékkel és teozófiával idén teljesen kimentek a divatból.” A lány észrevette Himmel
               arcán a gúnyos kíváncsiságot.</p>
            <p>- A mozgalomból ki kell rekeszteni a nem odavaló elemeket - jegyezte meg jelentősen
               Himmel felé pillantva. Ezek közé számítom azokat is, akik a viselkedésükkel
               megrontják a pártfegyelmet, fenntartásokkal élnek és a bírálat kétes értékű jogát
               mindennél előbbre valónak tartják... Érzelgős kispolgárokra nem lehet szüksége a
               mozgalomnak...</p>
            <p>Az értekezlet folyamán Himmel is felszólalt, hogy a burkoltan ellene irányuló vádakat
               tisztázza. A lány szeme közé nézett és nyugodtan mondta:</p>
            <p>- Ön, ha jól értettem, a kizáratásomat követeli... Igen, én valóban azt mondtam abban
               a kis szatírában, amelyet a kultúregyesület színpadán előadtak, hogy az a szilaj
               félműveltség, amely azt hiszi, hogy illetősége van a milói Vénusz és az Eiffeltorony
               lerombolására, az eljövendő kollektív társadalom javára semmi hasznosat nem végez...
               Azt mondtam, hogy hamis és értelmetlen tanok kerültek forgalomba, melyeket csak a
               szenvedélyességük és nem az értékük tesz népszerűekké... Aki azt tanítja, hogy az
               idegszálakat acélhuzalokkal, a szívet indukciós tekerccsel, a szociális meleget
               központi légfűtéssel és az agyvelőt a tantételek szürke állományával kell pótolni, az
               elfelejti, hogy a szocializmus vallás is, és ez a vallás a kollektív ember
               megteremtésével nem gépalkatrészek, hanem egy magasabb rendű emberi lélek
               létrehozásán fáradozik...</p>
            <p>Sokáig beszélt, a hangja nyugodt és erős volt, a szemében hit és bátorság
               tükröződött. Néhányan megtapsolták. Rátkay Gabriella hűvösen mosolygott és
               jegyzeteket készített...</p>
            <p>Himmel este kiült a veranda lépcsőjére, kezébe vette a gitárját és énekelni kezdett.
               Lágy, tavaszi este volt, a sötétben világított a cseresznyevirág, fenn az égen
               sziporkáztak a csillagok. Meleg baritonja elömlött a fák virágos lombjai között. A
               hangjában valami enyhe szomorúság vibrált; lenn az úton megállott egy-egy hazatérő
               magányos ember és felfigyelt.</p>
            <p>Lopez halk léptekkel jött fel a Tücsöklakhoz vezető úton. A kellemes bariton, a húrok
               pengése, a lombok mozgása, a levelek között áttáncoló lámpasugarak néhány
               másodpercre őt is megállásra kényszerítették. Hallgatózott és nézte a lombok között
               remegő sugarakat. Himmel sohasem beszélt neki az érzéseiről. Nem tárta ki a szívét.
               És mennyi érzés, milyen félreérthetetlen szívhangok sugárzanak ki az énekből!...
               Lábujjhegyen közeledett a verandához. Aztán megállott.</p>
            <p>- Ez nagyon szép volt, Himmel - mondta mosolyogva.</p>
            <p>Himmel félretette a hangszerét és lement a lányhoz.</p>
            <p>- Hollá, Lopez, - köszöntötte élénken - hogyan tévedt ide?</p>
            <p>- Tévedésről szó sem lehet - rázta a fejét a lány. - Én nemigen tévedek el...</p>
            <p>- Kizártak, Lopez?</p>
            <p>- Ezért jöttem... Nem zártak ki, de voltak néhányan, akiknek úgy látom, befeküdt a
               gyomrába... Tudja, mivel izgatott Rátkay maga ellen? Hogy individualista és
               humanista... És hogy alapjában antimarxista... Veszélyes, mert mindenből gúnyt
               űz...</p>
            <p>- Ah, hát veszélyes lettem? - kérdezte Himmel sajogva.</p>
            <p>- Tudtam, hogy fáj ez magának, Himmel... Azért jöttem, hogy megvigasztaljam...</p>
            <p>- Köszönöm, Lopez... Maga tehát nem ad nekik igazat...</p>
            <p>A szőke lány nevetve mondta:</p>
            <p>- Á... Hülyeség... Én magának adok igazat... Leülhetek ide a veranda lépcsőjére?...
               Igen?... Eleinte nem mindenben osztottam a nézetét... Maga nagyon furcsa ember...
               Néha én is azt hittem, hogy maga valójában semmit sem vesz komolyan... Az volt az
               érzésem, hogy nem tartozik hozzánk...</p>
            <p>Himmel a lombok susogását hallgatta. Összehunyorított szemekkel nézett bele a
               sötétbe.</p>
            <p>Lopez is elhallgatott. Rátette a kezét a Himmel karjára.</p>
            <p>- Idestova két éve, hogy ismerjük egymást - mondta később. - Én sokat tanultam
               magától, Himmel... Tegnap a mozgalmakhoz osztottak be... Félek, hogy
               túlbecsültek...</p>
            <p>- Örvendek, Lopez... Akkor hát ritkábban fogunk találkozni...</p>
            <p>A lány nevetett.</p>
            <p>- Ennek fog örvendeni? - Megpengette a körmével a gitárt. - Játsszék valamit, Himmel.
               Aztán hazamegyek...</p>
            <p>Himmel ujjait megrázta a húrokon. A virágzó cseresznyefák fölött ragyogott a tejút, a
               Fiastyúk és a Göncölszekér hét csillaga.</p>
            <p>- Gondolkozott már azon, - kérdezte a lány - hogy milyen világ van ott a
               magasban?</p>
            <p>- Gondolkoztam - felelte Himmel hangszerét pengetve.</p>
            <p>- Szeretném, ha a szemébe nézhetnék most...</p>
            <p>Himmel egy gyufát gyujtott. Nézték egymást. A lány aztán elfújta a gyertyát.</p>
            <p>- Két év előtt egyszer azt mondtam magának, hogy a szeme olyan, mint a palatábla...
               Emlékszik rá?... Ma, amikor az Otthonban hallgattam a felszólalását és a szemét
               néztem, kéknek láttam...</p>
            <p>Himmel ráhagyta.</p>
            <p>- Kék.</p>
            <p>- Akkor hát jó éjszakát Himmel... Ne vegye szívére a dolgot... Ne törődjön az ilyen
               Gabriellákkal... És azzal se, ha akad valaki tájékozatlan, aki megtapsolja
               őket...</p>
            <p>A kezét nyujtotta, menni készült. A gyalogösvényen megcsikordult a kavics. Tunák
               bicegett fel a menedékes úton. Sovány alakja, beesett arca néhány pillanat mulva
               megjelent a veranda lámpájának a fényében.</p>
            <p>- Rossz bőrben van - állapította meg a lány halkan.</p>
            <p>- Beteg volt. Elvesztette az állását.</p>
            <p>A mérnök bágyadtan köszöntötte őket.</p>
            <p>- Honnan jön ilyen fáradtan, mérnök úr? - kérdezte tőle a lány érdeklődve.</p>
            <p>- Házbecslő lettem egy ingatlanügynök jóvoltából - felelte Tunák nehéz
               lélekzettel.</p>
            <p>Leült a veranda lépcsőjére, kinyujtotta sajgó lábát és tétován rámosolygott a lányra,
               aki a verandáról kiömlő lámpa fényében komoly kíváncsisággal figyelte.</p>
            <p>- Valamit mondani akar, kisasszony? - tudakolta csendes iróniával.</p>
            <p>- Kérdezni akartam valamit.</p>
            <p>Tunák kimerülten bólintott.</p>
            <p>- Tudom... “Mondja meg nekem, mérnök úr, mi köti Önt a polgári társadalomhoz?”...
               Úgy-e, ezt akarta kérdezni? És hogy miért nem teszek úgy, mint Himmel és sok más
               derék és értelmes ember...</p>
            <p>- Hát igen. Ezt akartam kérdezni... Tunák úr, Önt csunyán elintézték...</p>
            <p>- És úgy gondolja, hogy a maguk világában nem lesznek szerencsétlen emberek?</p>
            <p>- Á, ez ostobaság - jegyezte meg a lány. - Ön nem szerencsétlen. Csak áldozata egy
               rendszernek, amely előbb megnyomorítja, aztán kirabolja a gyöngéket...</p>
            <p>Himmel szótlanul hallgatta. Lopez felhevülve magyarázott, a mérnök gúnyos nyugalommal
               legyintett. Igen, ő belátja, hogy az uralkodó erkölcsök alapos fejelésre szorulnak.
               De megváltoztatni az egész világ képét és megsemmisíteni mindent, ami mult...
               szétrombolni minden mai hitet... kimondani a polgári kultúrára a halálos ítéletet...
               arra a kultúrára, amely annyi szépet és maradandót alkotott... ez mégis fájdalmas
               gondolat... mégis elképzelhetetlen annak, aki ebben a hitben, ennek a kultúrának a
               szépségei között nőtt fel... Láthatatlan vastag hajókötelek kötik az embert a
               multjához... Az agya talán elfordul olykor ettől a multtól, új ideálokat követel, de
               a szíve, ez a világnézetileg lebecsült érzéstömlő sajgó vércseppeket hullat érte.
               Szentimentalizmus - mondja Lopez?... A virág nem szentimentális? A fa? Az oroszlán?
               Sőt a hiéna is, amikor rút kölykeit gondozza?... Az ember kétszeresen az...</p>
            <p>Védekezett, de egyre fáradtabban. Szelleme nem pattantotta vissza acélos
               rugalmassággal a felé dobott érveket; beléhullottak, mint nehéz kövek és ő olykor
               meghajolt a súlyuk alatt.</p>
            <p>Amikor Himmel lekísérte a lányt az Ibolyadombról, már éjfél felé járt az idő.</p>
            <p>- Tudja, - jegyezte meg Lopez elgondolkozva - van valami ebben az emberben, ami
               tetszik nekem... Valami... aminek nem tudok nevet adni...</p>
            <p>Himmel a sötétben a lány felé fordította a fejét. Várt még néhány szót, valami
               világosabb magyarázatot.</p>
            <p>- Válaszúti tragédiák - szólalt meg azután a mérnök szociális útjának görbéjét
               követve. - Úgy látom, hogy azok a láthatatlan hajókötelek, amelyekről beszélt, az
               évek folyamán lassan felmondták a szolgálatot és elszakadtak a nélkül, hogy ő
               észrevette volna. Túlságosan kiábrándult, hogysem engedelmes tagja lehetne a maga
               osztályának... De hozzánk sem fog elkanyarodni... Mi ijesztő dolgokat prédikálunk,
               meg akarjuk reformálni a verseit, az étrendjét, át akarjuk építeni a kastélyait, el
               akarjuk venni örömeit és el akarjuk rabolni érzelgős borongásait... Végigolvasta a
               könyveimet, bólintott is a fejével, el is gondolkozott rajtuk és azt mondta:
               “Kétségtelen, hogy...” “Beismerem, hogy...” “Tagadhatatlan, hogy...” “De...” Ennél a
               de-nél horgonyt vetett. Erre a de-re ráláncolta himbálódzó sajkáját. A sajka
               mozgásban van, hullámzik, de nem halad. A vízből kiáll egy oszlop, egy “de” - az
               fogja a nyugtalan sajkát... Úgy rémlik, Lopez, meddő munkát végez, ha tovább vitázik
               vele...</p>
            <p>A lány hevesen rázta a fejét. Rosszalóan felelte:</p>
            <p>- Himmel, maga kishitű... Nem kell azoktól a kiálló oszlopoktól megijedni...</p>
            <p>Himmel elhallgatott... Egy kert felől erős virágillat ömlött feléjük. Lopez
               megállott, beszívta a terhes illatot.</p>
            <p>- Tudja, - jutott az eszébe - mit mondott nekem Rátkay Gabriella? “Maga burzsujnő;
               krémmel keni a kezét és selyem alsónadrágot hord...” Az arcába nevettem... Ez
               szörnyen dühbe hozta, felemelte a ruhámat és ott a férfiak előtt rámutatott a
               nadrágomra... Szemtelenség volt. “Jegyezze meg, tisztelt hölgy” - mondtam neki
               nyugodtan - “jegyezze meg, tisztelt hölgy, hogy ez praktikusabb és olcsóbb, mint a
               pamutbugyogó. És mindettől eltekintve Marx, tudomásom szerint, nem tiltotta el a
               selyem alsónadrágot... És most lássuk a magáét...” Tudja, nagy móka lett belőle...
               Úgy véletlenül lehúztam a szoknyáját... Nem akartam letépni, mégis a kezemben
               maradt... Nagyon mulatságos volt... A férfiak nevettek... Gabriella “elvtársnő”
               visítva menekült... ide-oda ugrált rózsaszínű selyemnadrágjában, mint egy
               kecskebak...</p>
            <p>Himmelt mulattatta a tréfás jelenet elképzelése. Lopez fürgén csevegett. Vidám és
               csípős volt. Lenn az Ibolyadomb alján megfogta a Himmel kezét.</p>
            <p>- Ne kísérjen tovább.</p>
            <p>- Nem fél?</p>
            <p>- Nem. A mult héten egyedül mentem haza egy operaelőadásról... Az utcánk közelében
               valaki elállta az útamat... Látja?... Így ökölbe szorítottam a kezemet és olyan
               vastag flemmet adtam az orrára, hogy a könnyektől nem találta meg a kalapját...</p>
            <p>- Mutassa...</p>
            <p>- Nézze...</p>
            <p>Himmel megfogta a lány ökölbe szorított kezét. Megnyomta. A kéz rezisztált.</p>
            <p>- Hű... - jegyezte meg tréfásan.</p>
            <p>Aztán tovább szorította. A kéz elszelídült a kezében.</p>
            <p>- Gondolkozott már a kettőnk dolgán? - kérdezte a lánytól.</p>
            <p>- Gondolkoztam. És maga?</p>
            <p>- Én is. Azt hiszem, jó barátok lehetnénk...</p>
            <p>- Igen.</p>
            <p>Nézték egymást az éles villanyvilág alatt. Mosolyogtak.</p>
            <p>- Jóéjt, Himmel - búcsúzott aztán a lány melegen.</p>
            <p>Elváltak. Himmel visszatért az Ibolyadombra. Meleg érzések keringtek benne. Lopez
               okos és csinos teremtés - gondolta - szíve is van... Hetek óta figyelte az érzésein
               keresztül. Ma azon kapta magát, hogy a szerette volna a száját rányomni a lány
               szájára. Éppen akkor, amikor Lopez ezt a szót ejtette ki: osztályharc...</p>
            <p>Tücsöklak szomorkásan és szegényen gubbasztott a holdfényben. Himmel sajnálkozva
               nézte. Tunákra, aztán a verandán töltött hosszú évekre gondolt, az imbolygás, az
               éhség, a céltalanság hosszú esztendeire... A kerten csend feküdt, a közeli botanikus
               park fái közül bagoly suhogott le, körülrepdeste Tücsöklakot és letelepedett egy öreg
               körtefára... A fű halkan duruzsolt, a földből hűvös párák emelkedtek fel...</p>
            <p>- Vége, Himmel, a gondatlan tücsökéletnek és üres cirpelésnek... A kollektív
               társadalomnak hangyákra van szüksége...</p>
            <p>A közeli toronyban éjfélt kongatott az óra.</p>
            <p>- Egy... kettő... három... öt... kilenc... tizenkettő - számlálta Himmel halkan, mint
               gyermekkorában. Aztán bizseregve és lágyan Lopezre gondolt és nyugalomra
               tért...</p>
            
         </div>
         <div type="chapter">
            <head>XXVIII.</head>
            <p>Egy nyári éjszaka valaki bebukott a veranda ajtaján. Himmel alig ismert rá:
               Szeplősháj volt Riadtan, kifulladva jött, mint egy sertés, amely a mészáros kése elől
               menekül. Megállt Himmel előtt, a szemüvegét elhagyta valahol, rövidlátó, híg szemei
               ijedten és halálos szomorúsággal forogtak üregeikben.</p>
            <p>- Fuccs! - mondta fulladozva és halkan. - Fuccs!</p>
            <p>Az arca sárga volt, mint az avas vaj, orra mentén könnyek szánkáztak végig. Himmel
               leültette.</p>
            <p>- Beszélj, Szeplősháj - biztatta tájékozatlanul. - Valami szerencsétlenség ért
               talán?</p>
            <p>- Igen - intett Szeplősháj a szemhéjjával.</p>
            <p>Rémülten bámult a levegőbe. Aztán felugrott és megfogta a Himmel kezét.</p>
            <p>- Segíts rajtam, Antal... Alázatosan kérlek, segíts rajtam...</p>
            <p>- Nos, jó. De mondd el hát, mi történt...</p>
            <p>- Mi? - nyögte Szeplősháj. - Hogy mi történt?... Kicsalták a pén... ze... met. Az
               egész pén... ze... met... Koldusszegény vagyok.</p>
            <p>- Akárcsak én - jegyezte meg Himmel biztatóan veregetve a lesoványodott fiatalember
               hátát. - Akárcsak én és még másfél milliárd földi halandó...</p>
            <p>- Antal... Antal... most nagyon kérlek, ne tréfálj... Nagy szakadék előtt állok... Ha
               nem segítsz rajtam... le fogok zuhanni... Elvesztettem a vagyonomat, amiért annyit...
               olyan keservesen kínlódtam... Nincs már értelme az életemnek... Egy kis összegecskét
               akartam... egy szerény kis összegecskét szerettem volna félretenni... Kivettem a
               bankból, amim volt, az árumat készpénzzé tettem... és mindent odaadtam... mindent...
               egy szél... há... mos... nak... egy csa... lónak... Azzal szédített meg, hogy egy
               hónap alatt meg... dup... lázza... Antal, segíts rajtam... Az az ember... elszökött
               innen... adj valami tanácsot... mentsél meg engem, Antal... összeomlik velem
               minden... Gondolj ki valamit az érdekemben...</p>
            <p>- Hm... - mondta Himmel - elúszott hát az alaptőkéd... Vége az üzemnek... leállanak a
               gépek... Nem tudom, barátom, mit tehetek az érdekedben... Száz év mulva ennek a
               kérdésnek nem sok jelentősége lesz az én elképzelésem szerint... De, addig is...
               úgy-e?... Nos, hát elölről kell kezdened.</p>
            <p>Szeplősháj leereszkedett a küszöbre. Még egyszer fölnézett hajdani osztálytársára,
               aztán kezébe temette az arcát:</p>
            <p>- Nem akarsz hát rajtam segíteni - makogta szerencsétlenül. - Nem akarsz... Én is
               ember vagyok, Antal... Nekem is van szí... vem... Hiszen takarékos emberekre is
               szükség van...</p>
            <p>Himmel lehajolt hozzá és megfogta a vállát.</p>
            <p>- Csak vigasszal szolgálhatok, öreg fiú - mondta lágyan. - Szavakkal... Esetleg egy
               új ideológiával... De visszaszerezni a pénzedet, fájdalom, nem tudom...</p>
            <p>Szeplősháj sokáig gubbasztott még a küszöbön. Himmel beinvitálta, felkínálta a régi
               fekvőhelyét, hogy töltse ott az éjszakát. Olykor a szavak is melegítenek, nemcsak a
               pénz... szépen elbeszélgetnek hát... és hajnalban, ha a kakas kukorékol a szomszéd
               telken, megbékülten elszenderednek majd...</p>
            <p>Szeplősháj nem felelt. Szemeit mereven egy pontra szegezte, aztán felemelkedett és
               köszönés nélkül elhagyta Tücsöklakot.</p>
            <p>Napokig kóborolt a városban. Beszélt magában, meg-megállott a gyalogjáró szélén és
               üres szemekkel átbámult a túlsó oldalra. Negyednap Himmel azt olvasta róla egy
               újságban, hogy lakásának félreeső helyén a vízvezeték csövére felakasztotta
               magát...</p>
            <p>Himmel a temetés délutánján Lopezzel találkozott. A lány aznap érkezett vissza
               vidékről, sok mondanivalója volt a Himmel számára. Együtt mentek el a temetésre.
               Hárman követték mindössze az olcsó koporsót: ők ketten és egy töpörödött motyogó
               asszonyság, megzöldült fekete ruhában.</p>
            <p>- A tánt - jegyezte meg Himmel fanyar kedvvel.</p>
            <p>- Kije volt a halott? - kérdezte Lopez, amikor a temetés után kikanyarodtak az
               országútra. Himmel vállat vont.</p>
            <p>- Osztálytársam volt... Egy szerencsétlen flótás...</p>
            <p>Lopez indítványozta, hogy vágjanak át a réten és sétáljanak el a dombok alá, a
               topolyafákhoz. A társnőiről beszélt, akik üzletzárás után mindíg piros szájjal és
               hónuk alatt valami piros kötettel loholtak széjjel, a helyett, hogy az előadásokat
               meghallgatnák. Lopez úgy találta, hogy korlátolt kis agyvelőt hordanak a kalapjuk
               alatt és olykor bizony meg kellett cibálni a hajukat, hogy elhallgattassa végnélküli,
               szemérmetlen locsogásukat...</p>
            <p>Aztán Tunákról kérdezősködött. Rokonszenves figurának találta. A legutóbbi
               beszélgetésük jutott az eszébe.</p>
            <p>- Tudja, milyen volt?... Hogy is mondjam... Nohát... mint egy hervadó tölgyfa. Olyan
               egyenes volt és kemény... de az ember érezte, hogy az ágai már fonnyadtak...</p>
            <p>Sokáig beszélgettek a mérnökről. Himmel megemlítette a Szófi dolgát, aztán kitért
               Terézre is, akiről néhány röpke vonásból találó portrét vázolt.</p>
            <p>- Komisz és buta nőstény - szögezte le Lopez méltatlankodva.</p>
            <p>Himmel elmondta, hogy az asszony néhány hét előtt valami ügyes-bajos dolga miatt
               találkozót kért a mérnöktől. Meghitt barátságukra hivatkozott.</p>
            <p>- És a mérnök? - kérdezte Lopez érdeklődve.</p>
            <p>- Nem válaszolt... Ez azonban a komoly férfiak történeteiből és silány operettek
               tartalmából tudjuk, semmit sem jelent... Tunák keményen tartja magát... Házi
               használatra azonban nem veti meg a szentimentalizmust...</p>
            <p>Az érzések és gazdasági alapépítmény összefüggéseiről, az érzelemvilág régi
               kultuszáról beszélgettek, a nemi kapcsolatok világosabb és egészségesebb
               megfogalmazásának szükségéről. A borostás réten lépteik nyomán, mintha mocsárba
               cuppantak volna, szöcskék freccsentek széjjel. Körülöttük tücskök százai szárazon
               röcsögtették egyhúrú hangszerüket. A júliusi nap felmelegítette a szénaboglyákat,
               illatuk ott himbálódzott mint nehéz olaj, a föld felett. Erősen tűzött a nap, a
               frissen hányt vakondtúrások, amik délelőtt még feketén csillogtak, most szürkén és
               porhanyósan feküdtek a torzs fölött. Himmel ámulatba ejtette a lányt növénytani
               ismereteivel. Száz virágot és növényt nevezett a nevén, eligazodott a családfájukon,
               ismerte családi titkaikat... Aztán kitértek a kaszálóból és pázsitos ösvényen
               haladtak tovább. Egy szántás szegélyén pitypalatty futott előttük. Lopez üldözőbe
               vette, szökelt, iramlott, mint egy könnyű vad, a domb alján kanyargó patakig meg sem
               állott. Mire Himmel a vízhez ért, a lány már egy fa rugalmas ágáról himbálta le a
               lábait.</p>
            <p>- Nézze csak, - mondta vidáman - eltéptem a blúzomat.</p>
            <p>Kicsi hangján valami csúfolódó sanszont kezdett énekelni a szerelemről. Himmel
               megállott a fa alatt és egy hawai-i gitárszóló érzelmes hangjait utánozva, halk és
               selymes brekegéssel kísérte a lány énekét.</p>
            <p>- Kvákkvák ó kvákkvák... Mákmák umákmák...</p>
            <p>Lopezt megcsiklandozta a Himmel mókás érzelgése és nevetni kezdett. Megbillent,
               megkapaszkodott egy ágba és újra kacagásba fogott. Himmel szerelmesen pengette
               láthatatlan hangszerét, parodikus pillantásokat lövelt a fára, ügyet sem vetve a lány
               tehetetlen kalimpálására.</p>
            <p>- Hagyja abba, - kiáltotta Lopez egyre kacagva - mert mindjárt lebucskázom
               innen...</p>
            <p>Le is zökkent, kissé erősebben a kelleténél, megrándította a bokáját és a patak
               kiálló kövein már nem tudott a saját lábán átbalanszírozni.</p>
            <p>- Vigyen át - követelte Himmeltől.</p>
            <p>Himmel a karjai közé emelte.</p>
            <p>- Fogja meg a nyakamat.</p>
            <p>A lánynak piros volt az arca és meztelen nyaka a nap hevétől. Átkarolta a Himmel
               nyakát és jólesően magához szorította.</p>
            <p>- Elbír?</p>
            <p>Átkeltek a patakon. A Himmel orrát megcsapta a lány fiatal testének kellemes párája,
               arcához odasimult a kicsiny mell csiklandó bimbója. A túlsó parton voltak már és nem
               igyekezett megszabadulni terhétől. Bevitte a parti magyalbokrok sűrűjébe és egy
               árnyékos vackorfa alatt megállott vele.</p>
            <p>- Tú túúú... kiszállani - kiáltotta, mint egy vasúti kalauz.</p>
            <p>- Muszáj? - vetette fel a kérdést Lopez.</p>
            <p>Himmel belenézett a csintalan szemekbe.</p>
            <p>- Jó itt?</p>
            <p>- Jó - hagyta rá a lány.</p>
            <p>- Itt - a vackorfa alatt?</p>
            <p>- Vackorfa? - kérdezte Lopez lekicsinylően és a feje fölé nézett. - Ki beszél itt
               vackorfáról?</p>
            <p>- Tehát?</p>
            <p>- Itt a karjai között...</p>
            <p>Belenevetett a férfi szemeibe és mellét gyöngéden az arcához szorította.</p>
            <p>- Á...</p>
            <p>- De azért letehet...</p>
            <p>Lassan, nagyon lassan leereszkedett a kemény karok közül, testével végigcsúszott a
               férfi testén, és amikor szemük és szájuk egy magasságba ért, odanyujtotta a száját.
               Himmel megcsókolta. Olyan erővel, hogy szinte fájt.</p>
            <p>- Akarja, Antal, hogy a magáé legyek?</p>
            <p>- Éppen kérni akartam rá, Lopez.</p>
            <p>Ott álltak egymás mellett; kigyúlva nézték egymást.</p>
            <p>- Nagyon örvendek, - mosolygott a lány és kinyujtotta a karjait - ó, ha tudná,
               mennyire örvendek... Hetek óta készülök magával erről beszélni...</p>
            <p>- Beszélni? - húzta el a száját tréfásan - Higgye el...</p>
            <p>- Nem, beszélni akarok róla... Nemcsak a testem kívánja magát... Nemcsak az
               érzékeim... Tehát beszélni akarok róla...</p>
            <p>Himmel elégedetten pislogott rá. Lopez nemrég még a párt radikális szárnyához
               tartozott. Lelkesen megtapsolt egy felolvasást, amelyben valaki ellentmondást nem
               tűrő szigorúsággal azt fejtegette, hogy a kollektív léleknek el kell fordulnia a
               haszontalan örömöktől, s így elsősorban a szerelem légnemű, elvont
               megnyilatkozásától, amely szavak improduktív mámorával készíti elő a testi szerelem
               kéjét. A kollektív embernek nincs szüksége szenvedélyekre és szexuális örömökre. El
               kell dobnia minden ballasztot, el kell fojtania minden vágyat, amely öncélú és
               haszontalan kéjekre irányul. Himmel e dörgő neobigottizmus mögött valami kiforratlan
               túlbuzgóságot látott. A felolvasó azt akarta néhány orosz idézettel bizonyítani, hogy
               a kollektív társadalom lebontja majd a nemi élet minden felülépítményét és így a
               szerelmet is...</p>
            <p>Himmel - a Gabriella “elvtársnő” megbotránkozására - akkor legyintett a kezével és
               azt mondta, hogy szamárság. Még a halakról sem bizonyos, hogy némán párosodnak.
               Hogyan kívánhatjuk ezt egy fiatal lánytól és fiatal férfitől? Az érzelmek
               megnyilatkozást keresnek. Minél fejlettebb az emberi szellem, annál jobban
               szublimálja ösztöneit és érzéseit. Az infuzoriumok szaporodás előtt nem írnak
               egymáshoz rímes költeményeket, de a kolibri és a papagáj már minden keresetét
               toalett-célokra fordítja, kifejezetten szerelmi célzattal. Kinek jutna eszébe a
               papagájt ezért antimarxistának bélyegezni?...</p>
            <p>Gabriella az intézőbizottsági ülésen romlott burzsujnak nevezte és kizárását
               indítványozta. Himmel konokul mosolygott. Most is vidáman nézett a Lopez
               elhomályosuló szemébe.</p>
            <p>- Beszélni akar?... A szerelemről?</p>
            <p>- Igen... Beszélni... És szeretném, ha maga is beszélne róla...</p>
            <p>- Rendben van. Kezdje hát el, Lopez... De értelmesen...</p>
            <p>- Értelmesen? - nevetett fel hirtelen a lány. - Egy hét óta folyton értelmetlen
               szamárságokon töröm a fejem...</p>
            <p>- Pl.?</p>
            <p>- Például... Folyton arra vágyom, hogy magával legyek...</p>
            <p>- Úgy rémlik, Lopez, hogy - bár ez is csak haszontalan szexuális felülépítmény -
               bennem is valami ilyesmi motoszkál.</p>
            <p>- És csak most mondja, Antal? - kérdezte a lány elragadtatva.</p>
            <p>- Most. De most legalább bizonyosan.</p>
            <p>- Azt mondja, hogy csak “úgy rémlik”. Akkor hát mégsem bizonyos?</p>
            <p>Himmel megragadta a lány kezét. Lopez kusza mosollyal kereste a tekintetét. A testük
               felforrva közeledett, a férfi karja már rákapcsolódott a karcsú női testre, szája
               felhevülve ragadt rá a lány szétnyilt, forró szájára.</p>
            <p>Aztán sokáig pihegtek a magas fűben. Egy vadmuhar magas kalászáról lepottyant közéjük
               egy összetapadt bogárpár. Lopez percekig pihent mozdulatlanul. Aztán kinyitotta a
               szemét és a párosodó bogarak után nyúlt. Nevetve tette őket a tenyerére.</p>
            <p>- Ó... de kedves... Nézze csak...</p>
            <p>- Szerelem az élők világában - nevetett Himmel.</p>
            <p>- Mi is ilyen szeretkező kis bogarak vagyunk?</p>
            <p>- Igen, csak néhány millió évvel öregebbek és kegyetlenebbek... Mi, ha kell, verset
               írunk, ha kell, ölünk a szerelemért...</p>
            <p>Lopez megrázta szőke fejét.</p>
            <p>- Ne nevessen ki, Antal, - szólalt meg csendesen és a férfi keze után nyúlt - úgy
               érzem, meg kell mondanom magának, hogy szeretem...</p>
            <p>Himmel az arcához szorította a lány kezét. Mámorosan mosolygott. A patak kiemelkedő,
               hínáros kövein csobogva ugráltak a hullámok. Benn a fák között rigó szólt.
               Alkonyodott, valahonnan a lapályról csavargó szellő közeledett és megrezegtette a
               vackorfa apró leveleit. A távoli országúton bronzszínben úszott tova a futó autók
               poruszálya...</p>
            <p>Himmel a leány szőke hajával játszott. Nézték a távoli országútat és a szemközti
               erdők felett a lebukó nap alkonyi játékát...</p>
            <p>- Most hát egymáshoz tartozunk - mondta Himmel elhatározóan.</p>
            <p>- Igen, Antal, - felelte a lány gyöngéden és átszellemülten - mi mostantól fogva
               egymáshoz tartozunk...</p>
            
         </div>
         <div type="chapter">
            <head>XXIX.</head>
            <p>Szeptemberben Himmel búcsút mondott Tücsöklaknak. Vörös vadszőlőlevelek hulldogáltak
               a verandáról, a haldokló nyár ott szomorkodott a lépcsők előtt, a botanikus kertből
               áthallatszott egy páva hamis tikácsolása, a szomszédból a kocsisné tüdőtlen köhögése,
               az utcáról az úthengerlő erőlködő pöfögése... Himmel könnyed mozdulattal
               csappantotta össze kis kofferjét.</p>
            <p>- A viszontlátásra, Tunák, - mondta szelíd tapintattal - őszintén sajnálom, hogy
               elválunk...</p>
            <p>- Ne sajnálja, Himmel, - viszonozta a mérnök kifogástalan udvariassággal - majd csak
               megleszek itt magam is...</p>
            <p>Struhala megragadta a koffert, a töröttlábú, házsártos szarkát papagáj módjára a
               vállára telepítette, aztán begyujtotta a láthatatlan mótort és füstölögve megindult
               Himmel után, aki haszontalan könyveit cipelte a hóna alatt.</p>
            <p>- Aztan, ha nincsen dugóból a szíve, Himmel elvtars úr, - búcsúzott tőle Struhala,
               amikor megérkeztek rendeltetési helyükre - gukkantsa fel néha a gazdamhoz... Pocsik
               rossz bőrbe van szegén...</p>
            <p>Tenyerét belecsapta a Himmel tenyerébe és azt mondta neki:</p>
            <p>- Hat akkor, alaszolgaja...</p>
            <p>Dünnyögve kullogott a dolga után. Ez a költözködés valahogy rosszul esett neki. A
               mérnök most hát egyedül maradt. Az arca semmi szomorúságot nem mutatott, de az ördög
               tudja, olyan szelíd füstfelhőket eregetett abból az ordenáré kapadohányból! Struhala,
               aki maga is pipás ember volt, nem szerette ezeket a szelíd felhőcskéket. Sok
               haszontalan töprengés, kutyának való bánat lappangott a felhőcskék mögött, amit az
               ember nem köthetett a szomszéd orrára... Kop, kop, reggelenként csak elkoppant
               otthonról a városba, ahol soványra szaladgálta magát, este meg fáradtan kocogott fel
               a menedékes kerti ösvényen. A házi dolgokat Struhala végezte el, hajnalban sebesen
               kikászmálódott oszlásnak indult pokrócából, gondosan kitakarította a mérnök cipőjét,
               megkefélte a ruháját, a lavorban vizet készített be a székre, aztán eldöcögött a
               szomszéd tehenészetbe, elhozta a tejet és amíg a tej felforrt a szeszlámpán, eleredt
               egy zsemlyéért a közeli fűszereshez. Mire hetet ütött az óra, már a munkahelyén volt,
               kezébe vette a nehéz kalapácsot, hogy rozsdamentessé kalapálja az ócskavaskereskedő
               elrozsdásodott vastraverzeit... Ha voltak munka közben gondolatai, úgy rendszerint
               csak gazdájával kapcsolatban voltak. Gépiesen és fáradtság nélkül emelgette a súlyos
               kalapácsot; töretlen erőben volt még, a fogát nemrég beleakasztotta egy zsivány
               raktárnok vattázott vállába és úgy megrázta, mint kutya a pocegeret...</p>
            <p>Az ócskásnál hamar végét járta a rozsdás vastraverz, más munka után kellett néznie.
               Egy jókora tér sarkán ácsorogtak a munkanélküli napszámosok, odaállt ő is közéjük és
               várta a jó szerencsét. Az emberek a téli hólapátolásokról, meg a fatelepi
               napszámokról beszélgettek. Olykor odafittyentett a csoporthoz egy vöröshajú fickó és
               az ujjain mutatta: négy ember bútorszállításhoz, vagy két ember edényrakodáshoz. És
               az emberek, akik addig békés egyetértésben teleköpködték az aszfaltot, most egymást
               káromolva futásnak eredtek a rókasörtéjű fickó felé. Nem szerette ő ezt a
               szaladgálást, züllött mesterségnek látszott, ott is hagyta hamarosan a sarki
               társaságot, és magányosan indult el munka után cserkészve. A Himmel távozását követő
               télen tűrhetően ment a dolga - egy üzletajtóból valaki vigyázatlanul galléron köpte,
               aztán behívták az üzletbe, bocsánatot kértek tőle és odaállították, hogy aprított
               tűzifát mázsáljon a vevőknek. Meg is lett volna elégedve a sorsával, csak a mérnök
               dolga okozott neki gondot. A mérnök szerette a szoba alkonyi hangulatát, a növekvő
               árnyakat, elfordította fejét a pirosra festett téli alkonyattól, órákig eregette
               szótlanul pipájából a bárányfelhőcskéket és ha nagyon működött az agyveleje, az volt
               a szokása, hogy furcsa és értelmetlen szavakat firkantott az újság margójára.
               Ilyeneket írt: “Quadalquivir... Quadalquivir... új irányelvek az építészetben...
               Quadalquivir...” Legjobban szerette a Quadalquivirt írni. Ezt a rettenetes dolgot
               húszszor is leírta egymás alá, szép sorjában. Struhala előbb azt hitte, hogy valami
               fontos dolgot végez, de aztán látta, hogy csak az írást gyakorolja. Csak azt a buta
               micsodát, azt a Quadalquivirt, amelyben kétszer is előfordult az az ismeretlen betű,
               azt rosszalta. Egyszer még a zsebében is mind ilyen Quadalquivirrel összefirkált
               papírgalacsint talált. Igaz, volt ott egy levél is, ez már komoly dolognak látszott.
               Tunák Szófinak - így szólt a boríték címzése. Struhalának úgy rémlett, hogy
               kabátkefélés közben már többször megtapintotta ezt a borítékot. Figyelgette a dolgot,
               a levél bizony még napok mulva is ott lapult a kabát belső zsebében. Hiányzik róla a
               bélyeg, ragasztani kéne rája, - tanakodott magában - mert máskép hogy a fészkes
               mókusba fogja majd a kicsurka kisasszony megkapni?</p>
            <p>- Elmegy az bélyeg nélkül is, ha elviszem - gondolta aztán valamelyik nap, amikor
               újra megérezte ujja a borítékot.</p>
            <p>Egyet-mást legalább megnézhetne a villában, gondolta. Odapisloghatna az istálló felé
               is, hátha valami csodás fordulat visszavarázsolta a jászol elé a régi vasdereseket.
               Csuda módon sajnálta még most is a két dögöt, bár személyesen sohasem volt hozzájuk
               szerencséje. Gondosan az inge alá tette a levelet, másnap, hogy vasárnap volt, jó
               erősen megmosakodott és beóvakodott a villába. Azt mondta, hogy a kicsurka
               kisasszonynak hozott valami igen fontos írást. Szófika a hírre kisurrant az
               előszobába, mint egy kecses és fínom káposztalepke. A kisasszonka? - tudakolta
               Struhala nyájasan... Kutya piculajat, milyen remek portéka! A legfinomabb tésztaból
               gyúrtak, nullas lisztből!... A testvérének is volt egy ekkorácska lánya, de az sárga
               és keletlen volt, nyilván csak kukoricalisztből dagasztották.</p>
            <p>Nézegette Szófikát és hódolatának jeléül vidáman csettintett a nyelvével, mint ahogy
               cirkuszi clownoktól látta. A fiatal hölgy hűvös orrát csodálkozva emelte a tréfás
               kedvű idegen felé, aztán felbontotta a levelet.</p>
            <p>- Úgy-e, úgy-e - biztatta Struhala - milyen szépen ír a draga apinkó?</p>
            <p>Szófi felemelte a fejét az írásból és szemügyre vette Struhalát.</p>
            <p>- Apinkó? - kérdezte rendreutasítóan. - Mije maga az apámnak?</p>
            <p>- Én? - kérdezte Struhala kissé fennakadva és lehúzta szemöldökét. - Én csak olyan
               hatramozdítóféle vagyok... A mérnök úr úgy szólít, hogy “hallod-e, te Struhala”.</p>
            <p>- Maga az a Struhala?</p>
            <p>Olyan a húsa, mint a fehér galambé, nézegette Struhala elismerőleg. Aztán a cipője,
               Herrgott, soha életében ilyen pirinyó és mégis akkurátus lábbelit nem pipált még.
               Aztán a kisded csüpkék, amik a nyakán és a karján lógnak... Bizony, fínom
               jószágocska. Milyen nyiltan és okosan odanéz az ember szemébe!</p>
            <p>- Úgy gondolom, - magyarázza a fiatal hölgynek és zavarában minden ok nélkül
               odakacsint a szakácsnénak - a mélyen tisztelt tatinkó varja mar a kisasszonkat...</p>
            <p>Szófi letette a levelet.</p>
            <p>- Mondja meg az apámnak, - adta értésére Struhalának - hogy a levelét elolvastam és
               válaszolni fogok rá.</p>
            <p>Struhala ide-oda mozgatta a fejét, semmi okos dolog nem jutott az eszébe. Platty,
               platty - csámcsogta végül mókásan. Meg akarta nevettetni a kisasszonykát, hátha csak
               kívülről látszik olyan rettentő okosnak. Szófi csodálkozva nézett a szájára és
               megkérdezte tőle, hogy miért plettyegett olyan furcsán?</p>
            <p>- Csak úgy csinalok - felelte Struhala röstellkedve. - Osztan most man nem is akarja
               latni többet a régi papinkót?</p>
            <p>- Ezt a kérdést még meg kell beszélnem az anyámmal.</p>
            <p>- Nafene - vélte Struhala. - Hat nem kívancsi ra a kisasszon egy kicsurkat sem?</p>
            <p>Szófi elsimította a haját a szeme elől.</p>
            <p>- Az apám jól van? - kérdezte kitérően.</p>
            <p>- Nagyon rosszul van, kérem... Baj van kicsit a gréta körül...</p>
            <p>- Beteg? - hangzott a kérdés részvétlenül.</p>
            <p>- Hat nem éppen... Csakhogy nagyon elszéledt mellőle mindenki... Az ingit tegnap
               egyedül varrta meg...</p>
            <p>Észre sem vette és ott állott előtte Teréz is, szagosan és rózsaszínűen, mint egy
               virágzó barackfa, átfutotta a levelet, aztán megigazította a kalapját az előszoba
               tükrében és odaszólt a szakácsnénak:</p>
            <p>- Márta, a foglyot vörösborral kell leönteni.</p>
            <p>Mire kiköszörülte a torkát, hogy valami illendőt mondjon az asszonynak is, már ki is
               pillegett az előszobából, magával vitte Szófit is, a férjét is, aki valahonnan a kert
               felől került elő, őt meg a szakácsné hatalmas emlőivel barátságosan a kijárat felé
               terelte. Elszótlankodva ballagott hazafelé. Csunya dolog ám - gondolta keserűen
               sercintve - olyan szívtelenül odaüzenni az apjának... Persze, nem sokat törődik a
               mérnökkel - friss apát hozott neki a gólya... Vékony, nyavalyás embernek néz ki az
               ipse... Ballagott, nézegette a házakat, meg-megállott a tarka reklámok előtt,
               félhangosan betűzgette őket. Kirakatokban, háztetőkön óriási női combokat látott
               harisnyában. Egy ötméter magas táblán egy szemérmetlen hölgy meztelen lábát
               simogatta. Alatta ezt a figyelmeztetést olvasta: “Vigyázzon, áttetsző lábszőrök
               zavarják a selyemharisnya áttetsző tónusát”... “Big Lincoln 6 cylinder vezet.”
               “Jöjjön velünk Palermóba.” “Hölgyeim, uraim, bridge órákat adok.” Erkélyeken,
               háztetőkön, kapuk alján hatalmas fogsorokat látott. “Mit gondolsz, kinek akarják ezt
               a lófogat eladni?” - kérdezte derűsen egy csavargóképű suhanctól. Aztán a rejtélyes
               vörösboros fogoly jutott az eszébe. Volt ő is fogoly, de őt nem igen locsolgatták
               veres borral. Hogy mitől jó ez - azt talán Nepomuki Szent János sem tudná
               megmondani...</p>
            <p>Az orgona-utcai fogadtatás nagyon megcsappantotta a kedvét. A mérnöknek nem akart
               szólni róla, de egyik este mégis kikottyantotta. Tunák végighallgatta, keményen
               tartotta fogai között a pipáját és csak annyit kérdezett:</p>
            <p>- Megnőtt, úgy-e?</p>
            <p>...Az asszony látszólag nem érdekelte. A Himmel távozása után átvitte megapadt
               bútorait a verandára, mert szerette az ablakon átszűrődő alkonyi világosságot, a
               távoli háztetők síkját, az öreg körtefák sziluettjeit és a kert alján pihenő
               gyárépület rajzát, amely keserű gondolatait és a múlandóság ellen harcoló reményeit
               tartotta életben. Ahogy ott ült szegényes karosszékében orrán pápaszemmel, bal
               fülében vattával, ölében fiatal magyar, német vagy orosz írók egy-egy újhangú
               regényével, gyér szakállán átömlött a világosság, ádámcsutkája soványan és
               szomorkásan gubbasztott a szakáll vörhenyesszőke pókhálója alatt.</p>
            <p>A gyermek érzéstelen, passzív viselkedése sem okozott neki nagyobb fájdalmat. Nem,
               Szófi nem akarja őt apává fogadni, gondolta harag nélkül.</p>
            <p>Egy éjszaka fakuló írások között kutatva ráakadt a maga gyermekkori fényképére.
               Visszatért az emlékezetébe a krémszínű matrózruha, a sárgabetétes lakkcipő és az
               abbaziai szálloda kertje, ahol a fotográfia készült. És ahogy az arcot vizsgálta,
               meglepte a Szófival való hasonlatossága. Ugyanaz a homlok, keskeny száj, finom
               halánték, az áll lágy ellipszise, csak a szemük volt más. Szófi az anyja hideg,
               lefüggönyözött tekintetét örökölte. A sercegő lámpa, a magányos, hangtalan éjszaka,
               amely komoran és kietlenül fogta körül, életre keltették elszunnyadt vágyakozását a
               gyermeke iránt. Levelet írt neki és a fényképét kérte...</p>
            <p>Nem haragudott Struhalára, hogy elvitte tudta nélkül a levelet. Neki nem volt pénze,
               hogy postára tegye. A telekügynök soványan fizette, télen aztán meg is csappant az
               ingatlanforgalom, megesett napokon át, hogy üres volt a zsebe. Struhala a reggeli
               ruhakefélésnél hiába fordította ki a kabát és nadrág valamennyi zsebét, nem talált
               azokban egy zsömlére valót sem. La la - sóhajtotta Himmelt utánozva. Hetek óta ő maga
               is tétlenül lopta az időt, gyéren hulldogált a hó, nem kellett ellapátolni, magától
               elolvadt... Amikor gyomra hangos korgással figyelmeztette őt állampolgári
               kötelességére, elindult a városba, hogy egy régebbi keletű üzleti szándékát nyélbe
               üsse. Amikor még az örmény régiségkereskedőhöz járt a mérnök értékesíthető ingóival,
               látott ott néhány mázas csuprot, amikről a csepegő szemű kereskedő azt tartotta, hogy
               igen becses dolgok. Szerfelett elcsodálkozott rajta, mert a korsók párját vásáros
               asszonyoknál látta, akik maguk fabrikálták és árusították őket néhány garasért egy
               félreeső téren. Struhala addig kódorgott a cserepes szekerek körül, amíg sikerült egy
               cifrára mázolt korsót elemelnie. Aztán beállított vele a kereskedőhöz, aki régi
               ismerősként üdvözölte. Kezébe vette az edényt, vizsgálgatta, kapargatta, rázta a
               fejét, aztán szokása szerint visszaadta és kijelentette, hogy értéktelen portéka,
               nincs is keletje. Mikor Struhala hosszas alkudozás után kilépett a boltból, a
               markában annyi pénzt szorongatott, amennyivel húsz agyagedényt is megvehetett volna a
               vásáros gölöncséreknél. Még kétszer csapta be ezen a módon a kapzsi régiségkufárt és
               már azon volt, hogy rendszeresíti a jól jövedelmező iparágat, amikor a mérnök, akinek
               szórakozott nemtörődömségében is feltűnt a háztartás szokatlan fellendülése,
               kiderítette a turpiságot. Sápadt arcát szokatlan pirosság öntötte el.</p>
            <p>- Takarodj - mondta felháborodással. Az asztalra tálalt hideg sültre és sajtra
               mutatott. - Ezt vidd innen...</p>
            <p>- De hiszen tegnap óta egy falat sem volt a szajaba - védekezett Struhala
               csodálkozással.</p>
            <p>- Nem tartozik ide...</p>
            <p>Struhala tiszteletlen morgással rándította meg a vállát.</p>
            <p>- Minek sajnalja aztat a zöreg gazfickót?... A patkanyai odahaza mind bankjegyet
               zabalnak, annyi van neki...</p>
            <p>- Vidd...</p>
            <p>Megzavarodott kicsit - gondolta Struhala lenézően. Összepakkolta a jó illatú, finom
               falatokat és mérges dohogással kivitte a maga vackába. Másnap aztán lement Himmelhez
               és feltárta előtte a mérnök helyzetét.</p>
            <p>Himmel és Lopez sokáig eltanakodtak azon, hogy mi módon segíthetnének rajta a nélkül,
               hogy megbántanák. Ellátogattak néhányszor hozzá, elvitték a sakkdobozt, a gitárt,
               teát főztek és Lopez engedélyt kért, hogy pecsenyét süssön a parázson, amíg Tunák és
               Himmel a közelgő európai válságról beszélgettek. Tunákot felderítették ezek az esti
               látogatások, elmerült a sakkjátékba és a vitákba, szívesen hallgatta Lopez “térítő”
               előadásait és gyönge mosollyal rázta a fejét:</p>
            <p>- Nem... ne fárassza magát... Én megértem magukat... De nem követem... Nem hiszek a
               tőke igazában, de a maguk világa túlhideg és kegyetlen nekem...</p>
            <p>- És miben hisz?</p>
            <p>- Frázisnak fogja érezni, kisassz... Lopez, de biztosíthatom, nem az... Én az emberi
               érzések és értelem magasabbrendűségében hiszek...</p>
            <p>- Á - nevetett Lopez és Himmelre nézett - ez szép... Úgy-e, Antal?</p>
            <p>Himmel nem bolygatta ezeket a kérdéseket. Az emberi szív és értelem
               magasabbrendűségéről Kuglai jutott az eszébe, aki nemrég, mint az állatvédő liga
               harcos elnöke aratott komoly közönség- és sajtósikert. A dolog úgy történt, hogy
               valaki üldözőbe vett egy kotnyeles kutyát és botjával megsértette az állat lábát.
               Kuglai, aki figyelmes lett a menekülő eb vonítására, leszállott a kocsijáról,
               felháborodva vonta kérdőre a barbár állatkínzót, aztán rendőrt hívatott és követelte,
               hogy jegyzőkönyvet vegyenek fel az esetről... Az embert Kuglai feljelentésére
               szigorúan megbüntették...</p>
            <p>Struhala, aki végighallgatta a történetet, jóízűen röhögött. Neki is, Tunáknak is az
               ázsiai néprajzi ásatások jutottak eszébe...</p>
            <p>...Tunák egy nap ismerős arcot látott egy szálloda előtt. Utána fordult. Fiatalabb
               húga volt, ismeretlen férfi társaságában. Hozzálépett, gyöngéden megfogta a karját.
               Az arcára fátyolos mosoly borult.</p>
            <p>- Anna, - szólalt meg lágyan - nem ismersz meg?</p>
            <p>A szőke lány, aki riadtan rezzent össze az ismerős hangra, sokáig bámulta a
               megkuszált és letarolt arcot.</p>
            <p>- Ádám, - szólott halkan - Ádám...</p>
            <p>Összefogta kesztyűs kezeit, úgy nézett végig egykor vonzó és csinos külsejű bátyja
               hervadt alakján.</p>
            <p>- Ádám - sóhajtotta megindultan a mérnök immár szenvedélytelen szemeiben kutatva.</p>
            <p>Tunák bólintott. És minden keserűség nélkül felelte:</p>
            <p>- Én vagyok, Anna... Haraggal váltunk el... Remélem, azóta megbocsátottál
               nekem...</p>
            <p>- És te, Ádám? - kérdezte a húga melegen és meghatódva.</p>
            <p>A mérnök derűs arccal legyintett. Ő?... Sok minden elmorzsolódott benne azóta...
               Nincsenek már előítéletei... Az az incidens... túlzott és ostoba dolog volt...
               sokszor sajnálkozott már rajta... Az emberből lassan elszállnak az előítéletek, mint
               régi bálizsebkendőből a ciprusillat.</p>
            <p>Aztán az anyjáról és idősebb húgáról kérdezősködött. Anna odaintette az ismeretlen
               férfit és bemutatta a bátyjának. Mindjárt tisztázta is a helyzetet azzal a
               kijelentéssel, hogy két hét mulva tartják meg az esküvőjüket. Most éppen Pestre
               készülnek... Tunák sok szerencsét kívánt nekik és búcsúra nyujtotta a kezét.</p>
            <p>- Ádám, - kérdezte tőle a húga halkan - nem lehetnék a segítségedre?</p>
            <p>Tunák a fejét rázta és mosolygott.</p>
            <p>- Köszönöm... Semmire sincs szükségem...</p>
            <p>A húga nem eresztette el a kezét.</p>
            <p>- Nem maradsz velünk?... Úgy szerettem volna elbeszélgetni veled... Kerestünk, senki
               sem tudta a lakásod címét...</p>
            <p>Tunák kitért a meghívás elől. Megcsókolta a húga arcát, megrázta az idegen férfi
               kezét és sietve elkocogott.</p>
            <p>Anna összeszoruló szívvel nézett utána.</p>
            <p>- Mi lett szegényből - sóhajtotta megindultan, és könnyek szöktek a szemébe...</p>
            <p>A mérnök az ingatlanügynökhöz igyekezett és mert nem akadt munka, visszatért az
               Ibolyadombra. Elővette a könyveit és folytatta az olvasást. Himmel egy
               kölcsönkönyvtárból egész halom frissen megjelent gazdasági munkát és regényt hozott
               fel neki esti látogatásai alkalmával. Emlékiratok, életrajzok is akadtak közöttük.
               Tanulmányok és statisztika az első ötéves gazdasági terv eredményeiről. Gandhiról és
               a londoni gyarmati konferencia kudarcáról. Aztán megint regények...</p>
            <p>Friss fuvallat szállott feléje ezekből a könyvekből, sok oxigén, tágas mezők
               pázsitillata, egészség, dac és furcsa zaj, a rádiók, hangos filmek, olimpiai arénák
               szilaj lármája az új világ nyugtalan kiáltása... Jó ég, milyen erős magaslati levegő,
               - gondolta Tunák - milyen kevés romantika... Hogy megváltozott minden ezekben a
               könyvekben... Olykor elborították a melanchólia bárányfelhői: nem tudta követni az
               író mindent könyörtelenül elgázoló sebességét... Már a negyvenötödik évéhez
               közeledett...</p>
            <p>...Igen, elnyűtt falábán már negyvenötödik esztendeje felé biceg... Sok minden
               elmorzsolódott benne az elmult tíz év alatt, amióta hazaérkezett... Cudarul
               kifosztották, töretlen, mértanilag egyenes vonalban gurult lefelé a lejtőn... Úgy
               festett a dolog, mintha kezdő regényíró jelölte volna meg a lejtője vonalát,
               kilométerkövek helyett egy-egy kiadós balesettel... Igen, megfutotta a maga szédítő
               lejtőjét... Most lenn van, jó mélyen, porlepetten, szinte elsüllyedve és letakarva...
               Szegényes, őszes szakáll borította el az állát... A nők már érzéktelenül kapcsolják
               le róla kósza tekintetüket... A templomai és várkastélyai cserbenhagyták... A könnyed
               faépítményekhez kissé nehézkesek voltak a mozdulatai és erkölcsei... Igen... igen...
               igen... Vajjon... lesz-e még ereje kihúzni elmerülő lábát a mulandóság ingoványából?
               Vajjon lesz-e még valami célja magányos életének?... Lesz-e még valakije?</p>
            <p>Struhala borotválkozás közben egy törött tükördarabot felejtett a veranda párkányán.
               Néhányszor felkereste magát a tükörben... Ah, elég sivárul festett... Tizenöt-húsz
               éve volt még hátra, rövid, irgalmatlanul rövid idő. Fel tud-e vajjon még egyszer
               emelkedni olyan magasságba, ahonnan szépnek találja még ezt az életet? Eszébe jutott
               néhányszor a Himmel megjegyzése:</p>
            <p>“...És 45 éves korukban cserbenhagyja őket a romantikájuk, elveszítik érdeklődésüket
               barátok, eszmék és könyvek iránt. Rosszindulatú kelevények támadnak a nyakukon,
               lábukon és lelkükön. Éjszaka rosszul lélekzenek, a vérnyomást kezdik vizsgálni,
               Balzac és Dickens neve már nem jut eszükbe és húszévi költséges agónia után, nagy
               reklámmal kivitetik magukat a temetőbe. Az újságokban pedig megjelenik a bús
               nekrológ, fekete keretben: Kiskapusi, nagykapusi és tarcsafalvi Kapusi Győző, a
               Ferenc József rend középkeresztese, az Egyesült Kamatmentes Bank
               felügyelőbizottságának tagja és a Megyei Megnemesítő Intézet tiszteletbeli elnöke,
               hosszas epebántalmak után jobblétre szenderült. Élt 69 évet. Emléke örökké élni
               fog... Óvakodjék, Tunák, az epebántalmaktól és a megnemesítő intézettől.”...</p>
            <p>Borzadva gondolt arra, hogy a lassú oxidáció fogja elpusztítani. Éjszakánkint
               kinyitotta a szemét és riadtan kapaszkodott meg az ágy deszkájában:</p>
            <p>- Nem, - kiáltotta el magát benne egy egészséges, fiatal férfi - nem fogok elesni...
               Nem fogom átadni magam az enyészetnek...</p>
            <p>És reggel újult bizalommal csatolta fel rozzant műlábát és sebes léptekkel igyekezett
               le a városba...</p>
            
         </div>
         <div type="chapter">
            <head>XXX.</head>
            <p>A végtelennek tetsző tél után a hó hirtelen olvadásnak indult és erős tavasz
               borította el az Ibolyadombot. A sovány barackfák fellobbantak, mint a gyufa lángja és
               rózsás gömböket pettyentettek a domboldalra. Az apró földkupacokon giliszták dugták
               ki nedves fejüket. Tunák esténként, amikor nyugovóra tért, cseresznyevirágokat talált
               az ágyán. A nyitott ablakokon repültek be a verandára. Egyszer kezébe akadt a Himmel
               gitárja, leült a lépcsőre, megpengette a hangszert és elgondolkozott. Egy kedves kis
               dal jutott eszébe gyerekkorából, énekelni próbált, de a hangja színtelen volt,
               abbahagyta. Katharina jutott eszébe, az elégikus mosolyú orosz lány, akit éppen
               tizenegy éve, hogy elhagyott a rongyos szibériai állomáson. Az arcvonásait elmosta
               az idő, Tunák már csak a szívére tudott visszaemlékezni, keserű, jóságos, szerető
               szívére... Milyen együgyűen elhagyta ezt a kedves asszonyt... Katharina volt az
               utolsó nő, aki szerette...</p>
            <p>Lefekvés előtt belenézett a tükörbe és sokáig vizsgálgatta az arcát.</p>
            <p>- Megcsunyultam - állapította meg.</p>
            <p>Nappal olyan mély volt az ég, mint a végtelen. És kék, csodálatosan kék, az embert,
               ha sokáig nézte, szinte lerészegítette. A kerítésen túl egy szerelmes páva tikácsolt,
               a sóskalevelek bólongattak, a fiatal gyermekláncfű magasra nyujtotta a nyakát és a
               kerek, sárga szemével lekandikált a városra. Fínom szellő kódorgott a virágos ágyak
               között, megfésülte a füveket és kattogtatott egyet a játékszélmalmon, amely
               gazdátlanul korhadt egy fatörzshöz szegezve. Évek előtt készítette Himmel a kocsis
               gyermekeinek... Az évek elmultak, a kocsisnét elvitte a tüdőbaj, a kocsis
               gyermekeivel más vidékre vándorolt és a düledező istálló helyén, ahol szőrös muraközi
               lovak csörgették a zablájukat és apró, de kihívó kakasok hajszolták egymást, most
               négyemeletes szanatórium épült. Naphosszat nyikorogtak a téglaliftek, csengtek az
               érces pengésű vastraverzek, dörgött a cementkeverő gép és elnyelte a páva szerelmes
               tikácsolását, a fiatal füvek énekét és az épülő házak között fuldokló zöld terület
               gyengéd muzsikáját...</p>
            <p>Tücsöklak környékén az öreg körtefák ezen a tavaszon beszüntették az üzemet. Az ágak
               végén, az édesfehér körtevirágok helyett sötét petezacskók csüngtek, a legöregebbnek
               a törzsében poszméhek ütöttek tanyát, a többinek kukacok porhanyóra ásták, hangyák
               elfuvarozták a belsejét, egyszer aztán egy vad kültelki szél berontott a kertbe s egy
               suhantással lehasította az ágaikat. Meghaltak a körtefák, az öreg báróné helyett új
               gazda tapogatta őket, aztán fűrészt hozatott és levágatta a kimult törzseket.
               Botjával a mérnök ajtaján is bekocogtatott, hogy a haszontalan épület lebontásáról
               értesítse.</p>
            <p>- Négyheti felmondás... Szeretném mielőbb leborotválni innen ezt a vityilót...</p>
            <p>- Négy hét mulva elköltözöm - intett Tunák.</p>
            <p>Az új tulajdonos egy pillanatra a verandára is bekukkantott.</p>
            <p>- Ön mérnök?</p>
            <p>- Mérnök vagyok.</p>
            <p>- Milyen szakmabeli?</p>
            <p>- Építész...</p>
            <p>- Igen? - tünődött az ember és megsodorta a bajuszát. - Építész?... Na... Szóval négy
               hét mulva...</p>
            <p>A költözködés nem sok dolgot adott. A bútorok már tél elején rendre útra keltek a
               verandáról. Struhalára így vajmi kevés szükség volt a hurcolkodásnál. El sem jött,
               hivatali elfoglaltsága már néhány nap előtt arra késztette, hogy búcsút vegyen
               Tücsöklaktól. Egy sörgyár istállójában kapott éjjeli szállást. Nappal az volt a
               dolga, hogy óriási sörösüvegnek öltözve végigcammogott a város forgalmasabb
               útvonalain és kezével kinyúlva az ötméteres papírflaskó oldalából a címkére mutatott,
               amely jókora betűkkel hirdette:</p>
            <p>A sörök királya. Pompás, zamatos, üdítő, tápláló,</p>
            <p> felderítő, megszépíti az életet. Ilyent igyon!</p>
            <p>Gyerekek és szemtelen suhancok követték, akik a járókelők élénk mulatozása közben
               elgáncsolták olykor. Tehetetlenül megtántorodott és mire kimászott a papírmasé
               torony alól, hogy a kis gazfickókat üldözőbe vegye, már messziről öltögették feléje
               nyelvüket. Izzadtan és kissé keserűen cipelte komikus terhét, amíg két keze
               felpeckelve mulatságos mozdulatlansággal mutatott a sörösüveg címkéjére. Az úttest
               közepén kellett haladnia, nehéz autók és társzekerek tömkelegébe sodródott, alig
               tudott a vonító zűrzavarból kikászmálódni. Fáradtan ereszkedett le éjszakánként az
               istálló szalmájára és nagyokat nyögött ólmos álmában. A költözködés napján a
               nyugtalanság mégis elvitte Tücsöklakhoz. Az épülő házak állványairól homokot szórtak
               rá, a kertekből felizgult kutyák rohantak feléje. Tücsöklakot üresen találta. Kihalt
               volt a roskatag ház, végképpen kihalt. A verandán a tavaszi légvonat ócska
               vászongallérral karikázott. Struhala felismerte: a mérnök gallérja volt...
               Kérdezősködött a szomszédoknál, de senki sem tudta megmondani, hogy a gazdája hova
               távozott. Tünődve ült egy darabig a veranda elkorhadt lépcsőjén. Vajjon hová ment?...
               Ki cipelte utána a meglappant bőröndöt?... Gyönge bőrben volt az utolsó
               hetekben...</p>
            <p>Morfondírozva, savanykás kedéllyel fordult vissza a városba. Járta az utcákat, az
               emberek mosolyogva nézték a búsan tántorgó óriási sörösüveget. A tekintete napokon át
               kereste a mérnököt a gyalogjárók forgatagában. Egy este hátulról beleszaladt egy
               teherautó és a közeli benzinkúthoz nyomta. A felborult sörösüveg száján üdítő, finom
               barna maláta helyett valami piros folyadék kezdett kicseppenni...</p>
            <p>Tunák csak hetek mulva értesült a szerencsétlen lélek haláláról. Megpengett benne egy
               elégikus húr, mély sajnálkozás sajgott benne. Úgy rémlett neki, hogy a Struhala
               elmúlásának jelképes értelme van, vád, véres vád valami ellen, amit nem tudott
               szabatosan a nevén nevezni. Sápadtan és multba révedő szemekkel hallgatta a halálos
               balesetről szóló hírt...</p>
            <p>- Az élet röpke jelenség - mondta valaki.</p>
            <p>Le akarta győzni megindultságát és azt mondta magának, hogy az élet nem röpke
               jelenség. Az elmult hónapok, a magányos évek szemlélődő nyugalmában leülepedett benne
               valami sűrű tanulság. Öreges, de felüdítő filozófia volt a haszontalan vágyakról,
               mesterkélt örömök hajszolásáról, az élettel való bűnös és buta gazdálkodásról, a
               virágos domboldal oktalan lekaszálásáról...</p>
            <p>- Igen, - mondta magának - a materializmus elpuskázta a dolgokat... Szabadulni kell
               az anyagiasságtól... A lélek igen sok anyaggal keveredik...</p>
            <p>Érezte, hogy például Teréz szembenevetné, Iván a fejét csóválná, és a többi Iván öreg
               maszlagnak nevezné tőmondatokká egyszerűsödött gondolatait... De mit törődött ő már
               Terézzel, Ivánnal és az Ivánokkal, akik - hite szerint - egyszer és talán nem is
               olyan sokára kérlelhetetlenül viszik az elmúlásba sekélyes létük olcsó és tarka
               lomtárát, hazugságaikat, pállott örömeiket és álhumánus szívüket...</p>
            <p>...Tücsöklakot néhány nap alatt eltávolították a föld színéről. Nyár végén
               kétemeletes bérház készült a helyén. Sürgős volt az új tulajdonosnak, a vállalkozó a
               munkásokat két rétegben dolgoztatta késő éjfélig. Tunák a tulajdonos kívánságára
               megegyezett a vállalkozóval és az esti réteg munkáját ellenőrizte. Nem mérnöki munkát
               ajánlottak neki, mosolyogva fogadta el mégis a megbízást.</p>
            <p>- Mindegy, kérem - legyintett örvendezve. - Szívesen vállalok minden munkát...</p>
            <p>Ott lakott a közelben egy nyugdíjas özvegynél. Botjára támaszkodva fürgén bicegett
               ide-oda az épülő bérház körül, felmászott az állványokra, tanácsokkal szolgált a
               munkavezetőnek és barátságos utasításokat adott a kőműveseknek. Őszes szakállán
               megvillant a karbidlámpák reflexe, arcáról eltisztult a magány és reménytelenség
               fanyar, szürke felhőzete és felmelegedő önbizalommal szorongatta kis angol pipáját.
               Az épület tervezője fiatal mérnök volt, borotvált arcú, kisportolt vállú, aki már a
               jövendő évtizedek stílusában gondolkozott. Tunák, bár némi idegenkedéssel, mégis
               elismerően nézegette a rajzait, amelyekből a fantázia hűvössége és a fiatal élet
               napos szabadsága, egészsége áradt feléje.</p>
            <p>- Ez már a jövő architektúrája - állapította meg. - Az én nehézkes fantáziám, amely
               legfeljebb csak gyorsvonati sebességgel halad, már sohasem fog ilyent alkotni... Nos,
               hát segítsük legalább ezt az ifjú pilótát célhoz...</p>
            <p>Tücsöklak helyén már magasra emelkedtek az új épület falai, amikor egy este Lopez és
               Himmel bekiáltottak Tunákhoz az irodául szolgáló fabarakkba. A rendőrség egy idő óta
               állandóan a nyomukban volt, esténként az Ibolyadomb környékén, valami ártatlan
               külsejű házban tartották összejöveteleiket. Most is onnan érkeztek. Lopez lelkesen
               ragyogó szemekkel, Himmel, mint mindíg, barátságos mosollyal. Tunák, aki a
               fabarakkban az építési naplót nézegette, őszinte örömmel bicegett ki az üdvözlésükre.
               Régen nem látta őket, már azt hitte, elfelejtkeztek róla.</p>
            <p>- Még mindíg szabadlábon? - tudakolta Lopeztől kötődve.</p>
            <p>A lány derűsen vont vállat.</p>
            <p>- Amint látja, Tunák úr... De biztosíthatom, hogy nem az én hibám.</p>
            <p>Himmel egy újságot emelt ki a zsebéből.</p>
            <p>- Van benne valami, ami bizonyára érdekelni fogja.</p>
            <p>A mérnök hónapok óta nem olvasott újságot. Még ott hagyta el, hogy a Kreuger-konszern
               összeomlott, Sanghajban a japán gázbombák ezerszámra ölték meg a kínai lakosságot és
               Daumert, a Francia Köztársaság elnökét megölték... Káosz dúlt a földön, terjedt a
               nyugtalanság és a levegőt romlás szaga töltötte el...</p>
            <p>Átvette Himmeltől az újságot és a sistergő karbidlámpa elé tartotta.</p>
            <p>- Itt, Tunák... Nézze csak... “Kuglai, volt gyárigazgatót nagyszabású részvénycsalás
               miatt az éjszaka letartóztatták.”...</p>
            <p>A mérnöknek meggyöngült a szeme, nem tudta már elolvasni az apró betűket. Feltette a
               szemüvegét és átfutotta a cikket.</p>
            <p>- Happy end, mi? - kérdezte Himmel. - A költői igazságszolgáltatás kitöri a gaz
               fosztogató nyakát.</p>
            <p>Tunák összehajtotta a szemüvegét és szótlanul tette el a tartójába. Az ő számára sem
               elégtételt, sem örömet nem jelentett már a hír...</p>
            <p>Lopez jelentős nyomatékkal kérdezősködött a hogyléte felől. A mérnök megköszönte és
               közölte vele, hogy kifogástalan egészségnek örvend.</p>
            <p>- És gondolkozott már azon a dolgon?</p>
            <p>- Gondolkoztam, - felelte Tunák kedvesen - de arra a gyászos felfedezésre jutottam,
               hogy belőlem már nem lesz gálickő.</p>
            <p>- Nem, ne tréfáljon, Tunák úr...</p>
            <p>- Komolyan beszélek.</p>
            <p>- Hiszen ön alapjában véve már el is szakadt az osztályától - mondta a lány meleg,
               rábeszélő hangon - nem értem ezt a tehetetlenséget... Magának közöttünk van a
               helye...</p>
            <p>Tunák elnézően hallgatta a megszokott szavakat. Tetszett neki a lány heve, fiatalos
               bátorsága. Biztatta, hogy beszéljen, de nem szállt vele vitába. Tehetetlenség! -
               csengett a fülébe harmadszor is a megbélyegző vád... Tehetetlenség... Mosolyogva
               keresett valami hasonlatot... A mocsári gólyahír is tehetetlen, amikor nem igyekszik
               a tél hidege elől tropikus vidékre...</p>
            <p>- Ötér romantika - vélte Himmel. - És az a sűrű micsoda az evolucióról... Honnan
               vette?... Maga sohasem szerette az ilyen filozófiai generálszószokat... A kérdés ez,
               Tunák: hisz-e, hogy ez a világrend itt... tovább fog élni?</p>
            <p>Tunák elkomolyodott.</p>
            <p>- Ez... így, talán nem...</p>
            <p>- Azt akarja tudni úgy-e, hogy akkor miben hiszek?... Abban, hogy nem vagyunk olyan
               hasznavehetetlenek, mint ahogy állítják... Abban, hogy a jövő társadalmának a mi
               hitünkre, a mi eszménkre, a mi erőnkre és a mi lenézett romantikánkra is szüksége
               lesz... Nem dobjuk el tehát az egész útravalónkat, kedves Himmel...</p>
            <p>- A gyémántjuk értéktelen kavics lesz - figyelmeztette Lopez felhevülve...</p>
            <p>- Igen, Lopez - bólintott a mérnök. - Sok ilyen értéktelen kavicsot cipelünk a
               zsákunkban... Elismerem, romlott, avas dolgokat is... avult intézményeket, rossz
               törvényeket... Előítéleteket, babonákat, durva hazugságokat, szemérmetlen
               álszemérmet, kapzsiságokat, félelmet az élettől és félelmet a haláltól... De
               elvisszük húszezer éves multunknak néhány hasznosabb ajándékát is...</p>
            <p>- Amit az elnyomottak kizsákmányolásával szereztek - kiáltott fel a lány
               keserűen.</p>
            <p>Tunák elnézően nyúlt a keze után.</p>
            <p>- Ne felejtse el, mi csak hétköznap foglalkoztunk kizsákmányolással - felelte bágyadt
               mosollyal. - Vasár- és ünnepnap pihentünk és pihenő óráink alatt, csak úgy
               kedvtelésből - egy világot teremtettünk...</p>
            <p>Lopez megjuhászkodva rázta a fejét. Nevetett.</p>
            <p>- Igen ám, de a saját képmásukra...</p>
            <p>- Istenem, - emelte fel a karjait Tunák szabadkozva, szelíd iróniával - mit tehettünk
               volna egyebet... Atavizmus... Mindenben magunkra ütünk vissza és a legtökéletesebb
               alkotásunknak is megvan az a szépséghibája, hogy hozzánk hasonlít...</p>
            <p>Himmel búcsúra nyujtotta a kezét.</p>
            <p>- Nos, mylord... mi holnap elvitorlázunk innen.</p>
            <p>- Komolyan beszél? - kérdezte a mérnök meglepetten és sajnálkozva.</p>
            <p>Lopez megsimogatta a karját.</p>
            <p>- Elmegyünk... És tudja... meg kell mondanom, Tunák úr, nagyon kár magáért...</p>
            <p>- Köszönöm, Lopez. Egyszer én is valami ilyent gondoltam magamról... De ma... -
               Kurtán legyintett. - Remélem, még találkozni fogunk...</p>
            <p>Himmel rázta a fejét.</p>
            <p>- Nem hiszem. Valahogy úgy fest a dolog, hogy a mi útjaink végleg elválnak
               egymástól... Hogy el ne felejtsem: a gitáromat elküldtem a lakására. Szuvenir. Emlék
               egy hajdani tücsöktől, akiből a természet szeszélye hangyát varázsolt...</p>
            <p>Egy kis részvét, egy kis szomorúság volt a hangjában. Meglengette az ujjait, Lopez a
               zsebkendőjét és elindultak. Éjfél felé járt már az idő, a holdvilág fehérre meszelte
               az Ibolyadomb aszfaltos útját.</p>
            <p>Tunák nehezen lélekzett. Szórakozottan a lámpa elé emelte az otthagyott újságot és
               gondolatok nélkül olvasni kezdte a cikkek címeit. Szúnyogok, szőrös lepkék, elvakult
               rovarok röpködtek a sistergő láng körül, lehullottak az újságra, a kezével kellett
               őket lesepernie, hogy végigolvashassa a nyugtalan, sötét sorokat. “Európa végnapjai?”
               - kérdezte a vezércikk sötéten... “Ötvenmillió ember kenyérért ordít” - kiáltotta a
               túlsó oldalon egy háromhasábos cikk. A szöveg között szalag módjára áthúzódott egy
               hirdetés: “Vegyen Omega gázmaszkot. Hetvenkétféle gáz ellen nyujt biztos
               védelmet”... “Hollá, Hölgyeim és Uraim, Dr. Utriusque 2 óra alatt megtanítja Önöket a
               rumba táncra. Szerény díjazás”... “Az orosz traktorgyártás hibái”... “A világ
               szellemi válsága”... “Minden jobb nő ma már rendszeresen eltávolítja hónaljszőreit.
               A modern embernek nincs szüksége szőrökre. Kérjen Alifa krémet”... Egy cikknek a
               címében a következő párbeszédet olvasta: “Lesz-e Goethe-nek centenáriuma 100 év
               mulva? - Ez attól függ, - feleli a riporter kérdésére az ünnepély szervezője - hogy
               lesz-e még 100 év mulva civilizáció Európában”... “Genfben ma valaki megint a
               leszerelésről beszélt”... “Forradalmi kilengések világszerte”... Két gyilkosság
               között egy versike vergődött. Tunák ennek is elolvasta a címét: “Isten, könyörülj
               rajtunk”... És az utolsó oldalon egy harsogó figyelmeztetés: “Vigyázzon, Asszonyom!
               Szemöldökét csak szakavatott kozmetikussal tépesse ki. Telefonhívásra házhoz
               megyünk”...</p>
            <p>Lassan összecsukta az újságot. A romlás szagát érezte... Káosz, balsejtelmek. Valami
               kezdődik és valami a végét járja...</p>
            <p>Éjfél volt, négy-öt torony harangja kongott egyszerre. A munkások abbahagyták a
               munkát, szerszámaikat bevitték az anyagraktárba, eloltották a sistergő karbidlámpákat
               és elszéledtek. Tunák ott állott magányosan az opálos éjszakában. Körülötte minden
               csendes volt, lenn a város fehérfényű utcáin elnémultak az autók, rikkancsok,
               elhallgatott a gépek lármája. Himmelre és a lányra gondolt. Aztán valami neszre lett
               figyelmes. A magasba nézett és kelet felé az égbolton homályos, hosszúkás
               árnyékalakot látott, amely sebesen közeledett. “Zeppelin” - jutott az eszébe. Ég felé
               fordított arccal, megilletődve várakozott. Az óriásléghajó csillogva és zúgva
               közeledett. Gyorsan, mégis csodálatos méltósággal úszott az alvó város fölött a
               sejtelmes, holdfényes levegőben. Kabinjaiban lámpák égtek, az egyik fülkében, talán a
               legelsőben rádiós-tiszt kereste a friedrichshafeni állomással az összeköttetést.
               Tompán búgtak a mótorok, a karcsú hajótest, mintha csak éjféli álom lett volna,
               elszállt az Ibolyadomb felett és nyugat felé vette útját...</p>
            <p>Tunák zajló lélekkel követte a távozó árnyékot. Megindultságot érzett. Megtelt a
               mellkasa.</p>
            <p>- Jövendő - gondolta.</p>
            <p>Lopez is a jövőről beszélt. Kié lesz hát a jövendő?</p>
            <p>Az ég alján már gomolyogtak a felhők. A fiatal füzek nyugtalan suhogással hajladoztak
               jobbra-balra, az öreg jegenyék halkan sóhajtottak. A levegőt elöntötte már a jövendő
               viharszaga.</p>
            <p>Tunák látta az ifjúság pelyhes, tüzelő arcát és hallotta a jövendőért, az új világért
               csatarendbe sorakozók harci énekét. Különös, távoli dalok voltak, ismeretlen lélekben
               születtek, idegen tájakról szűrődtek felé. Egyik sem hasonlított az ő meghitt, régi
               dalaihoz. Néhány mondat bukkant fel hirtelen az emlékezetében. Vigasztalan, leverő
               szavak voltak, kétszer is hallotta őket, két oldalról is a szemébe mosolyogták:</p>
            <p>- A jövő a miénk, Tunák úr. A maguk korosztálya rossz fát tett a tűzre, maguk már
               elvégezték, sohasem fognak eljutni a túlsó partra. Itt, ezen a parton fognak szép
               csendesen kimúlni. Béke hamvaikra...</p>
            <p>Elvégezték volna csakugyan?</p>
            <p>Fájó füléből kivette a vattát és hallgatta a léghajó távozó zúgását.</p>
            <p>Át kell jutni a túlsó partra... Az izmaiban még erő szunnyad, az agyában alkotó erők
               fészkelnek... Nem, nem esett el, a füle felfogja még a mótorok zúgását, a szeme
               látja még a tovaúszó árnyékot... Néhány év előtt egy harsogó hullám alaposan
               elsodorta. Csapkodott, fuldoklott, értéktelen kis roncsokba kapaszkodott... Most itt
               áll újra a parton. Sok haszontalan cókmókját eldobálta, sok elázott, értéktelen
               ingóságát elhagyogatta. Hiú, idejétmult dolgok voltak. Nem sajnálta őket. A túlsó
               parton úgysem venné hasznukat...</p>
            <p>A túlsó parton, egy naposabb, emberi életben...</p>
            <p>A hosszú árnyék már valahol a láthatáron úszott. A mély csendbe olykor beledöngött
               egy kutya csaholása. A közeli kert fonnyadó lombok szagát lehelte az utcára. A mérnök
               megfordult és elindult. Lassan koppant a cipője sarka a visszhangos aszfalton...
               Igen, gondolta, vannak, akik már betöltötték a sorsukat. De neki nincs mit félnie a
               jövőtől. Nem volt senkije és nem volt már semmije. És mégis enyhe fájdalom olvadozott
               a lelkében, ahogy elmult éveire megindult kézzel csendesen rácsukta a kripta ajtaját.
               A szeme sarkában könnycsepp ült és lassan koppant, bicegett az alvó város felé,
               kirezzent a szeméből és a kezére hullott.</p>
            <p>VÉGE.</p>
            
         </div>
      </body>
  </text>
</TEI>