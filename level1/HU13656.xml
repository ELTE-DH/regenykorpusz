<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU13656" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>Nagy játék</title>
            <author>
               <persName>
                  <surname>Tábori</surname>
                  <forename>Kornél</forename>
               </persName>
               <date from="1879" to="1944">1879-1944</date>
               <idno type="VIAF">44366842</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/086484"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">46519</measure>
            <measure unit="pages">97</measure>
            <measure unit="vols">2</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Nagy játék</title>
               <date>2015-01-14</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/13600/13656/"/>
               <respStmt>
                  <resp>Original Electronic Edition</resp>
                  <name>Vidiné Régi Erzsébet</name>
                  <name>Maczelka Árpád</name>
                  <name>Baloghné Bárdos Katalin</name>
                  <name>Mészáros Atilla</name>
               </respStmt>
            </bibl>
            <bibl type="printSource">
               <title>Nagy játék</title>
               <author>Tábori Kornél</author>
               <pubPlace>Singer és Wolfner</pubPlace>
               <publisher>Budapest</publisher>
               <date>1893</date>
               <ref target="https://www.mek.oszk.hu/13600/13656/"/>
            </bibl>
            <bibl type="firstEdition">
               <title>Nagy játék</title>
               <author>Tábori Kornél</author>
               <date>1893</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="M"/>
            <ns1:size key="short"/>
            <ns1:canonicity key="low"/>
            <ns1:timeSlot key="T3"/>
         </ns1:eltec>
      </xenoData>
      <revisionDesc>
         <change when="2025-12-01"/>
      </revisionDesc>
   </teiHeader>
   <text>
      <body>
       
         <div type="group">
            <head>ELSŐ KÖTET.</head>
            <div type="chapter">
               <head>I.</head>
               <p>Tarnay Ervin nem éppen könnyedén kapaszkodott föl kocsijára. Vig czimborák közt
                  töltötte a lefolyt két napot és a sok jó bor, mit vele megitattak, megfosztotta
                  mozdulatait a szokott könnyedségtől és rugékonyságtól. Bár nem akarta beismerni,
                  de érezte, hogy „ködös” a láthatár.</p>
               <p>Máskor ez a köd rózsásszinü volt, most pedig sajátságosan sötétnek tetszett. A
                  bor, melyet belé öntöttek, nem keltett benne vig hangulatot, hanem még fokozta azt
                  az elkedvetlenedést, mely egy idő óta mind erősebben üldözte. Ha furcsa érzés
                  lehet próféták közt az egyetlen nemhivőnek lenni, még különösebb, ha csupa jókedvü
                  czimborák társaságában valaki nem tud szabadulni a mélabus hangulattól. Pajtásai
                  hiába bizgatták, ő megmaradt zord kedvében. Most is nevetve állották körül
                  kocsiját: csupa csetlő nyelv, botló láb és a kicsapongásig derült kedély. Miért
                  hogy éppen az ő kedélye annyira sötét?</p>
               <p>Egy jó fiu, a ki már az elérzékenyülésig jutott el a sok bornak miatta, összetett
                  kezekkel és a legfurcsább arczfintorok közt kérte, gondolna lelki üdvére és ne
                  hagyja el czimboráit éjféltájban, mikor körüljár a sátán, ólálkodva „quem
                  devoret”. S ha a sátántól nem is fél, a mi ilyen régi bünöstől föltehető,
                  gondoljon a sok szép buteliára, mely odafenn még fölbontatlanul áll. Tarnay oda
                  sem hallgatott a bolondos fiura, hanem hagyta beszélni Dömsödi Gáspárt. Nyugodtan
                  keritette nyakába a nagy bundát és elhelyezkedett az ülésben. Ugy tett, mintha
                  most azonnal el akarna aludni s nem volna a kerek földön rá nézve fontosabb dolog
                  a kényelemnél. Csak akkor hunyoritott egyet-kettőt fáradt tekintettel, mikor a
                  pajtások vállra kapták Dömsödit és elvitték az ugynevezett „halotti kamarába”,
                  mely a legnagyobb kényelemmel volt berendezve, hogy kialudhassák benne mámorukat,
                  a kik már teljesen el voltak ázva.</p>
               <p>Csak ketten maradtak az egész társaságból az udvaron: Tarnay és Cselkó Pál, egy
                  fiatal hirlapiró, a ki a fővárosból jött le, hogy jelen lehessen az ünnepélyen,
                  melyet az uj gazda, Doroghy Károly, adott barátainak. Talán Cselkó volt az egész
                  társaságban az egyetlen, a ki teljesen józan maradt, hiven a zsurnaliszták ama
                  szokásához, hogy éjfél utáni két óráig, azaz lapzárta előtt
                  sohasem rugnak be.</p>
               <p>Tarnay félálomban szoritotta meg a hirlapiró kezét és éppen rá akart parancsolni a
                  kocsisra, hogy mérsékelt tempóban hajtson, mikor Cselkó még egyszer
                  megszólitotta:</p>
               <p>- Aztán jól vigyázz magadra ma éjjel, pajtás!</p>
               <p>Tarnay lomhán dőlt hátra az ülésben, álmatagon bólintott és kelletlenül
                  válaszolt?</p>
               <p>- Talán brigantik vannak erre? Vagy te is az ördögtől félted a lelkemet? Sohse
                  féltsd, már rég az övé!</p>
               <p>- Brigantik nincsenek, legfölebb egy pár elkeseredett birkatolvaj, vagy lókötő. De
                  ma nagyon is tiszta és felhőtlen az égboltozat.</p>
               <p>- Annál jobb, legalább nem fogunk megázni!</p>
               <p>- Ez volna csak a kisebbik baj! Igazán, Tarnay barátom, jobban szeretném, ha ma
                  nem indulnál el.</p>
               <p>- Ugyan miért, te bohó?</p>
               <p>Cselkó a láthatár szélére mutatott, a hol éppen most tünt föl a hold. Egyetlen egy
                  felhő, avagy ködfoszlány sem állott tükre és a föld között. Erősen fénylett,
                  sugarait csaknem egyenes vonalban bocsátotta alá és olyan volt, mint egy óriási
                  csiszolt érczlemez: sima, csaknem lángoló és ezüstként tündöklő.</p>
               <p>Tarnay belebámult a varázsszerü fénybe és majdnem egészen ott felejtette
                  tekintetét. Érezte mint oszlik el a köd agyában, mialatt fölfelé néz. E fenséges
                  látványtól megdöbbenve, tisztulni kezdtek gondolatai. Vagy talán a hüvös éjjeli
                  levegő számüzte fejéből a bor páráit? Felülkerekedett benne a mélabus, világgal és
                  emberekkel jóllakott hangulat után a gunyoros.</p>
               <p>- Ettől a jó baráttól féltesz? - kérdezte nevetve és jobbjával a méltóságosan,
                  hattyuként fölfelé uszó holdra mutatott - hát nem tudod, hogy mi ketten régi jó
                  ismerősök vagyunk? Sok éjszakát virrasztottunk már együtt mint két derék katona
                  Ámor ő felsége szolgálatában!</p>
               <p>- Ezt is tudom. Hisz azért ifjabb Don Juan a te neved! - válaszolt mosolyogva
                  Cselkó. - Abban sem vagyok tudatlan, hogy büszkeséged és hiuságod ez a név, mintha
                  érdemes tettekért nyerted volna el... De ez a hold nem a te büntársad, sok
                  kalandban és csinyben kisérőd! Ez nem jó pajtás, kész szemet is behunyni, a hol a
                  szerelem kodeksze igy rendeli; hanem egy harapós, irigy démon, a ki akkor tör
                  ellened, mikor azt hiszed, hogy legnyájasabban tekint le rád. Ennek a barátsága
                  méreg, betegség, nyavalya!... Ne nevess hát, hisz komolyan beszélek. Ismerem én
                  ezt az álnok csillagot, hisz magam is erről a vidékről való vagyok. Tudod-e, hogy
                  mit mivel az az ur?</p>
               <p>- Kiváncsi vagyok.</p>
               <p>- Azzal kezdi, hogy szerelmessé teszi magába az embereket. Sajátságos kór ez, mely
                  nemcsak a fantaziával birót éri el, de még az olyan prózai embert is, a ki sohasem
                  járt verslábakon. Van az évnek egy szaka, mikor a nyár végleg elbucsuzik, s
                  ilyenkor a hold felséges látványt nyujt erre felé. Csodálatos hatalommal vonz
                  magához és ragad el mindenkit ez a misztikus égi test. A kit a szabad ég alatt
                  talál varázsa, még komolyan meg is bánthatja. Sajátságos érzés fogja el az
                  idegent, a mely félig ébrenlét, félig álom. Minél finomabb az idegzete, annál
                  nagyobb a hajlandóság. Eleinte csupa kéj az egész, olyan könnyünek érzed magadat,
                  mint a madár és minden érzéked kétszer olyan finom, mint rendesen. Később azonban
                  kellemetlenné válik ez az állapot: erős fájdalom járja át testedet; mintha a
                  holdnak minden egyes sugara tőr volna, a mely láthatlan, de annál fájdalmasabb
                  sebeket üt. Az idegeket kinozza, a szemgolyót kitágitja s ez mohón keresi a fényt,
                  csaknem magába szivja - noha olyan érzést kelt a világosság benne, mintha tüzes
                  vassal érintenék hirtelen.</p>
               <p>De mégis inkább lelki törődöttség, mint testi fájdalom az egész.</p>
               <p>- S mi okozza ezt a különös állapotot? - kérdezte kiváncsian Tarnay.</p>
               <p>- Mondják, néhány évtized előtt mocsár boritotta még ezt a vidéket. Aztán
                  lecsapolták és a föld magába szivta volna a sok százados miazmákat. Holdvilágos
                  éjjelen azonban az égi testnek csodálatos vonzereje következtében hullámzani kezd
                  és folyton fölszáll a beteges pára a földből, még pedig vékony köd alakjában. S
                  ennek volna az a hatása, hogy ideglázt olt annak testébe, a ki nem szokta meg a
                  klimatikus viszonyokat.</p>
               <p>Tarnay hangosan fölkaczagott.</p>
               <p>- Nagy selma vagy te, Pál barátom. Valld be, hogy, szeliden mondva, bolonddá
                  akarsz tenni ezzel az orvosi prelekczióddal.</p>
               <p>- Komolyan beszélek.</p>
               <p>- Ugy? S mi ennek a betegségnek a gyógyszere?</p>
               <p>- A bor meg a csók pajtikám! - kiáltott rekedt, borizü hangon Dömsödi Gáspár, a ki
                  éppen most lépett, vagyis inkább tántorgott a kocsihoz. Csúron viz volt egész
                  alakja, mert a mint a czimborák letették a halotti kamarában az ágyra, ő azonnal
                  kiugrott az ablakon, a kut csurgója alá hajtotta a fejét és addig bocsátotta
                  magára a vizsugarat, mig a mámor némileg el nem párolgott kábult agyából.</p>
               <p>- Köszönöm a jó tanácsot, - szólott hirtelen Tarnay, a kit Dömsödi váratlan
                  közbelépte ismét a régi hangulatba terelt: - de most: hajts kocsis!</p>
               <p>...A kocsis a lovak közé csapott, Tarnay pedig hátradőlt az ülésbe és oda sem
                  hallgatott többé Dömsödire.</p>
               <p>Amint kiért az országutra, hirtelen ledobta magáról a bundát, a melybe eddig
                  csaknem teljesen be volt burkolva. Arczának gondtalanul egykedvü kifejezése
                  megváltozott, s az a közöny, mely a lármás, borral jóllakott czimborák közt
                  álarczként borult vonásaira, gyorsan helyet adott a türelmetlenség és az ideges
                  harag kifejezésének. Aczélszürke szemei tétován tekintettek és reszkető ajkai
                  félhangosan morzsolták a szaggatott mondásokat:</p>
               <p>- Mit is mondott az a bolond?... Női ajkat csókolatlanul ne hagyj magad után...
                  Boros poharadat mindig kiüritsed... Bolond beszéd, üres beszéd... Hát van még
                  ajakpár e világon, melyet érdemes volna megcsókolni!</p>
               <p>Összeborzadt, mintha hideg szél érte volna. Úgy tetszett neki, mintha a szavak
                  akarata ellenére röppennének el ajkáról, vagy más valaki beszélne, a ki az ő
                  gondolatait tolmácsolja. Aztán arra gondolt, a miről csak a napokban beszélgetett
                  orvosával, dr. Kláray Gézával. Most is maga előtt látja ezt az orvost, gunyos
                  arczkifejezésével, a melyben épp annyi a szatira, mint a bonhommia. Mindenütt
                  látja. A ködpárában, mely ott libeg-lebben előtte, a holdsugarakon, melyek a sikon
                  bujdosdit játszanak, a füben és a fák sötét hátteréből is előkacsintanak. De
                  nemcsak hogy látja, még a szavát is hallja: élesen, tisztán, figyelmét követelve,
                  mindazáltal ugy, mint mikor nagy távolból indul el a hang. Bolondos dolgokat
                  beszél, de érdekesen és a figyelmet lebilincselő módon.</p>
               <p>- Azt kérdi tőlem, mi a baja? Kedves uram, magának az egyedüli baja, hogy éppen
                  semmi baja sincs! Fiatal, szép, gazdag, müvelt, minden tehetséggel meg van áldva,
                  csak azzal az egygyel nem, hogy az emberiség és a saját javára értékesitse azt, a
                  mit a Gondviseléstől kapott. Más szóval: tökéletes naplopó.
                  A régi orvosok udvariasabbak voltak, mint én, azt mondták az ön bajára, hogy
                  az „horror vacui”. Parazelsus a fő-fő svindler értekezést is irt róla, melyben
                  kifejti, hogy a természet semmitől sem irtózik annyira, mint az ürtől, nem türi
                  meg az egészen üres tért. Az ön szive ilyen üres tér és kitört benne a horror
                  vacui, a munkakerülők réme és büntetése. Ez a betegség csakis a nagyuri
                  naplopóknál fordul elő és gyógymódja elég prózai: fogjon magának valami hasznos
                  munkát, a mely nem engedi az unalmat felülkerekedni; ne pazarolja szellemi és
                  testi kincseit léhaságokra. Ez az én tanácsom. Olyan bizonyos, mint dr. Kláray a
                  nevem, hogy csakis ez segithet magán, - de épp azért nem fogja követni. Igen, ha
                  valami ostobaságot tanácsolnék önnek, kapva kapna rajta!</p>
               <p>S igaza volt az orvosnak. A helyett, hogy megtette volna, a mit az rendelt, eljött
                  ide. Mámorba akarta fojtani a lelki undort, mely erőt vett rajta. Doroghy Károly,
                  az uj birtok tulajdonosa, ugy fogadta, mint az ilyen vidékre kiránduló
                  szalonkirályt fogadni illik és szokás. Volt dinom-dánom, szent Ivó keresztelője,
                  parasztbál, elkeseredett kártyacsaták stb. Mindenben az első volt Tarnay, de
                  hiába! Az orvosnak mégis csak igaza volt: ezt a betegséget nem lehet igy
                  gyógyitani. Végre az ötödik napon nem birta tovább az unalmat, mely a legnagyobb
                  mámor közepett is kérlelhetlenül üldözte, s minden rábeszélés daczára odább
                  állott.</p>
               <p>Mint igazi világfi egy kis meglepetést is készitett az ő szives házigazdájának,
                  melyet ez talán csak napok mulva fog észrevenni. Megszöktetett egy fiatal leányt,
                  a kiről hamarjában azt sem lehetett tudni, miféle szerepe van a házban: szegény
                  rokon-e, valami előkelőbb cselédféle, vagy éppenséggel a háziur kedvesének volt
                  predestinálva? Ugy járt-kelt a kicsike a házban, mint az eltévedt bárányka,
                  elpirulva minden férfinézéstől és fölriadva, ha idegen intézte hozzá a szót. S ő
                  mégis megszöktette ezt az ártatlanságot! Nem mint a régi lovagregényekben szokás:
                  éjfélkor, vihar süvöltésében, lóháton, hanem a mi polgáriasodott századunk
                  szokásaihoz alkalmazkodva. Az első napon ugy tett, mintha észre sem venné a
                  leányt: ezzel fölkeltette benne a biztonság érzetét. A második napon
                  megszabaditotta egy alkalmatlan czimborától, a ki parasztmódon udvarolt a
                  kicsikének: ezzel a hálát ébresztette föl benne. A harmadik napon elővette rövid
                  egy séta alatt, melyet estefelé együtt tettek a kertben, a szemfényvesztésnek
                  mindama kipróbált fegyverét, melylyel annyi győzelmet vivott már ki női szivek
                  fölött. S a negyedik napon, mikor déltájban találkozott vele, csak igy szólt
                  hozzá: „Kicsikém, akarsz-e enyém lenni? Jer velem Budapestre. Itt van a lakásczim,
                  egyik rokonomé, a ki szállást ad majd neked. Várj ott rám, mig én is Budapestre
                  jövök”.</p>
               <p>A leány nem szólt semmit, hol elpirult, hol elsápadt. Átvette szótlanul a
                  lakczimet és lesütve tekintetét futva állott odább. Bizonyos volt Ervin abban,
                  hogy holnap este már ott lesz abban a kis szobában és várja őt reszketve, dobogó
                  szivvel. Tudja ifjabb Don Juan, hogyan kell a fiatal leányokat megvarázsolni.</p>
               <p>S Doroghy Károly a jó barát, a vendégszerető házigazda? Mit mond majd ő ezekhez?
                  Hátha igazán szerette azt a leányt? Annál rosszabb rá nézve! Még haragudni sem
                  szabad ugy, hogy észre vegyék. Kaczagnia kell majd és ha fogait is csikorgatja, de
                  hangosan bizonyára csak azt mondja:</p>
               <p>- Ez az Ervin ördöngös ficzkó!</p>
               <p>...Nagyobb baj, hogy még ez a kaland sem birja fölrázni tompultságából. Mi haszna
                  a szerencsének, ha nem tudja és nem akarja élvezni. Már nem is gondol a leányra.
                  Nincs többé étvágya semmire. Elrontotta tökéletesen.</p>
               <p>Folytatja most a párbeszédet a láthatlan ellenféllel, a ki mindig ott van
                  mellette. Álmatag hangon, panaszosan suttog maga elé:</p>
               <p>„...Don Juan, nemes elődöm és mintaképem, oldd meg nekem a nagy rejtélyt: hogyan
                  történt, hogy neked mindig élvezetes volt az élvezet s örökké zamatos maradt a
                  gyönyör? Lepke módjára röpkedtél virágról virágra, de sohasem csökkent könnyü
                  szárnyaidnak röpereje. Csak mézét ismerted a szerelemnek s mit sem tudtál arról,
                  hogy keserü az utóize. Don Juan, hogyan történt, hogy sohasem untad meg az
                  édest?</p>
               <p>...Követni téged, ez volt elvem. Ma urnő, holnap a nép gyermeke, most szőke, aztán
                  a barna. De jaj nekem, megsokaltam mézét a sok virágnak s ugy vágyódom egy csepp
                  keserüségre!”</p>
               <p>A kocsi gyorsabban haladt s a magános utazó suttogása elveszett a kerekek zajában.
                  Az álmadozó arczát körülszőtték a holdsugarak és uszni látszott a fényben. Mintha
                  óriási ezüsttenger volna a láthatár, melybe mindenfelől omlanak a lángfolyamok,
                  csillogó patakok és szikrázó sugárerek. Áradt és apadt folyton eza lángtenger.
                  Elöntötte a rónát, betelt vele minden mélyedés, bezománczozta a magasabb
                  helyeket, elöntötte a százéves fák törzsét és lombkoronáját. Most tömörült az
                  egész, hogy ismét szétfolyjon és szétfolyt, hogy azonnal és gyorsan tömörüljön.
                  Ott czikkázott az átlátszó fény a lovak sörényében, pajzánul belekapaszkodott az
                  utszéli cserjébe, fölkuszott az indákon, lefutott a füvekre, csókolódzott az
                  elmaradozó bozóttal s mégis elég gyors volt, hogy megelőzze a vágtató
                  jármüvet.</p>
               <p>- Don Juan, Don Juan, hozzád fohászkodom, - suttogott száraz ajkakkal és hőségtől
                  piros arczczal az utas, - ilyen éjszakák voltak azok, melyeken legszebb
                  győzelmeidet arattad. Don Juan, pátronusom, mondd meg nekem, hogyan lehet ismét
                  élvezni azt, a mi élvezetes?!</p>
               <p>Uszni kezdett a rónatáj, megelevenednek a sugarak, a mint a barna földet érintik.
                  Ragyogó gyémánttá alakul minden egyes porszem, gyöngygyé a harmatcsepp, a mint
                  érintik. Milyen élet, milyen tündéri pazarlása a fénynek és a ragyogásnak!
                  Egymásba folynak, rezegve ölelkeznek a fénykévék; a lovak nyakig gázolnak a
                  fényes párában, s mintha ez már nem csupán felülről jönne, hanem a föld is
                  kibocsátaná, a mit évezredek óta a naptól, a holdtól elrabolt és magába szíva
                  eltartogatott.</p>
               <p>Elképzelhetetlen gyorsasággal száguld a fény, mondják 42 millió mérföldet halad
                  másodperczenkint. Van-e képzet, mely vele lépést tarthat? Igenis van! A gondolat,
                  mely a mint maga megterem, már is alkot. Az érzelem, mely a mint kikel a sziv
                  talajából, máris uj érzésnek ad életet, de maga azonnal elhervad és
                  eltemetkezik... Hány ilyen hervadást látott ő a saját szivében! Hány ilyen
                  temetést rendezett ő már a saját énjének nagyobb dicsőségére?</p>
               <p>De van még ennél is gyorsabb valami: a visszaemlékezés, a
                  mint bejárja a sziv és a lélek tág birodalmát. Hogy tódulnak elő rejtekükből a rég
                  eltemetett emlékek! Valóságos kisértetjárás, de gyorsabb az éjféli vendégek
                  száguldozásánál. Nem panaszkodik már, hogy üres a szive és eltompult az érzése.
                  Eltávozott lelkéből a „horror vacui”. Él, ég, mozog és éget minden amott belül. De
                  ez nem olyan láng, mely hevitve gyönyörködtet, hanem mardosó kin. Mert a mi
                  nyomában jár, az az enyészet; a mit az emlékezet libegő szellője fölkap és
                  szárnyain magával hoz, az sirokból kikapott, elrabolt hamu... Ez a maréknyi hamu
                  az első szerelem nagy lángjára emlékeztet, ez a fakó, kihalt parázs az utolsó
                  szerelem emléke: miben különböznek hát most egymástól?</p>
               <p>Fülébe cseng néha egy elfojtott sóhaj, egy zokogásnak tompa akkordja. Miért, hogy
                  ez most annyira fáj, mikor máskor, még nemrég csak mosolyogni tudott rajta? Mit
                  törődik ő sóhajjal, zokogással? Hisz ez az adó, melyet a szerelem rabszolgái neki
                  fizettek: a szerelem zsarnokának. Mint a ritkaságok gyüjtője a gyöngyöket, ugy
                  gyüjtötte ő a mai napig a női könyeket, hogy legyen min tetszelegnie. Ezt a drága
                  gyöngyöt, mely tiszta és átlátszó, az első szerelem adta, ezt a sóhajt a megtört
                  kedves ajka lehelte bucsuzóul. Ide mind a kettővel: viselem ékszernek!</p>
               <p>De most érzi, hogy a női könny nem csupán gyönyört, de fájdalmat is okozhat... Mi
                  történt hát vele, hogy a zokogásra is hallgat? Csak talán nem a megbánás?...</p>
               <p>...Don Juan és megbánás?!</p>
               <p>Akármi legyen is, üdv neki! Megtörte a kebel fásultságát és leszedi a rozsda
                  kérgét a szivről és lélekről. Elüzi a mindenható semmit és nincs többé horror
                  vacui.</p>
               <p>Mig ilyen boszorkánytánczot jár lelkében a föltámadó mult, arczának kifejezése
                  egyre változik s mindinkább átszellemül. A fény fehérre festi arczszinét,
                  kiszivja vérének pirosságát, vonásai kisértetiesen sápadtak s egész teste lázban
                  didereg, reszket.</p>
               <p>Megkapta a betegséget, melyre Cselkó jóakarólag figyelmeztette: a holdnak
                  szerelmese, betege lett.</p>
               <p>A mogorva kocsis ezalatt elszitta pipáját és néha halkan dünnyög valamit magában.
                  Azt hitte, hogy gazdája most javában aluszsza ki a mámort. Egyszerre, egy
                  utkanyarulatnál, véletlenül hátratekint: tudakolni akarta, nem volna-e jó a
                  legközelebbi helységben megpihenni? De mikor meglátta gazdáját kerekre nyitott
                  szemekkel fölfelé bámulni, ónszinüre változott arczczal és merev magatartással,
                  majdnem elejtette ijedtében a gyeplőt. Nem szólt semmit, hanem a lovak közé
                  csapott. Ismeri már ő tapasztalásból ezt az állapotot, mert nem egyszer látta maga
                  előtt a mocsárláz áldozatait. A fődolog, hogy mielőbb
                  kijussanak ebből a párákkal telitett, fényben uszó rónából.</p>
               <p>Amott látható már a kis erdő, melynek szélén urilak áll. Fasoron végig visz hozzá
                  az ut. Ha elérik annak porondját, az árnyék már is enyhiti a beteg fájdalmát. S
                  bárki legyen is a kastély tulajdonosa, ilyen állapotban nem engedi odább a
                  beteget: jól tudva azt, hogy biztos halál egy a szabad ég alatt ilyen éjszakán s
                  ilyen állapotban töltött óra.</p>
               <p>A lovak csak ugy repültek a homokos talajon végig. Tarnay egészen nyugodtan
                  viselte magát, a mig árnyékban haladt a jármü, de mint a fasor végére ért,
                  hirtelen összerezzent a beteg. Nem ijedség volt ez, hanem inkább a gyönyörnek, az
                  örömnek mozdulata. Boldog mosoly játszotta körül ajkait és tekintetének merevsége
                  is megszünt. Fölállott a kocsiban, s éppen mikor ahhoz a kis nyárilakhoz ért a
                  kocsi, mely mintegy 200 lépésnyire volt a sajátképi kastélytól, ujjongó hangon
                  fölkiáltott:</p>
               <p>- Titánia! Titánia!...</p>
               <p>Az öreg kocsis összerázkódott babonás félelmében, mert azt hitte, hogy gazdája a
                  szellemeket idézgeti. Éppen arra való is az idő: éjféltájban, ősz felé, mikor
                  röpködnek a lidérczek és a gonosz lelkek szövik a „boszorkányczérnát”, hogy
                  hajnalban neki ereszszék a földnek. Legvégén pók alakjában gubbaszt a boszorkány
                  és lesi, kinek arczára vagy ruhájára tapad a lebegő szál, hogy aztán mirigyet és
                  betegséget bocsásson áldozatára. Hallotta már ő is a boszorkány gunyos kaczagását
                  s most is fülében cseng az ijesztő hang.</p>
               <p>Hirtelen fölsikolt, elejti a gyeplőt, leugrik a kocsiról és ember fölötti
                  rémülettől kergetve fut vissza az erdő felé. Egyszer megáll és hátratekint, de
                  aztán gyorsan elkapja ismét a fejét, mintha attól remegne, hogy a lidércz most
                  azonnal nyakába keriti tüzes pányváját.</p>
               <p>S valljuk meg, volt is némi oka elfutni. Más, kevésbé babonás és müveltebb embert
                  is megdöbbentett volna az a látvány. Az imént emlitett kis nyárilaknak volt egy
                  kiszögellő erkélye s arra éppen most, mikor a kocsi ideérkezett, egy sajátságos,
                  tüneményes alak lépett ki. Nő volt. Hosszu, aranyszinü haja lebontva csüngött alá
                  vállain, s a mint ráesett a holdsugár, csak ugy szórta a fényszikrákat. Magas,
                  karcsu alakját hófehér, a mai divattól egészen eltérő ruha födte. Az a mozdulat, a
                  mint az erkély rácsozatához lépett, rátette a jobb kezét és fölfelé tekintett,
                  tele volt bájjal és plasztikai kellemmel. Vonásai, mintha márványból volnának,
                  sötét szemeiben lángoló élet, homlokán méltóság. Ugy tünt föl és állott ott,
                  mintha valami tündéri rege keretéből lépett volna ki.</p>
               <p>Tarnay megbénulva, elbüvölve nézte ezt az alakot és nem tudott betelni látásával.
                  Ugy tetszett neki, mintha megelevenülne előtte a regevilág, a szent Iván-éji
                  álomnak királynője nyujtaná feléje a jobbját és pajzán játékra szólitaná...
                  Csakugyan az alak most megmozdul, tekintete ráesik, de nem vidámság az, a mit
                  arcza visszatükröz. Szomoruság, fájdalom, lelki bánat, ha nem is tudták ezekbe a
                  vonásokba ruháikat bevésni, de letörölték róla a fiatal életkedvet. S nem is mutat
                  meglepetést, mikor megpillantja, hanem mintha csak régi ismerősök volnának,
                  királynői kézmozdulattal üdvözli őt.</p>
               <p>Csakugyan régi ismerősök, valóban azok. Valamikor, réges-régen, még a boldog
                  ifjuság napjaiban, mikor nem mardosta a kigyó szivét... mikor nem lüktetett
                  lázasan mind a két halántéka, mikor... mikor is csak?... együtt játszottak ők
                  Oberon tündérkertjében. A csintalan Puck virágokat hintett feléjük s olyan boldog
                  volt ő, mint azelőtt, és azután soha többé.</p>
               <p>Villámgyorsan keringtek, kavarodtak ezek a gondolatok agyában. Reszkető kézzel
                  kapaszkodik a kocsi oldalába, le akar szállani, de már nem birja ereje. Leroskad,
                  megsemmisül, homályba vész előtte a világ, de még elhaló hangja is rebegi:</p>
               <p>- Üdv neked, Titánia, tündérek királynője.</p>
             
            </div>
            <div type="chapter">
               <head>II.</head>
               <p>Délután négy és öt óra közt kezdődik a szerkesztőségben a „tatárjárás”. Ezt a
                  kifejezést a segédszerkesztő találta ki és akkor szokta használni, mikor nagyon el
                  van keseredve a lapnak barátai ellen, a kik ilyen időtájban járnak be.</p>
               <p>A lap barátai olyan egyének, a kiket szokásból megtür a hirlapiró ember, noha rég
                  belátta kártékony voltukat. Többnyire hivatalnokok, a kik csupán délelőtt vannak
                  elfoglalva és a délutánt emberbaráti cselekedetnek szentelik: a helyett, hogy
                  kávéházba járnának, a mi költséges, vagy családjuk körében töltenék szabad
                  idejüket, a mi fölfogásuk szerint unalmas, beveszik magukat valami
                  szerkesztőségbe, mint a moly a téli bundába és eltrécselik az időt.
                  Kifogástalanul öltözködnek, erős illatszert használnak, melytől megfájdul az
                  embernek a feje és ugy viselik magukat, mint a kik a lapot protegálják. Ez a
                  protekczió rendesen abban áll, hogy zsebre vágják az érdekesebb ujságokat,
                  magukkal viszik a legujabb irodalmi termékek beküldött tiszteletpéldányait,
                  megkritizálják a még jelen nem levő munkatársakat, s ha már nagyon ki akarnak
                  tenni magukért, olyan „legujabb” hirekkel kedveskednek, melyek már harmadnapja
                  megjelentek egy konkurrens-vállalatban.</p>
               <p>Ebből áll rendes müködésük, de van ám rendkivüli is. Mikor egy munkatársnak
                  affair-je támad, ilyenkor van csak a lap barátja igazán elemében! Mindent elkövet,
                  hogy az ügyet lehetőleg felfujja és elmérgesitse; kolportálja az ellenfélnek
                  nyilatkozatait, hivatkozik a lap becsületére, mely nem türi meg - már mint az ő
                  felfogása szerint - hogy az ügyet békés uton elintézzék. Könyv nélkül ismeri a
                  párbajkódex minden tételét és önzetlenül ajánlkozik segédnek. Jaj annak az ujoncz
                  hirlapirónak, a ki lépre megy! Nem bocsátja többé ki körmei közül, mert a lap
                  barátja szörnyen szigoru - más emberek becsületére. S ha megtörtént a párbaj,
                  belecsimpaszkodik áldozatába, sétálni viszi minden nyilvános helyre s folyton
                  figyelmezteti: vigyázzon felkötött karjára! Mert volt ám arra is eset, hogy senki
                  sem gondoskodott a szegény sebesültről, minek folytán a seb elmérgesedett és le
                  kellett vágni a karját.</p>
               <p>Hogy ezt a kullancsként ragadó specziest ki nem pörkölik a szerkesztőségből, annak
                  az a magyarázata, hogy akad mégis néha köztük olyan, a ki bejáratos előkelő
                  körökbe és összeköttetésénél fogva jó forrás bizonyos esetekben. Ennek az egynek
                  kedvéért megkegyelmeznek aztán a többi herének s megtürik badarkodását. Ámbátor
                  meg is éreztetik vele semmi-voltát: a mint belép, a szerkesztőségi szolga felsőbb
                  meghagyásból azonnal ráül az egyetlen üresen álló székre, senki sem felel a nyájas
                  üdvözletre s minden ember ugy eltemetkezik az ujságokba, hogy a feje bubján kivül
                  mi sem látszik ki belőle. De ez sem riasztja el a lap barátját: mosolyog, mikor a
                  szerkesztő „az idő pénz” feliratra figyelmezteti, fecseg, ha senki sem hallgatja
                  is és csak öt óra után távozik, mikor már olyan nagy az ideges feszültség a
                  szerkesztőségben, hogy a kidobatástól is lehet tartani.</p>
               <p>Ama lap barátai közt, melyet Cselkó Pál szerkesztett, kiváló helyet foglalt el 
                    Dömsödi Gáspár. Megtürték szivesebben, mint a többit, mert
                  csakugyan hozott néha használható hireket, és jókedvü, bolondos fiunak bizonyult,
                  a kinek ostobaságaiban mindig akadt némi eredetiség. Azonfelül iskolatársa is volt
                  a szerkesztőnek és nobilis hajlamokkal birt. Őszintén szivén hordta a lap érdekét
                  s olyan reklámot csapott neki mindenfelé, hogy a kiadó maga is néha elég kegyes
                  volt tőle - egy-egy szivart elfogadni: a mi Dömsödit két napra tette boldoggá.</p>
               <p>- Tudják-e mi az ujság? - e szavakkal rontott be Dömsödi a szerkesztőségbe, a hol
                  éppen most érkezett meg a bécsi posta; minél fogva minden élő lélek - az ollókat
                  is beleszámitva - nagyon el van foglalva. Senki sem felel, csakis a
                  segédszerkesztő, egy vézna emberke, a kinek tekintetéből azonban élénk szellem
                  csillog, olyan mozdulatot tett kezével, mintha csendre akarná inteni.</p>
               <p>Minthogy azonban az intő kézben hatalmas olló is reng, mely arra való, hogy
                  kimesse vele mindazt, a mi leforditani való, Dömsödi csakugyan fenyegetésnek veszi
                  első perczben és visszahökken.</p>
               <p>- De kérem, az én hirem csakugyan nagyon érdekes - hebeg - s önök az elsők, a kik
                  a fővárosban megtudják.</p>
               <p>Ismét semmi felelet. Lehet, csakugyan nem hallgatnak rá, de valószinübb, hogy
                  politikából cselekszenek igy. Mert ismerik már a lap barátjának természetrajzát s
                  tudják, hogy annál inkább dől belőle a szó, minél kevésbé figyelnek rá.</p>
               <p>- Jól van: ha önöknek nem kell, majd elmondom másutt. Ott még talán meg is
                  köszönik.</p>
               <p>Az ajtó felé ment, szilárd elhatározással és kemény léptekkel. A segédszerkesztő
                  félszemmel kisérte: ha kezét a kilincsre teszi, akkor csakugyan érdemes lesz a
                  dolog, de ha fele uton megáll, mindennapiság az egész, nem érdemes érte szóba
                  állni.</p>
               <p>Dömsödi pedig nem elégedett meg ezuttal azzal, hogy a kilincset megfogja, de ki is
                  nyitotta az ajtót, be is csukta maga után. Az igaz, hogy az előszobában dobogó
                  szivvel megállott és leste, nem szólitják-e vissza. Nem várt hiába, mert a
                  segédszerkesztő, a kinek ez az erélyes föllépés csakugyan imponált, letette az
                  ollót és utána kiáltott:</p>
               <p>- Dömsödi úr, kérem még egy szóra!</p>
               <p>Mintha mi sem történt volna, ugy jött vissza. És hogy diadala teljes legyen, még
                  egy szék is üresen állott, egészen közel a segédszerkesztőhöz, a ki lekötelező
                  kézmozdulattal invokálta, hogy foglaljon helyet.</p>
               <p>- Mi is az, a mit ön az imént el akart mondani?</p>
               <p>- Nagy dolog, szenzácziós dolog! Ezzel le fogják fülelni a konkurrens lapot.
                  Bátran nyomathatnak kétezer példánynyal többet a holnapi számból.</p>
               <p>- Ezt csak bizza ránk - de a hir?</p>
               <p>- Tarnay Ervin megnősült!
               </p>
               <p>A meglepetés csakugyan tökéletes volt és Dömsödi legszebb diadalainak egyikét
                  élvezhette. Az ujdondász azonnal felugrott az ablak melletti üléséből, oda jött
                  hozzá és jegyzőkönyvét elővéve, kurtán meginkvirálta:</p>
               <p>- Hol? Mikor? Kivel? Mi módon? S miért?</p>
               <p>- Többet magam sem tudok. A részleteket kikutatni az önök feladata, de hogy a hir
                  való, azért már kezeskedem.</p>
               <p>Az ujdondász vette kalapját és indult kifelé. Mint a kopó, a ki ha egyszer nyomra
                  vitték, meg nem szokott állni mindaddig, mig a vadat föl nem verte. De ezuttal nem
                  kellett messzire mennie: a lépcsőházban Cselkóval találkozott, a ki megkérdezte,
                  hova megy olyan sietve?</p>
               <p>- Tarnay megnősült, részleteket szimatolok! - válaszolt amaz röviden.</p>
               <p>- Sohse fáraszsza magát. Tudok én minden részletet és magamra vállalom az egésznek
                  megirását.</p>
               <p>Az ujdondász visszatért a szerkesztőségbe. Cselkó egy külön bejáraton ment a saját
                  szobájába.</p>
               <p>Az a hir, mely az egész szerkesztőség érdeklődését olyan nagy mértékben
                  fölkeltette, őt is foglalkoztatta már két óra óta. Letette kalapját az asztalra,
                  aztán azt tette, a mit az ember rendesen, ha valamivel nincs egészen tisztában:
                  kétszer-háromszor végigsétált a szobán.</p>
               <p>Sokáig nem tarthatott ez a séta, mert az első fordulónál megakadt lába egy csomó
                  odadobott ujságban: félre lökte és tovább ment. A másodiknál lerántott könyökével
                  egy csomó kéziratot, két vivókeztyüt és egy sodronyálarczot. Ekkor azután
                  visszatért asztalához, leült székére és kivett kabátja belső zsebéből egy levelet:
                  Ujból, talán harmadszor elolvasta tartalmát:</p>
               <p>„Kedves barátom!</p>
               <p>Körülbelül négy hónapja, hogy a délvidéken két mámor közti szünetben elváltunk. Te
                  akkor este orvostani felolvasást tartottál nekem „a hold befolyásáról a
                  higvelejüségre.” Az volt a sorsod, mint minden nagy tudósé: kinevettelek. S az
                  enyém az volt, hogy saját káromon megtanultam, mennyire igaza van mindenkor a
                  tudománynak. Belátom már most, hogy nem jó éjjel arra felé utazni, különösen ha az
                  ember sokat ivott. Megkaptam utközben a maláriát és kevés hija, hogy el nem vitt
                  az ördög. Meg is cselekedte volna bizonyára, ha két lovam nem okosabb, mint a
                  babonás kocsis, a ki kisérteteket látva, utközben megszökött s engem tehetetlen
                  állapotban, eszmélet nélkül bizott a véletlenre. Csak másnap mert előbujni a
                  bikficz, a mikor én már a csillagokat rugtam kinomban. Az a két derék ló -
                  megérdemelné, hogy emberszámba vegyék, mert elvitt egy emberlakta hajlék elé; ott
                  megálltak maguktól, s mintha sejtették volna, hogy én biz’ nem kiálthatok
                  segitségért, olyan keservesen nyeritettek, hogy segélykiáltásnak is beillett. A
                  házban meghallották, kijöttek, leszedtek engem a kocsiról és bevittek. Mondhatom,
                  meglehetősen rossz kondiczióba érkeztem meg.</p>
               <p>Másként talán be sem bocsátottak volna. Mert az a ház nem nyilik meg minden ember
                  előtt. A ki jogczimet akar nyerni a bejuthatásra, annak legalább is félig meghalva
                  kell az ajtón kopogtatni; mert csakis a szenvedőknek tárul föl. Nekem erős
                  jogczimem lehetett, mert nemcsak hogy bevittek, de ott is tartottak álló hat
                  hétig. Mikor bejutottam, nem volt helyén az eszem, abból itélve, hogy önkivületben
                  valék, - mikor elmentem, elvesztettem a szivemet, olyan tökéletesen, mint még
                  soha... S nem is a régi divat szerint! A betegség változtatott-e meg, vagy talán
                  már vénülni is kezdek, elég az, hogy mielőtt elhagytam a hajlékot, a hol annyi
                  önfeláldozással ápoltak, meg is kértem az urnő kezét. </p>
               <p>...Igaz, még el sem mondtam, kicsoda ő. Pedig jól ismer ő téged és te is ismered.
                  Neve: özv. Csery báróné, született Kende Szidónia.</p>
               <p>...Olyan kosarat kaptam, hogy kettőnek is beillett volna. De nem tágitottam. Négy
                  hét mulva, mikor már a saját lábaimon eljöhettem, hogy köszönetet mondjak
                  jóságáért, ujból megkértem a kezét - megint elodázták kérelmemet. De ezuttal már
                  észrevehettem, hogy a tagadó válasz némileg nehezére esett. Tudod, a nők mindig
                  bizonyos jogot formálnak azokra, a kik iránt jók voltak, s ha elismerjük ezt a
                  jogot, már félig-meddig megnyertük ügyünket. Ismét négy héttel később harmadszor
                  megkértem mentő angyalomat s ezuttal beleegyezett. Tiz napi mátkaság után tegnap
                  volt az esküvőnk legnagyobb csendben. Maga Szidónia akarta igy, s nekem nincs
                  akaratom az övén kivül. Mondom neked, tökéletesen megbüvölt ez a nő! Itt maradunk
                  a jövő őszig, aztán fölmegyünk Budapestre, a hol házat akarok tartani. Királynője
                  Szidónia lesz.</p>
               <p>De addig még valamit rendbe kell hozni; egy nagy elhamarkodást és egy nagy
                  mulasztást. Emlékszel talán még, mikor Doroghynál felavattuk az uj birtokot, hogy
                  ott egy kis szőke leány bujdokolt. Nem lehetett több 17 évesnél, de már
                  tökéletesen ki volt benne fejlődve az asszony. Unalomból, - mert én mindig
                  unatkozom, mikor kártya és bor járja, - egy kicsit udvaroltam a leánynak; már csak
                  azért is, hogy ki ne jöjjek a gyakorlatból s hogy Doroghyt bosszantsam. A kicsike
                  azonban komolyba vette a dolgot és mikor negyed napra szerelmet vallottam neki,
                  ugy belesápadt, hogy menten karjaimban fogtam föl, nehogy a földre ájuljon.
                  Esküszöm neked, nem nyultam volna hozzá ujjam hegyével sem, mert engem vén bünöst
                  is meghatott az üldözött őzike tekintete. Doroghy házába hogyan került, mi volt
                  ott teendője, nem tudom; de meg mertem volna esküdni, hogy még
                     gyermek. S ez a bolond érzékenykedés vitt sajátképen arra, hogy
                  megszöktessem. Meg akartam menteni attól a száraz, epéskedő embertől, a ki
                  bizonyára boldogtalanná tette volna. Inkább magamnak szántam. A kicsike el is ment
                  Budapestre, várt rám s valószinü, hogy még most is vár.</p>
               <p>Mit tegyek vele? Semmi kedvem kalandhoz, de azt sem mondhatom neki: menj innen,
                  meguntalak! Hisz még alkalmam sem volt, hogy megunjam! Tökéletesen megfeledkeztem
                  róla, csak azon a napon jutott eszembe, mikor Szidóniával oltár elé kellett
                  lépnem, s ezt megelőzőleg rendet csináltam a multtal. Már most az a fő, hogy a
                  kislányt kiábránditsuk, de ugy, hogy ne vegye nagyon is tragikusan a dolgot.
                  Természetes, hogy a jövőjéről gondoskodni fogok. De közbenjáróra van szükségem s
                  erre a szerepre téged szemeltelek ki.</p>
               <p>Kérlek, keresd fel ezt a kis leányt, a kinek mint értesültem, legnagyobb passziója
                  abban áll, hogy naphosszant vörösre sirja a szemeit. Pedig én a vörös szemeket
                  csak ugy nem szeretem, mint a piros orrokat. Magyarázd meg neki a helyzetben
                  beállott változást és kérdezd meg, mihez van legnagyobb hajlandósága? Ha tehetsége
                  van a szinpadhoz, beiratom a szini tanodába - az efféle otthon nélküli madárkák
                  ott lelnek leghamarább puha fészekre, - megfizetem érte az eltartási költséget,
                  mig szerződést kap. Ha ehhez nincs kedve - mert tehetségre szép leánynak
                  sajátképpen nincs is szüksége - elvégezheti a tanitónői tanfolyamot, vagy ha
                  akarja - dohánytőzsdét nyitok számára. Mindent, a mit akar, csak jóvá tehessem
                  elhamarkodásomat s ne legyek kitéve annak, hogy mikor feleségemmel Budapestre
                  jövök, elémbe toppan és szemrehányólag kérdezze:</p>
               <p>- Szivem, lelkem, hol maradtál olyan sokáig?”</p>
               <p>Cselkó nem olvasta tovább a levelet. Megundorodott a rideg önzéstől, mely kiritt
                  minden sorából. Ez a férfiu, ez a Tarnay, a milyen varázst gyakorolt mindenkire,
                  és szemtől szemben lényének külső mázával elfödte a belső ürességet, mikor a
                  távolból beszélt és föltárta igazi lényét, csaknem visszataszitó hatást tett rá.
                  Hát ezért az emberért rajongnak a nők? ezt tekintik mintaképnek a férfiak? Még
                  olyan asszony, mint Csérey Szidónia sem volt éleslátóbb, hanem őt is körülhálózta
                  a veszedelmes csábitó?</p>
               <p>- Szegény Szidónia! - sóhajtott Cselkó; - hogy ismét ilyen ingatag talajra voltál
                  kénytelen épiteni!</p>
               <p>Egy pillanatig azon törte a fejét, mit tegyen. Legkedvesebb lett volna előtte, ha
                  papirkosárba dobhatja a levelet és hozzáláthat a munkához. De nem! el kellett
                  végeznie, a mit rábiztak, mert ki tudja, nem értesül-e valahogy Szidónia erről a
                  kalandról s rá nézve irtózatos hatással lehetne a fölfedezés, hogy a férje csak
                  olyan léha, mint a többi!</p>
               <p>- Megteszem Szidónia kedvéért - gondolá magában, - mert mit nem tennék az ő
                  érdekében!?</p>
               <p>A lépcsőn eszébe jutott, hogy nem is tudja még a leánynak czimét. Visszament tehát
                  a levélért. Aztán elindult, rossz kedvvel, bánatosan, mint a ki sejti, hogy nagy
                  fájdalmat fog valakinek okozni, de nem kerülheti el. S a mint ment, mendegélt,
                  mintha csak gyorsfényképész előtt állna, hirtelen föltünt előtte egy kép a
                  multból. Látta saját magát lemenni egy ódon külsejü háznak kikoptatott lépcsőjén.
                  Még korlátfa sem volt ott, mert elvitte valami ismeretlen szomszéd, hogy befütsön
                  vele. Roskadozó lépésekkel ment... valóban ő volt az a tántorgó alak, de mennyire
                  más volt akkor, mint ma! Vékony fiugyerek, kopott ruhában s elmaradt növéssel,
                  mert a nélkülözés nem engedte, hogy korához képest fejlődjön. A szomszéd patikába
                  indult, hogy orvosságot hozzon sulyosan beteg szülői számára. Odament, ámbár egy
                  krajczár pénze sem volt, mert remélte, hogy a gyógyszerész elég jószivü lesz
                  könyörgésére hallgatni. De csalódott. A gyógyszerész végig hallgatta a fiu
                  panaszát és igy szólt: „Nem tehetem. Elég baj, hogy ilyen nagy a szegénysége, de
                  ha egynek adok ingyen, hogyan tagadhatnám meg a többitől? S mi lesz az
                  üzletemből, ha „ingyen Jánosnak” fölcsapok?” Kiment a fiu az utczára, vad
                  kétségbeeséssel szivében. Ugy rémlett előtte, hogy talán akad még valami, a mit el
                  lehetne adni; de mi? Puszta volt otthon az egész szoba, kiürült minden, csak a
                  meztelen élet állott előtte, nyomorával és fenyegető kinjával. Hazafelé
                  ballagott, olyan szörnyü rövidnek tetszett az ut, mert üres kézzel és nagyon is
                  megtellett szivvel járta be... A mint remegő kézzel benyitott a szobába,
                  megdöbbenve állott meg a küszöbön. A két beteg ágya előtt idegen alakokat látott:
                  egy fiatal leányt, a ki egy nagy kosárból, melyet inas tartott, csomagokat
                  szedett elő. Kikerült onnan, a bőség ez ujdivatu szarujából, bor, gyógyszer,
                  befőtt, sült csirke, párnák s még mindig nem akart kiürülni a kosár! Ott állott
                  még mindig az ajtóban, ködbe borult szemekkel és remegve, inogva, alig győzvén
                  magát annyi erővel, hogy le ne roskadjon. Ekkor őt is megpillantotta a leány, oda
                  ment hozzá, megfogta kezét és bevezette. Mikor pedig őt is gyötörte a láz, végig
                  simitott homlokán az a puha, áldásos kéz s egy jóságos hang igy szólott részvéttel
                  az inashoz:</p>
               <p> - Lássa, Gábor, ez a szegény fiu is beteg.</p>
               <p>...A komoly férfiu, a kinek lelkében egyetlen pillanat alatt készen állott ez a
                  kép, megindulva törült le egy a visszaemlékezésnek szentelt könyüt s bár senkisem
                  hallotta fogadását, ünnepélyesen mondá magában:</p>
               <p>- Mindent te érted Szidónia! Életemet, véremet, jobb meggyőződésemet!</p>
               <p>A mellékutczából kiérve, a fővárosi élet nyüzsgése fogadta. Január elején volt, a
                  mikor nagyon korán kezd alkonyodni. Finom köd permetezett alá és nedves fényben
                  csillogott minden körülte. Csakhamar ő is elmerült ebbe a ködhullámzásba. A
                  belváros közepén egy palotaszerü épület bejáratában látjuk ismét feltünni alakját.
                  Egyenesen a lépcsőháznak tart és benyit a portás oduszerü lakásába, azzal a
                  kérdéssel: melyik emeleten lakik Bodon Rózsi kisasszony?</p>
               <p>Az odu lakója fölvillanó gyanuval vizsgálta Cselkó vonásait és dörmögő hangon
                  intézte a maga viszontkérdését:</p>
               <p>- Rózsi kisasszonyt? Azt a fiatal hölgyet tetszik érteni, a ki négy hónap előtt
                  jött ide nagyságos Tarnay ur ajánló levelével?</p>
               <p>- Azt!</p>
               <p>- Csakugyan ebben a házban lakik, még pedig a negyedik emeleten. Egy hétnél tovább
                  nem akart megmaradni a nagyságos ur lakásában. Kibérelt magának egy kis szobát.
                  Nem hiszem, hogy lehetne vele beszélni. Nagyon kedveli az a leány a magányt.</p>
               <p>A portás hangjában minden alázatosság mellett valami elfojtott haragféle is
                  megcsendült. Mintha nem szivesen állna vele szóba, vagy gyanut rejtegetne. Cselkó
                  sokkal jobb emberismerő volt, semhogy ki nem olvasta volna ezt az öregnek
                  tartózkodó modorából. Nyájasan és megnyugtató hangon igy szólt tehát:</p>
               <p>- Ne tartson semmitől, Pető uram, nem jövök én rossz indulattal. Sőt ellenkezőleg,
                  segiteni akarok a szegény leány sorsán.</p>
               <p>- Segiteni?! - a guny sziszegett az alázatos ember szavából, - azon ugyan nem
                  segit már senki a jó Istenen kivül. Csuffá tették, elkeseritették egész
                  életére.</p>
               <p>- Mit jelentsen ez öreg? - kérdezte csodálkozó hangon Cselkó, - nem tudja talán,
                  kivel beszél?</p>
               <p>Az öreg arcza szelidebb kifejezést öltött és csendesen igy szólott:</p>
               <p>- Nagyon jól tudom, nagyságos uram, és bocsánatot is kérek illetlen
                  magamviseleteért. Hisz jól tudom, hogy a nagyságos ur nem olyan, mint a többi. De
                  elfut az epe és fejembe száll a vér, ha látom, mit mivel embertársával némely nagy
                  ur, csupán csak azért, mert ő ur, a másik pedig nem az. Öreg ember vagyok,
                  megszokhattam volna, hogy a szegény csaklábtörlője a gazdagnak. De a mi sok, az
                  mégis csak sok!</p>
               <p>- Ne tüzeljen öreg, hanem mondja el inkább, mi terheli a szivét?</p>
               <p>- Elmondom. Ez a Bodon Rózsi kisasszony épenséggel nem kisasszony. Árva leány és
                  abból a faluból való, a hol én is nevelkedtem. Valami távoli rokonomnak gyermeke,
                  szóval parasztvér, mint saját magam. Ott szedte föl az apátlan-anyátlan gyermeket
                  Doroghy urnak édes anyja, a ki áldott jó lélek volt és nevelte uri módban, hogy
                  legyen agg korában, a ki körülte forgolódik. Hálás is volt Rózsika ennyi jóságért
                  és a mit csak nevelőanyjának tekintetéből kiolvashatott, ha csak futólagos
                  óhajképpen is, már megcselekedte. De a jó öreg asszony egy éjjel meghalt
                  szivszélhüdésben és Rózsika most már másodszor, de ezuttal igazán árván maradt.
                  Hagyták magára, eléldegélhetett abban a kis szobában, melyben urnője halála után
                  visszavonult s nem háborgatta senki. Mit is tettek volna vele? Cselédnek nagyon
                  urias volt a nevelése, urnőnek pedig mégis csak nagyon alantias a származása.
                  Különös, hogy a fiatal Doroghy, a ki előtt a női erény máskülönben nem állott
                  valami nagy becsben, Rózsinak soha sem mondott olyan szót, a mely miatt ennek el
                  kellett volna pirulnia. Talán anyja emlékét tartotta benne tiszteletben, vagy a mi
                  nem éppen lehetetlen még ilyen lelkü embernél sem, meghatotta a leány
                  ártatlansága. Azt is hallottam azóta, hogy Doroghy ur szerelmes volt Rózsikába, de
                  leplezgette és titokban tartotta, mivel restelte czimborái előtt, hogy az, a kibe
                  szerelmes, még nem is kedvese. Bezzeg megjárta vele, ha igy állott a dolog! Nem
                  olyan félénk és aggódó természetü az én gazdám! Nem illik, hogy róla, a kinek
                  kenyerét eszem, rosszat mondjak, hát csak szószaporitás nélkül fogom elmondani,
                  mit tett. Telebeszélte ennek a szegény leánynak fejét és szivét, hogy ez ott
                  hagyta a biztos menhelyet. Szegény kis madárka! Ide jött, meghuzta magát, kerülve
                  az emberek tekintetét és epedve várja négy hónap óta, mikor jön már megrontója, a
                  ki egyenkint tépegeti ki nagy gyönyörüséggel szép fehér tollait. De a kegyetlen
                  vadász még erre sem méltatta, hanem egészen megfeledkezett róla, s a kis madár
                  napról-napra busabb lett és a kétségbeesés bizonyára erőt vesz már rajta, ha én
                  nem vigasztalom meg néha egy biztató szóval, a melyben a legszebb az volt, hogy
                  magam sem hittem belőle egy betüt sem.</p>
               <p>- Hát nem tudta, hogy Ervin nagyon beteg volt és nem jöhetett el? - kérdé
                  csodálkozva Cselkó.</p>
               <p>- Beteg? Igazán beteg volt? - az öregnek arcza egészen kiderült e szavaknál. - De
                  hisz akkor természetes, hogy nem jöhetett el! Oh én vén bolond, hogy ez nem jutott
                  eszembe! Hogy fog örülni a szegény kicsike!... Azaz, dehogy fog örülni. Sirni fog,
                  hogy szenvedés érte azt, a kit ő imád.</p>
               <p>- Már nincs semmi baja, egészen meggyógyult.</p>
               <p>- Annál jobb, annál jobb! Talán már utban is van ide? Sietek és elmondom
                  Rózsikának.</p>
               <p>- Megálljon csak! Ervin jön, de nem egyedül.</p>
               <p>Cselkó ajkáról olyan habozva indult meg a szó, hogy az öreg azonnal észrevette az
                  örömmel ellentétes érzést, mely a hirlapiró arczán tükrözött.</p>
               <p>- Talán Doroghy is vele jön? Csak jöjjön! Nem félünk tőle! Rózsikához semmi
                  köze!</p>
               <p>- Nem Doroghy jön Ervinnel, hanem más valaki.</p>
               <p>- Kicsoda?</p>
               <p>Cselkón különös érzés vett erőt. Mintha neki kellene restelkednie Ervin helyett,
                  lesütött tekintettel, halkan adta meg a választ:</p>
               <p>- A maga gazdája - feleségével jön.</p>
               <p>Az öreg portás tekintete villámokat szórt és éles gunynyal replikázott:</p>
               <p>- Azért jött hát ide a nagyságos ur, hogy ezt a leányt kikergesse a házból,
                  melynek már urnője akadt?</p>
               <p>- Nem azért jöttem, öreg, - szólott szelid hangon Cselkó, - hanem hogy elkészitsem
                  a nagy csapásra, melyen már nem lehet változtatni. Nem is Tarnay kedveért teszem,
                  hanem más valakinek érdekében... Ne nézzen igy rám, öreg! - folytatta, látván,
                  hogy a portás gyanakodva fürkész vonásaiban, - hát olyan ember vagyok, a kitől 
                    ilyesmi is kitelik?</p>
               <p>Egy pillanatig maradt még rideg és visszautasitó az öreg portás arczkifejezése,
                  aztán ujból meggyőzte őt a becsületes őszinteség Cselkó vonásaiban.</p>
               <p>Nagyot sóhajtva szólott a megadás hangján:</p>
               <p>- Hát Isten neki! Végezze el, a mire vállalkozott. Én nem tenném meg sok
                  pénzért.</p>
               <p>- Gondolja meg, jó öreg. Én nem ismerem azt a szegény leányt, nem is beszéltem
                  vele soha. Hogyan találjak hát szavakat, hogy kevésbé sujtsa a kegyetlen hír? Maga
                  ellenben rokona, szereti és becsüli; nem lesz tehát olyan kinos rá nézve, ha
                  magától megtudja... Ugy-e megteszi?</p>
               <p>Azöreg portás küzdött magával, végre igy szólt:</p>
               <p>- Legyen hát. Tudom, hóhérság, a mit cselekszem, de nem az én lelkemet terheli a
                  felelősség.</p>
               <p>- Valóban nem!</p>
               <p>- Várjon meg itt. Nem tart sokáig. Az ilyen szegény madarat nem kell sokáig
                  kinozni.</p>
               <p>Föltette kalapját és fölment a lépcsőn. Cselkó még hallotta, a mint magában
                  dörmögött és szidta ostoba jószivüségét, mely ilyen bajt hozott a nyakára. Még a
                  harmadik emeletről is lehallatszott elégedetlen dörmögése.</p>
               <p>A magára maradt férfiu elgondolkodva állott meg a lépcsőházban. Nagyon fölizgatta
                  és kinozta ez a jelenet. Mikor ide jött, azt hitte, hogy könnyelmü teremtéssel
                  lesz majd dolga, a kit igéretekkel és kilátásokkal arra kell majd birni, hogy
                  elhagyja a házat. Szóval, alkudozást várt. E helyett azonban igazi szivre és mély
                  érzésre talált, mely megadja magát a csapásnak minden ellenkezés nélkül, de megtör
                  alatta.</p>
               <p>Cselkó erős haragot érzett magában. Tarnay léhasága csaknem dühbe hozta. Hogy mer
                  az az ember boldog lenni, mikor itt annyit szenvednek az ő hibája miatt? Vajjon
                  lehet-e áldás azon a frigyen, mely ilyen előzmények után jön létre?</p>
               <p>Mit mond majd az a szegény leány, ha megtudja a valót? Sir-e, zokog, vagy
                  leroskad? Talán belehal, de az sem lehetetlen, hogy könnyebben veszi, mint ő
                  gondolja. Utóvégre is, az emberi sziv ruganyos portéka és hamarább lel vigaszt,
                  mint egy ilyen aggódó, töprenkedő poétalélek elképzeli.</p>
               <p>Hanem annyi bizonyos, hogy kissé sokáig tart a beszélgetés. Tiz percze már, hogy
                  elment az öreg portás. Mit csinál olyan sokáig?</p>
               <p>Cselkót a türelmetlen nyugtalanság arra vitte, hogy elhagyta a lépcsőházat és
                  fölment az első emeletig. Ott megállott és a karfához támaszkodott. Bizonyos
                  megnyugvást lelt ebben: mégis csak közelebb van igy, ha esetleg szükség volna
                  segitségére.</p>
               <p>...Ebben a pillanatban kétségbeesett, a velőt átjáró kiáltást hallott. A halálra
                  sebzett vadéhoz hasonló volt ez a jajszó. Cselkó érezte, mint remeg meg benne
                  minden érzés és elsápadva szökött a második emelet följárójához, s fölfelé
                  tekintett. Borzasztó látvány tárult eléje. A negyedik emeleten egy női alak hajolt
                  kifelé a rácsozaton, mely a folyosót körülvette. Viaskodott, küzdött egy
                  férfiuval, aki erőszakkal vissza akarta rántani.</p>
               <p>Ráismert a portásra, de ez is megpillantotta őt és lélekszakadva lekiáltott
                  hozzá:</p>
               <p>- Jöjjön gyorsan, az ég szerelmére! a szerencsétlen le akarja magát vetni a
                  mélységbe!</p>
               <p>Nem egy, de három lépcsőn szökött egyszerre át Cselkó. Érezte, hogy minden
                  pillanat egy emberéletbe kerülhet. Éppen a harmadik emeleten volt, mikor ujra
                  hallotta azt a borzasztó, kétségbeesett fölkiáltást és a következő másodperczben
                  valami hirtelen támadó légáram érintette arczát. Előtte egy sulyos test bukdácsolt
                  a levegőn keresztül, valami fekete ruhát látott, tompa zuhanást hallott, - még egy
                  kinos nyögés - aztán csend lett ujra.</p>
               <p>Nem rohant már fölfelé, hanem megállott és összetett kezekkel valami átokfélét
                  nyögött az ellen, a ki ezt okozta. Vad indulat tombolt lelkében s ha sámsoni erőt
                  érez magában, talán megfogja az oszlopokat és magát is e ház romjai alá temeti,
                  hol a lelketlenségnek már annyi áldozata volt.</p>
               <p>Valaki elrohant mellette. Ő nem mozdult meg. Meg volt dermedve. Hallotta az öreg
                  portás hangját alulról, a mint kétségbeesett zokogás közben fölkiáltott hozzá:</p>
               <p>- Meghalt, a szegény megölte magát!</p>
               <p>S ez a fölkiáltás megtörte lelke és érzése merevségét. Eszébe jutott a még élő
                  áldozat, a ki talán boldog e pillanatban és nem is sejti, hogy átokban fogamzott
                  meg boldogsága. Cselkó érezte, mint szökik köny után köny a szemébe. Elfojtott
                  hangon rebegte el lelkének kinzó aggodalmát e szavakban:</p>
               <p>- Szidónia, szegény Szidónia!</p>
               <p>Nem a meghalt, hanem a még élő áldozatot siratta ő.</p>
             
            </div>
            <div type="chapter">
               <head>III.</head>
               <p>A váczi-utczán végig sétált egy alak, melyet öltözete után bárki angolnak mondott
                  volna. Csakis Albion fiai engedik meg maguknak azt a fényűzést, hogy minden
                  ruhájuk a kényelemnek megfelelően legyen szabva. Amikor utaznak, minden
                  öltönydarab szivós és nem egy könnyedén szakadó kelméből van csinálva, azonfelül
                  a szine is olyan, hogy ne kelljen minden pillanatban tisztasági szempontból
                  másikkal fölváltani. Szürke utazó kalap, hátracsüngő hosszu fátyollal, bő
                  porköpenyeg és vizmentes, a lábszárt körülzáró czipő: ha szépészeti szempontból
                  nagyon is kifogásolható, de mindenesetre kényelmes viselet.</p>
               <p>Pedig a mi emberünk éppenséggel nem volt angol, a mi abból is kitünik, hogy egy
                  háromemeletes ház előtt megállt és a fiatal portást - az öreg medve, a ki hat
                  hónap előtt ezt a hivatalt vitte, már nyugalomba vonult - a legtisztább
                  magyarsággal megkérdezte:</p>
               <p>- Itt lakik Tarnay ur?</p>
               <p>- A báró ur csakugyan itt lakik, - válaszolt az ajtonálló,
                  erősen megnyomva a „báró” szót. Bizonyára figyelmeztetni akarta ezt a jött-ment
                  idegent, hogy olyan országban tartózkodik jelenleg, a hol még adnak arra, hogy
                  mindenki megkapja az őt megillető czimzést.</p>
               <p>Az idegen azonban észre sem vette a lappangó rendreutasitást, hanem fölment a
                  lépcsőn az első emeletig. Ott megállott egy pillanatig és körültekintett. Mintha
                  tájékozni akarná magát olyan helyen, a hol már rég nem járt ugyan, de még mindig
                  ismeri az alkalmatosságot. A következő pillanatban megnyomta a villanyos
                  csengetyü gombját, szemben a lépcsővel.</p>
               <p>Egy angolosan beretvált inas nyitotta ki az ajtót és kérdőleg tekintett a
                  jövevényre. Bebocsátotta ugyan az előszobába, de itt már olyanféle mozdulatot
                  tett, mintha névjegy után nyujtaná ki kezét.</p>
               <p>- Beszélhetek a báró urral?- kérdezte az idegen a nélkül, hogy ezt a mozdulatot
                  figyelmére méltatná.</p>
               <p>- A nagyságos ur kikocsizott, de nemsokára hazajön. Tessék addig a fogadószobába
                  sétálni, - volt a válasz.</p>
               <p>Az idegent nem lepte meg ez a szolgálatkészség. Talán hozzá volt szokva, hogy
                  minden ajtó föltáruljon előtte, vagy éppenséggel egészen otthonosnak érezte magát
                  e helyen. Le sem vetette bő felöltőjét, hanem kalappal fején lépett a szobába, a
                  melynek széles szárnyajtóit tiszteletteljesen tárta föl előtte az inas, a ki aztán
                  maga is utána indult s ugy állott meg, mint a ki további parancsokra vár.</p>
               <p>A szoba, melybe léptek, utczára nyiló ablakával és gazdag diszitésével épp ugy a
                  jólétről, mint jó izlésről tett tanuságot. A falakon csak néhány festmény, de ezek
                  elsőrangu mesterek müvei voltak; a szőnyegek sem titkolhatták el az igazi keleti
                  származást és a butorok egészben is elárulták, hogy finom izlésü nő szeme siklik
                  rajtuk végig a napnak minden órájában.</p>
               <p>Lehet, hogy az idegen is kiérezte ezt, mert mintha valami szokatlant találna a
                  környezetben, ujból az inashoz fordult:</p>
               <p>- Rég lakik már igy a báró?</p>
               <p>- A nagyságos ur ezt a szobát abból az alkalomból butoroztatta ujból, hogy
                  megnősült. Ennek már vagy hét hónapja.</p>
               <p>Az idegen a legnagyobb meglepetéssel fordult az inas felé és őszinte csodálkozás
                  tükröződött vonásaiban, mikor kérdezte:</p>
               <p>- Hogyan? Ervin... a báró ur megnősült?</p>
               <p>- Éppen hét hónapja. Vidéken volt az esküvő.</p>
               <p>Azzal aztán tiszteletteljesen meghajtotta magát az inas és eltávozott.</p>
               <p>Az a hang, melyen az idegen gazdájáról beszélt, egészen megnyugtatta őt. Igy csak
                  a régi ismerős, a háznak jó barátja szokott beszélni. Bátran magára hagyhatja az
                  arisztokratikus légkörben, nem szivja magába érdemtelenül!</p>
               <p>Az idegen, a mint magára maradt, levette a fátyolos kalapot, maga mellé dobta a
                  kerevetre, aztán kényelmesen elnyujtózkodott a puha karosszékek egyikében és
                  elmélázó tekintetét végig sétáltatta a körülte levő tárgyakon. Halvány mosoly
                  játszotta körül ajkait: sok ismerősre talált.</p>
               <p>- Még sem változott meg minden, - szólott félhalkan, - ez a fali óra, ez a kerevet
                  még mindig a régi. De Ervin már nem az!... Megnősült! Vigyen el az ördög, ha képes
                  vagyok magamban elképzelni, milyen lehet Ervin mint férj.</p>
               <p>Mintha felhő borulna homlokára és szomoru emlékek egész sora nehezedne lelkére,
                  fölállott és végigsétált egyszer-kétszer a szobán. Tépelődve folytatta a
                  magánbeszédet:</p>
               <p>- Ej, mit! hisz én sem vagyok már a régi. Elmentem világgá négy év előtt azzal az
                  elhatározással, hogy soha sem jövök többé vissza ebbe az országba, a hol olyan
                  kegyetlenül rágázolt szivemre a sors. Soha!... s négy év alig mult el, már ismét
                  itthon vagyok. Felejteni akartam, de rosszul sikerült. Visszahozott ujból a régi
                  vágy, mely a távollét idejében sem engedte szivemet megpihenni... De ez még mind
                  hagyján; hanem hogy Ervin megnősült, valóban elhiteti velem, hogy történik még uj
                  a nap alatt.</p>
               <p>E pillanatban ujra megszólalt odakünn a csengetyü éles hangja. A folyosóra nyiló
                  ajtót kinyitották és becsukták, aztán egy érczes férfi-hang kérdezte az
                  előszobában:</p>
               <p>- Nem keresett senki?</p>
               <p>- De igen, - válaszolt az inas, - egy idegen ur várja nagyságodat a
                  fogadóteremben.</p>
               <p>- Egy idegen ur?... Add át ezt a bokrétát a nagyságos asszonynak és mondd neki,
                  hogy a vendégek nemsokára érkeznek... Ki lehet az az idegen ur?</p>
               <p>Mint a ki otthon van, benyitott a fogadóterembe. Egy pillanatig némán nézte
                  egymást a két férfiu, aztán egyszerre hangzott el mind a kettőnek ajkáról az
                  örömteljes fölkiáltás:</p>
               <p>- Jenő!</p>
               <p>- Ervin!</p>
               <p>Összeölelkeztek. Az ujonérkezett, a ki nem volt más, mint Tarnay Ervin, a ház ura,
                  ért hamarább magához az elérzékenyülésből, még egyszer megszoritotta melegen
                  barátja kezét, aztán vidám hangon szólott:</p>
               <p>- Alig hiszek szemeimnek: csakugyan te vagy az, Gerélyi Jenő barátom?</p>
               <p>- Valóban én! - válaszolt az idegen, - de ugy látszik, hogy már keresztet vetettek
                  rám; mert ahol még eddig betoppantam, mindenütt nagyobb volt a meglepetés és az
                  ijedtség, mint az öröm. Hát igazán ugy nézek ki, mint valami kisértet?</p>
               <p>- Ments Isten! - nevetett a háziur, - sőt ellenkezőleg, még soha sem voltál ilyen
                  jó szinben. Hanem ennek az ijedtségnek és meglepetésnek megvan a maga oka.</p>
               <p>- Melyik az?</p>
               <p>- Rólad nagyon furcsákat beszélt Fáma asszony. Egyszer azzal is megszomoritott,
                  hogy holt hiredet költötte. Valami angol ujság rád fogta azt a bolondot, hogy
                  Afrika belsejében megettek a kanibálok. Még a mártás is le volt irva, a melyben
                  föltálaltak.</p>
               <p>Gerélyi vidáman fölkaczagott.</p>
               <p>- A mártás is? Te! nem kaphatnám meg a reczipéjét? Tudod, nagy gourmand vagyok és
                  szeretném megizlelni, milyen az a sauce à la Gerélyi.</p>
               <p>- Mi nem akartuk sehogysem elhinni, hogy ilyesmi rajtad megeshetett és már
                  expedicziót szerveztünk, a mely fölkeressen. Akadt is Stanleynk Cselkó Pál
                  személyében, a kiben van annyi fantázia, mint két amerikai hirlapiróban. Éppen
                  mikor a kaszinóban köröztettük az aláirási ivet a költségek fedezésére, megjött a
                  szerencsés dementi, a melyből megtudtuk, hogy semmi bajod. Ennek örömére aztán
                  olyan mulatságot csaptunk, hogy bizonyára meghallottad a pezsgős palaczkok
                  durrogását egészen a Nyianza környékeig.</p>
               <p>- Most már emlékszem rá, - szólott tettetett komolysággal Gerélyi. - Hát a pezsgő
                  volt az, a miről én azt hittem, hogy az arab rabszolgakereskedők puskáinak
                  dörrenése?... De ez még mind nem magyarázza meg, miért ijedtek meg tőlem a jó
                  barátok és ismerősök?</p>
               <p>- Ennek is megmondhatom az okát. Félévvel föltámadásod után egy magyar lap
                  matapapuai levelet közölt a tárczarovatban, melyben csinos dolgok voltak rólad
                  elmondva: Hogy Matapapua ifju királynője meghódolva férfias külsőd előtt,
                  fölajánlotta neked szivét és koronáját. Te pedig, mint igazi magyar arisztokrata,
                  előbb meg akartad tudni, hány ősei vannak? mire ő egész naivul azt felelte volna:
                  Ősök nincsenek nálunk, mert mi azokat meg szoktuk enni, ha bizonyos kort
                  elértek.</p>
               <p>Gerélyi vidáman hallgatta barátjának e tréfás megjegyzéseit, aztán kiváncsian
                  kérdezte:</p>
               <p>- Mondd csak, ki költötte rólam e bolondnál bolondabb hireket?</p>
               <p>- Ki más, mint Cselkó Pali?</p>
               <p>- Neki megbocsátom, hisz azért hirlapiró... Hogy van a jó fiu?</p>
               <p>- Pompásan érzi magát. Fölvitte az Isten, de még a saját tehetsége segélyével
                  odáig, hogy most már lapkiadó és szerkesztő egy személyben. Nem feledkezett meg
                  rólad. Hol tréfásan, hol pedig komolyan olyan reklámot csapott neked, hogy ma már
                  hires ember vagy.</p>
               <p>- Hires én? Ne bolondozzál!</p>
               <p>- Amint mondtam. Nem is képzeled mennyire érdeklődik a társaság irántad. Mikor
                  négy év előtt elmentél, alig beszélt valaki rólad, most, hogy megjöttél, legalább
                  is két hétig te leszel a saison hőse. Hja! a tudomány terén Afrika van divatban. A
                  mi az ó-korban a félisten volt - többnyire egy olyan uri ember, a ki messzebbre
                  járt, mint a többi halandó, - az ma az Afrika-utazó... Akarsz egy nagy szivességet
                  tenni?</p>
               <p>- Mi legyen az?</p>
               <p>- Maradj nálam ma este. Első estélyemet adom és szeretnélek bemutatni
                  vendégeimnek. Hogy megirigyelnek majd ezért a szerencséért!</p>
               <p>- Szivesen maradok, de engedd meg előbb, hogy a vendéglőbe menjek átöltözködni.
                  Mert ilyen állapotban csak nem akarsz bemutatni?</p>
               <p>Tarnay hirtelen megfogta Gerélyi kezét és esdekléssel maradásra kényszeritette a
                  távozni akarót.</p>
               <p>- Mi nem jut eszedbe? - szólott ünnepélyes hangon, - hát azt akarod, hogy a
                  félisten elveszitse nimbusza javarészét? Olyannak kell maradnod, a minő vagy.</p>
               <p>- Miért te bohó?</p>
               <p>- Igy akarlak bemutatni vendégeimnek. Képzeld csak, milyen hatással lesz, ha
                  eléjükbe állok, rád mutatok és fölhivom figyelmüket: „Ime uraim, ezek ama bizonyos
                  saruk, melyeken még tapad valami a Zambezi homokjából, a melyen végig hasalva
                  sütkéreznek a szent krokodilusok! Ez a burnusz-féle köpeny, őserdők illatjában
                  fürdött és - de ezt különösen tessék figyelemmel megnézni! - ez a fátyolos kalap,
                  az a fejtakaró, melyet Matapapua jámbor népe minden áron koronával akart
                  fölcserélni”.</p>
               <p>Gerélyi könnyedén meghajtotta magát.</p>
               <p>- Benned második Barnum veszett kárba - mondá - egyébiránt ha ugy akarod, ezt sem
                  bánom! Afrikában is megbámulták öltözékemet a tisztelt emberevők és sehogysem
                  akarták elhinni, hogy nem ezzel együtt születtem a világra! hadd teljék hát most
                  benne öröme a czivilizáczió kanibáljainak is.</p>
               <p>- Kit értesz ezzel, te udvariatlan ember?</p>
               <p>- Téged és kompániádat, a kik gonoszabb emberevők vagytok, mint a vad matapapuiak.
                  Ott az igaz, még megsütik néha az embert pecsenyének, de legalább minden
                  czeremónia nélkül. Nálatok előbb lassu tüzön piritják, aztán végig öntözik az
                  embermegszólás édes-savanykás mártásával, megpuhitjátok nagy raffinement-nal és
                  csak azután eszik meg. Akad olyan is, a ki az áldozat csontjait fogai közt
                  ropogtatva, igazi Tartuffe-ként fölkiált: „Édes felebarátom, de sovány vagy! Miért
                  nem szóltál, mielőtt agyonütöttelek, hogy legalább meghizlaltalak volna!”</p>
               <p>Tarnay meglepetve nézett barátjára. Kiérezte szavaiból a rejtett keserüséget és
                  hirtelen más thémára vitte át a beszélgetést.</p>
               <p>- Tudod-e, - kérdezte, - hogy az én életemben azóta nagy változás állott be?</p>
               <p>- Az imént mondta inasod, hogy megnősültél. Mondhatom, sohasem voltam még ennyire
                  meglepve.</p>
               <p>- Valóban?</p>
               <p>- Hát nem természetes talán az én bámulásom? Tarnay mint férj! Tarnay, a Don
                  Juanok virága, nyügben! Mondd csak, ki volt az a könnyelmüségig nagylelkü lény, a
                  ki engesztelő áldozatra szánta magát ilyen bünösért?</p>
               <p>Tarnay odament az ablakhoz és kitekintett. Mikor visszatért, arczának kifejezése
                  sajátságosan megváltozott. Az előbbi könnyelmü vidámságot komoly érzés váltotta
                  föl. Nem nézett Gerélyi szemébe, hanem tekintete ragyogva, majdnem tündökölve
                  lebegett a távolba, mintha keresne valamit, a mi véghetetlenül kedves előtte.
                  Aztán egyetlen szóban adott kifejezést érzelmének:</p>
               <p>- Angyal!</p>
               <p>Gerélyi fölkaczagott. De ezuttal az ő nevetése sem volt a régi zamatos és
                  kedélyes. Guny, világgyülölet és elkeseredés szólalt meg benne.</p>
               <p>- Hát természetes, hogy angyal! Minden asszony az, a kibe éppen bele vagyunk
                  bolondulva! S ki más mint valóságos angyal volna méltó arra, hogy ifjabb Don Juant
                  megtéritse? Még akkor is csak ugy, ha az előkelőbb arkangyalok koteriájához
                  tartozik!</p>
               <p>Kellemetlen érzéssel hallgatta Tarnay barátjának epéskedését. Száraz hangon
                  szakitotta félbe:</p>
               <p>- Kérlek Jenő, ne tovább! Te elfelejted, hogy itt nem akárkiről, hanem nőmről van
                  szó.</p>
               <p>Gerélyi egyetlen lépéssel ott termett barátja előtt és őszinte csodálkozással
                  nézett szemébe:</p>
               <p>- Hát komolyan beszélsz?... Te leczkéztetsz engemet? Te, Tarnay Ervin, a kinek
                  szivében sziklaerős volt a hit, hogy minden nő meghóditható?</p>
               <p>- Az régen volt! - válaszolt szemlesütve és elpirulva Tarnay.</p>
               <p>- A ki nevettél, mikor az „ugynevezett” női erényt emlitették előtted és
                  kijelentetted, hogy királynőknek királyi árt kell kinálni, de az ő hüségüknek is
                  van ára!</p>
               <p>- Az azelőtt volt... Egyébiránt ne ejtsen bámulatba az én változásom. A kikről igy
                  beszéltem, valóban nem érdemeltek kiméletesebb kritikát. Nem az én hibám volt,
                  hanem nevelésemé, hogy kiirtották belőlem a hitet a nőben, mielőtt még megtudtam
                  volna, mi az igazi nő. Honnan tanultam volna meg a tiszta aranyat a salaktól
                  megkülönböztetni, mikor csakis salakot mutattak?</p>
               <p>- Valóban, honnan tanultad volna meg? - ismétlé elgondolkozva Gerélyi.</p>
               <p>- Ez a mi nevelési rendszerünk átka, - folytatá hévvel Tarnay, - hogy teletömik
                  fejünket mindenféle haszontalan limlommal, de a legszükségesebbről éppenséggel
                  nem adnak fölvilágositást: nem oktatnak arra: mi a nő?...
                  Mintha csak azt mondanák: „keress, kutass, boldogtalan és a sok közt majd csak
                  rátalálsz az igazira”... Miről ismerjek rá, hogy ő az igazi? „Majd megszólal a
                  szived, ha őt látod”. De sajna, a mi korunkban sziv és érzékiség annyira hódított
                  egymástól, hogy már azt sem lehet tudni, hol végződik az egyik, hol kezdődik a
                  másik. Megesik tehát rajtunk, hogy érzékeink után indulunk, elfecséreljük szivünk
                  és lelkünk kincseit a próbálgatásban. Hányszor állottam én meg kutatásaim közben
                  és azt mondogattam magamban: Itt maradok, nem megyek tovább, rátaláltam arra, a
                  mit keresek, de aztáncsakhamar beláttam, hogy ez sem volt egyéb 
                     próbaállomásnál. Föl tudod fogni azt az érzést, mikor az ember látja,
                  hogy reménye meghiusult, hiába vesztegette lelke tisztaságának, teste üdeségének
                  és épségének egy részét arra, mit ő aranynak hitt, pedig csak salak?</p>
               <p>Gerélyi sötéten tekintett barátjára és vonásai csaknem torzkifejezésüvé váltak,
                  mikor tompa hangon válaszolt a kérdésre:</p>
               <p>- Ki tudná jobban, mint épen én?</p>
               <p>- Igaz, te is csalódtál! De neked nem volt életczélod a szerelem, mint nekem. Te
                  nem kerestél olyan epedő szomjusággal magadhoz méltó nőt. Az első vereség, az első
                  csalódás után megfutottál és a magányba menekültél sebeidet gyógyitani. Én
                  ellenben ki akartam csikarni a szerencsétől, a mit konokul megtagadott s lelkem
                  ugy megtelt csalódásokkal, hogy a sok sebnek betege lett.</p>
               <p>- De végre mégis megtaláltad azt, a mit kerestél. Kárpótolva vagy egy kincs által,
                  mely egyenesen a te számodra került ki az alkotó kezéből.</p>
               <p>Csodálatos, hogy e szavak után még inkább nehezedett boru Tarnay arczára. Elmélázó
                  hangon válaszolt:</p>
               <p>- Gondolod?... Bizonyára igy volna, ha nem fészkelte volna be magát szivembe a 
                    kétely. Ezt a férget a próbaidő és csalódásai plántálják
                  azoknak szivébe, a kik már akkor csalódtak.</p>
               <p>- Hát ne kételkedjetek!</p>
               <p>- Könnyü ezt mondani! Annyi csalódás után mi biztosit, hogy most már valóban
                  elértem az üdvnek tiszta forrásához? Hisz nem láthatok be annak a nőnek szivébe, a
                  ki egybekötötte sorsát az enyémmel. Hátha van ott is egy elrejtett zug, a melyben
                  másként szólal meg az érzés, mint én velem szemben? Szeretnék vakon hinni, de nem
                  tudok, mert előttem áll a mult. Pedig a boldogságnak jobbik része a hit!</p>
               <p>Pillanatnyi hallgatás állott be. A két jó barát elmélyedt a saját lelkében s
                  lehet, hogy kiki a maga sorsát mérlegelte. Végre Gerélyi szakitotta meg a
                  csendet.</p>
               <p>- Elmondok neked egy mesét, melyet valamikor - nem tudom már hol - hallottam.
                  Vigasztalást ha nem is merithetsz belőle, de tanulságot mindenesetre.</p>
               <p>- Tanits meg hinni s hálás leszek, - válaszolt fájdalmasan Tarnay - a többi mitsem
                  ér!</p>
               <p>- Ezt az egyet nem nyujthatom, mert bennem sincs már meg, de azért elég jó 
                    magyarázatnak az, a mit mondani akarok.</p>
               <p>- Hallgatlak!</p>
               <p>- Az én mesém beillenék hőskölteménynek is, de már csak inkább száraz prózában
                  mondom el. Don Juanról van benne szó, a te dicső mintaképedről. Hát nem igaz, hogy
                  elvitte az ördög, miután a kormányzót megölte; élt ő még tovább is és fogyasztotta
                  a szerelmet. Hanem egyszerre csak azon vette magát észre, hogy beleunt a nagy
                  játékba és étvágya is erősen megcsappant. Nem talált már élvezetet a gyönyörökben
                  és kezdte sajnálni azokat, a kik eddig áldozatai voltak: a férjeket. Hát nem
                  csunya dolog az, hogy a világ mindig kikaczagja a szegény megcsalt férjet és a
                  csábitót dicsőiti? Nem volna-e érdemes megmutatni egyszer, hogy akadhat olyan férj
                  is, a kit nem lehet megcsalni, mert ismeri a nagy játék minden fortélyát? Mikor
                  Don Juan idáig eljutott, már kész is az elhatározása: fölcsap az erény őrének. Uj
                  szerep, tehát érdekes, ismeretlen talaj, tehát meglepetések várnak arra, a ki
                  rálép. Már pedig az, a mi uj és meglepő, mindig csábitja Don Juant. Egyszerre csak
                  hire jár, hogy megnősült. A világ előbb bámul, aztán - kaczag. Szegény Don Juan,
                  de megjártad!</p>
               <p>Tarnay összerázkódott. Fanyar mosolylyal intézte barátjához a kérdést:</p>
               <p>- Matapapuában hallottad ezt a mesét?</p>
               <p>- Ott! Kajdács beszélte el fülemilének s ettől hallottam egy álmatlan éjszakán...
                  De még többet is mondott: Don Juan első dolga, mikor megházasodott, hogy rálép az
                  óvatos elővigyázat ösvényére és tulad minden régi czimborán. Mert nagyon jól
                  ismeri ezt a bölcs elvet: a hol nincs kisértés, ott nincs is tilos vágy.</p>
               <p>- Rosszul ismered Don Juant, ha ezt tételezed föl róla - mondá büszkén Tarnay.</p>
               <p>- Hát nem igy cselekszik?... Annál rosszabb... rá nézve. Ilyen körülmények közt az
                  igaz, hogy kissé nevetséges a mi hősünk, de legalább boldog. A mit elmondtam, csak
                  az első eset volt. A második az, mikor revanche-ot vesz rajta a sors és őt is
                  megcsalják, valamint ő csalt azelőtt. Ebben van legalább némi igazság.</p>
               <p>- Kérem! Ezt az igazságot bátran kihagyhatod a játékból! - tiltakozott hevesen
                  Tarnay.</p>
               <p>- Hisz nem mondtam, hogy ez a te eseted!... Hátra van aztán a harmadik, mely a
                  leggyakoribb: Don Juan jobban fél a világ gonosz élczétől, mint a saját remegő
                  szivének intő szavától. Inkább eltűri a kételynek minden mardosását, semhogy
                  nevetséges akarna lenni a régi czimborák előtt. Mert valóban a legfölségesebb
                  szatira volna, ha Don Juan azt féltené, a mi a sajátja.</p>
               <p>...Mielőtt még Tarnay e maró gunynyal kiejtett szavakra megfelelhetett volna,
                  föltárult az ajtó s valaki belépett. Üdvözlet helyett e szavakkal vágta ketté a
                  beszélgetés fonalát:</p>
               <p>- Ez a prédikátori hang! ez a kérlelhetlen erény! Csakugyan nem lehet másé, mint
                  az öné, Gerélyi Jenő gróf!</p>
             
            </div>
            <div type="chapter">
               <head>IV.</head>
               <p>A belépő Cselkó volt. Estélyre öltözve, elsőnek jelent meg a meghivott vendégek
                  közül. Erre az a körülmény jogositotta föl, hogy mind a ház urának, ugy urnőjének
                  is régi ismerőse volt. De valószinüleg a jogczim nélkül is talált volna módot
                  arra, hogy a vendégeket megelőzze, mert Cselkó urral, mióta utoljára láttuk,
                  megesett olyasmi, a mi még sohasem azelőtt életében: szerelmes lett.</p>
               <p>Szerelmének tárgya pedig itt lakott, ebben a házban, egészen közel, t. i. mint
                  Tarnayék vendége. Lesz még alkalmunk a kis Emmykével, Tarnaynénak hugával
                  megismerkedni s akkor kénytelenek leszünk bevallani, hogy ha szokatlan volt is az,
                  a mi Cselkón megesett, de mentségére szolgálhatott az a körülmény, hogy Emmyke
                  nagyon csinos és nagyon eleven eszü kis leány volt.</p>
               <p>A mint Cselkó belépett, természetesen azonnal vége szakadt a már nagyon is
                  komolyra vált beszélgetésnek, melyet a háziur Gerélyivel folytatott. Cselkó
                  melegen szoritott kezet Gerélyivel, a kit nagyon jól ismert és ujból ismétlé:</p>
               <p>- Csakugyan ön az! Nem csalt tehát előérzetem, hogy ma még olyant fogok látni, a
                  mi kedves előttem.</p>
               <p>- Valóban én vagyok, - válaszolt nyájas hangon a gróf; aztán hirtelen eszébe
                  jutott az, a mit az előbb emlitett előtte Tarnay és kissé perszifláló hangon
                  folytatá: „Én magam, Matapapua királya, a ki eljöttem, hivatalos lapomnak
                  szerkesztőt fogni. Nem jönne velem?</p>
               <p>- Hát már elmondták önnek rossz élczemet? - duzzogott Cselkó. Aztán meleg hangon
                  folytatta, ujból kezet szoritva a gróffal: „Higyje el, nem volt abban a szivemnek
                  része!... De igenis a szivem üdvözli önt ma tiszta örömmel és tőle telhető
                  ékesszólással!”</p>
               <p>Gerélyi szivélyesen viszonozta a baráti kézszoritást, Tarnay pedig kissé csipősen
                  megjegyezte:</p>
               <p>- Azt mondják különben, hogy a szivednek semmi köze ahhoz, a mit irsz s azért
                  volna olyan éles a tollad?</p>
               <p>- A szivem egészen az én sajátom, - válaszolt tréfásan Cselkó, - ezt nem adom oda
                  a t. előfizetőknek. Az én szegény tollamra is csak azirigyek fogják rá, hogy
                  éles.</p>
               <p>- No, de már engedd meg - vágott közbe Tarnay, - sok ilyen irigyet kivánnék
                  magamnak! Hisz a legnagyobb dicséret, a mit hirlapiróra mondhatnak, az, hogy tolla
                  éles.</p>
               <p>- Gondolod? - Cselkó arczkifejezése majdnem szomoruságot árult el - talán sok
                  kollégámnak jól esik, ha igy dicsérik, én jobban szeretem,
                  ha szelid hangom megtetszik valakinek. Igaz, hogy mi hirlapirók sokszor
                  kiméletlenek is vagyunk, de többnyire csak azért, mert nem érünk rá a saját
                  szivünkkel tanácskozni... Mi is a hirlapiró szive? Egy óramü, mely másoknak
                  örömről, vigságról ketyeg, de gazdájának sohasem jelzi a boldogság perczét. Egy
                  izgó, fészkelődő husdarab, mely mások fájdalmánál sajog, mások örömében részt
                  vesz, de mitsem tud saját bánatáról és öröméről. A mi napunk a szerkesztőségi
                  lámpa, hajnalunk a déli óra, munkára akkor megyünk, mikor más lepihen és a pihenés
                  ideje akkor érkezik meg számunkra, mikor a nagy város fölébred dermedésszerü
                  álmából. Képzelheti már most, milyen lehet ez a mi álmunk, mikor belevegyül az
                  ébredő óriás ásitása, vulkáni topogása és beleolvad azonfelül az a zürzavaros
                  disszonánczia, melyet az előtte való nap eseményei képeznek meggyötört
                  fantáziánkban és elfáradt lelkünkben. Ne vegyétek hát rossz néven a hirlapirótól,
                  ha néha éles is a tolla! Csak az idegesség, nem pedig a sziv szól ilyenkor
                  belőle.</p>
               <p>- Ön még mindig a régi, - mosolygott Gerélyi, - paradoxon a mindennapi kenyere
                  és...</p>
               <p>- Tinta az italom, ámbár a pezsgőnek sem vagyok esküdt ellensége, - vágott közbe,
                  a komoly hangulatot magáról lerázva, Cselkó. - De legalább réginek ne mondott
                  volna. Ez a hirlapiróra nézve igazi lealázás. „Régi kollégánk?” ez annyit jelent,
                  mint az az invalidus, kiirott elméjü, kopott tollu skribler, a ki kétségbeesetten
                  rágja a toll szárát egy uj fordulatért, kifejezésért, vagy eszméért, - de már nem
                  jut eszébe semmi! Pedig valamennyien odajutunk előbb-utóbb, hogy hiába keresgélünk
                  uj eszmék után. Bármilyen óriási mélységü is a fantáziának az a forrása, melyből a
                  hirlapiró naponta merit, ha hosszabb időn át teszi, ha már „régi kollégánk” lett
                  belőle, kiürül ez is.</p>
               <p>- Ha jobban tetszik, légy üdvöz, mint örökké ifju tehetség! - szólott enyelgő
                  hangon Tarnay.</p>
               <p>Cselkó elfintoritotta arczát s mint a ki keserü lapdacsot nyelt, válaszolt:</p>
               <p>- Csak ifju ne! Ez még rosszabb! „Ifju barátunk”, tudjátok-e mit tesz ez a mi
                  nyelvünkön? Ime, egy éretlen ficzkó, a ki örökké ott kuncsorog a hirnév
                  előszobájában, hogy audiencziát kapjon, de sohasem bocsátják be, mert nincs ajánló
                  levele a tehetség géniuszától.</p>
               <p>Tarnay nagyot kaczagott e különös definicziókon, aztán ünnepélyes komolyságot
                  erőltetve magára, tréfás páthoszszal szavalta:</p>
               <p>- Isten hozott nálam, tisztes középkor! - aztán természetes hangon: - Ez talán
                  csak kielégit.</p>
               <p>Cselkó végig simitott homlokán, a melyen már ritkulni kezdett a haj és megadással
                  mondá:</p>
               <p>- Ezt az ötletet bizonyára az ördög sugta neked! Igaz bizony, középkor a
                  legtalálóbb kifejezés, habár ez sem mondható hizelgésnek. Nem tiltakozom ellene,
                  mert mellette szól ez a holdvilágos szürkület, mely fejem bubján dereng.</p>
               <p>- Minden kihullott hajszálból egy-egy vezéreszme, vagy legalább is vezérczikk
                  lett, - mondá Gerélyi.</p>
               <p>- Rajta! csak csipkedjen ön is! - válaszolt Cselkó, - bizonyára én volnék az
                  utolsó, a ki e miatt megneheztel. Megszoktuk mi már a gunyt, a szatirát, de vissza
                  is adjuk sokszor kamatostul! Mint a mesebeli szalamander, a tüz nélkül meg sem
                  tudnánk már élni, ha az egész világ nem mártana minket nyakig a gúny lehütő, de
                  egyszersmind edző forrásába. Ellenünk van minden, még az édes testvér: az iró is.
                  Ez még leginkább! Mondja csak, tud ön rá esetet, hogy olyan hirlapirót hoztak
                  volna szinpadra, a ki félbolond, vagy legalább félig gazember ne lett volna?</p>
               <p>- Az igaz, hogy a vigjátékiró urak e tekintetben kissé előitéletesek, - jegyezte
                  meg Tarnay.</p>
               <p>- Hálátlanok és rosszlelküek! - heveskedett Cselkó, - igy fizetnek meg azért, hogy
                  mi egyengetjük előttük a hirnév rögös ösvényét. Ez aztán a bibliai Jakab
                  köszönete, mivel Ézsau egy tál lencséért eladta neki első-születési jogát!</p>
               <p>- Nini, ön komolyan veszi a dolgot? - csodálkozott Gerélyi, - hát igazán szereti a
                  zsurnalisztikát?</p>
               <p>-Hogy szeretem-e? Minden csepp vérem rajong és lángol érte. Nem cserélném föl a
                  világnak bármilyen kényelmes és gazdagságot nyujtó foglalkozásáért. Ah! édes
                  izgalmak, éjjelek lázas munkája, pillanatoknak sulyos küzdelmekben előkészitett
                  sikere, a tietek vagyok, a mig kezemből ki nem esik a toll! Tudom, megöl ez a láz,
                  de előbb üdvözit; eltompitja előbb-utóbb agyamat, de addig is félistennek érzem
                  magamat, a mig naponta a tömeghez beszélek. Kiszivja a véremet, de csak is azért,
                  hogy nyomdafesték legyen belőle, a mely különösebb nedv még a vérnél is, bármit
                  mondjon Goethe!</p>
               <p>Pillanatnyi, csaknem nyomasztó csend állott be e rapszodikus kitörés után. Gerélyi
                  a bámulat és csodálkozás bizonyos nemével nézte a lelkesedést, mely pirosra
                  festette a hirlapiró sápadt arczát, Tarnay, a ki előtt érthetetlennek és talán
                  csináltnak is tetszett ez az ihletszerü ragaszkodás egy rögös és fáradságos
                  pályához, kicsinylő mozdulatot tett kezével. Az másra akarván terelni a
                  beszélgetést, kérdést intézett Cselkóhoz:</p>
               <p>- Mondd csak, nem láttad ma este Dömsödit? Sógornőmet kisérte el a
                  zenemükereskedésbe.</p>
               <p>- Hogy láttam-e Dömsödit? Minő kérdés! Hát azt nem akarnád talán megtudni, hogy
                  árnyékom velem volt-e ma?... Tudod, én csak ellehetnék valahogy Dömsödi nélkül,
                  de ő ragaszkodik ahhoz a jogához, hogy a napnak minden órájában nyakamba kösse
                  magát. A Dioskurok ragaszkodása egymáshoz mi is volt azon érzelemhez képest, mely
                  a divat emberét a hirlapiróhoz füzi! Dömsödinek egyetlen vágya, hogy uj divatokat
                  kitaláljon és tőlem követeli, hogy megismertessem azokat a közönséggel. Ő az uj
                  kézelők, gallérok, nyakravalók és keztyü-szinek Edisonja - mi volna pedig Edison
                  reklám nélkül?</p>
               <p>- Nem mondta talán, hogy estére eljön?</p>
               <p>- De nagyon is mondta! Hisz arról van szó, hogy bemutassa legujabb találmányát...
                  Ne ostromoljatok, mert ugy sem árulom el, miben áll ez! Dömsödi sohasem bocsátana
                  meg ilyen indiszkrecziót!</p>
               <p>Tarnay megkinálta vendégeit szivarral és ezek rágyujtottak. Épp most csöngettek
                  ismét az előszoba benyilóján és a fogadóteremben levők hallották, mint nyitotta ki
                  az inas az ajtót. Közvetlenül rá lányosan vidám nevetés hallatszott és utána egy
                  éles férfihang, a mint gyors, betanultnak látszó előadással magyarázgatott nagy
                  komolyan valamit.</p>
               <p>- Ező, az uj gombok és a bolond gombák embere, - mondá az ajtóra mutatva
                  Cselkó.</p>
               <p>Az ajtó kitárult. Belépett rajta egy fiatal leány és egy körülbelül 28-30 éves
                  dandy. Az utóbbit már ismerjük, ott láttuk a szerkesztőségben, mint a lapnak
                  „közkedveltségü barátját”. Most is épen olyan fontoskodó a modora, de egy cseppel
                  sem szellemesebb az arczkifejezése. Csupán abban változott, hogy mig hat hónap
                  előtt bajuszt viselt körszakáll nélkül, most körszakáll disziti arczát, de bajusz
                  nélkül.</p>
               <p>A mi a fiatal leányt illeti, valóban nem mindennapi alak volt. Üde és életpiros
                  arcza ragyogott attól az örömtől, mely mintegy hirdeti: „Tetszik nekem ez az élet
                  és boldog vagyok, hogy élvezhetem!” Apró szájacskája körül nyájas mosoly fészkelt,
                  melyet nem lehet tettetni, mivel csakis az igazi szivjóság adhatja meg. Fekete,
                  csillogó két szeméből eleven szellem és pajzán gyermekiség szórta röppentyüit. De
                  a szépen domborodó homlok azt is jelezte, hogy komoly gondolkodás sem ismeretlen
                  vendég e kiváltságos lénynél. A mi a többi külsőségeket illeti, mint apró kezek és
                  lábacskák, karcsu termet, szabályos orr, jó izlés az öltözködésben, ezek már csak
                  fokozhatták a kedvező hatást, melyet a fiatal leányka első látása bárkire is
                  tett.</p>
               <p>- Jó estét, Emmy kisasszony! - sietett üdvözletére Cselkó, a ki a szép kicsike
                  belépténél hamar letette az alig meggyujtott szivart és ott termett az ajtónál.
                  Emmy pedig csak kézszoritással viszonozhatta az ifju buzgalmát, mert Dömsödi még
                  mindig tele torokkal és magas hanggal magyarázgatott tovább:</p>
               <p>- Képzelje csak kérem! Három napon és három éjszakán át folytatott kutatás után
                  végre arra azeredményre jutottam, hogy igy sohasem érek czélt. Ez megdöbbentett,
                  lesujtott, csaknem semmivé tett. De azért még nem mondtam le! Mint Amerika
                  fölfedezője, ujabb három napot kértem geniuszomtól. S a harmadik nap estéjén ütött
                  a megváltás órája: fölfedeztem azt, a mit olyan rég kerestem, rátaláltam...</p>
               <p>- Amerikára? - szakitotta őt félbe pajkos nevetéssel Emmy.</p>
               <p>A jelenlevők hangosan fölkaczagtak, Dömsödi pedig meglehetősen bamba
                  arczkifejezéssel bámult Emmyre. Aztán összeszedvén magát, hebegve válaszolt:</p>
               <p>- Azt nem... de egy rugót, mely korszakalkotó lesz a kézelők történetében. Nézze
                  csak kérem: ha erre csavarom, sziv-alakja van a gombnak, ha balra,
                  nefelejtsvirágot mutat. Igazi „beszélő” kézelő és pótolja a virágnyelvet.</p>
               <p>Tarnay türelmetlenül szakitotta félbe a fecsegőt. Rámutatott a kissé háttérben
                  álló Gerélyire és igy szólott:</p>
               <p>- Ugyan, hagyd már abba a gombjaiddal! Hát nem látod, ki van itt?</p>
               <p>Dömsödi előbb a csiptetőt tette föl, mert a legujabb divat szerint nem illik
                  valakire e nélkül ráismerni. Aztán affektált orrhangon fölkiáltott:</p>
               <p>- Ah! ah! maga az, gróf Gerélyi? Igazán örvendek! Mondja csak, volna olyan szives
                  köztem és Cselkó köztegy vitás kérdésben dönteni?</p>
               <p>- Nagyon szivesen, - válaszolt Gerélyi.</p>
               <p>- Mondja csak kérem, igaz-e, lehetséges-e, a mit Cselkó el akart velem hitetni,
                  hogy Afrikában nem viselnek mansettát? Én nem tudom elhinni.</p>
               <p>- S jól is tette, - válaszolt vidáman Gerélyi, - ez olyan rágalom Cselkó urtól, a
                  melyért kénytelen leszek őt Afrika nevében felelősségre vonni.</p>
               <p>- Látod? - diadalmaskodott Dömsödi.</p>
               <p>Cselkó megfogta a jeles ifju két kezét és melegen megszoritotta.</p>
               <p>- Beismerem, hogy rágalmaztam Afrikát, - szólott ünnepélyesen. - Bocsánatot kérek
                  öntől is, gróf ur.</p>
               <p>Mindnyájan nevettek. Tarnay megfogta Gerélyit karjánál és bemutatta Emmynek:</p>
               <p>- Gerélyi Jenő gróf, régi barátom, Emmyke hugom.</p>
               <p>Emmy arczán az örömteljes meglepetés egy sugara jelent meg.</p>
               <p>- Gerélyi úr? a hires Afrika-utazó?</p>
               <p>- Az! - válaszolt a gróf helyett Tarnay. Aztán enyelegve folytatta: - Hiszed már
                  most, hogy hires ember lettél? Még a kis lányok is foglalkoznak veled.</p>
               <p>- Ne hallgasson ő rá, gróf ur, - tiltakozott Emmy, - belőle csak az irigység
                  beszél.</p>
               <p>- Természetesen, hogy az! - csipkelőzött Tarnay. - hisz tudvalevő dolog az, hogy
                  én nagyon irigy ember vagyok. Nem tudom elnézni, ha az én kis sógornőm más valaki
                  iránt is érdeklődik, mert örökhü lovagjának esküdtem. Azért is ki akartam már
                  hivni párbajra Cselkót, mivel a nevedet kitette azok sorában, a kik jelen voltak a
                  jégpálya megnyitásánál.</p>
               <p>- De Ervin!</p>
               <p>- Azért ne haragudjál kicsikém, inkább lemondok e vérengző szándékról... Most
                  pedig menjen a kis baba a nénikéhez és csináljon toilettet, mert nemsokára együtt
                  lesz az egész társaság. Ha készen lesz öltözködésével, ismét eljöhet a nagy bácsik
                  közé.</p>
               <p>Emmy apró tündérkezével tréfásan megfenyegette Tarnayt, a ki utána kiáltott:</p>
               <p>- Még egyet, kis baba! Mondd meg arramenőben a cselédségnek, hogy a főbejárót már
                  ki lehet nyitni és a lámpákat meggyujtani.</p>
               <p>A mint Emmyke eltünt a belső lakosztályokba vezető folyosón, a társalgás más
                  irányt vett. Pikáns adomák, tréfás apercuek keringtek, politikai és napi események
                  jártak szájról-szájra. Valamennyien részt vettek a társalgásban, az egy Gerélyi
                  kivételével, a ki gondolataiba mélyedve állott.</p>
               <p>- Min tépelődöl? - kérdezte Tarnay, a kinek föltünt barátjának hallgatagsága.</p>
               <p>Gerélyi homlokára tette kezét és aztán egy lépést tett a társaság felé.</p>
               <p>- Azon töröm a fejemet, - mondá, - hol láttam már hasonló szempárt? Nem ismeretlen
                  előttem ragyogásuk!</p>
               <p>- Talán az őserdők mélyében, virág kelyhében, - szólott Cselkó, a ki nagyon jó
                  kedvében volt, mióta Emmyke megérkezett.</p>
               <p>- Nini! Cselkó udvarol, de már csak akkor, midőn Emmy nagysám eltávozott. Előbb
                  nem volt bátorsága! - csufondároskodott Dömsödi, a ki szeretett Cselkóba
                  belekötni, noha nem egyszer járta már meg vele.</p>
               <p>Senkisem hallgatott rá, még Cselkó sem. Őtis inkább érdekelte az, a mit Gerélyi
                  mondott:</p>
               <p>- S mintha e vonásokat is láttam volna már! Emlékeztetnek valakire, a kit régebben
                  ismertem, de csak ugy, mint a visszhang az élő szóra emlékeztet.</p>
               <p>Tarnay órájára tekintett.</p>
               <p>- Bocsáss meg, - mondá tréfás hanglejtéssel, - hogy nem várom be emlékezeted
                  megujulását. De mint háziurnak vannak még egynémely teendőim. Mulassatok jól
                  azalatt, mig én frakkba bujok. Nemsokára vissza jövök érted, Jenő barátom.</p>
               <p>Ugyanarra távozott, a mely irányban Emmyke az imént elment.</p>
             
            </div>
            <div type="chapter">
               <head>V.</head>
               <p>A fogadóteremben hárman maradtak hátra: Gerélyi, Cselkó és Dömsödi.</p>
               <p>Ez a fogadóterem olyan kényelmes otthon-féle volt sajátképpen a ház intimebb
                  ismerősei és barátai számára, egy darabka megmaradt fesztelenség abból az időből,
                  mikor Tarnay még legény életmódot folytatott. A sajátképi fogadóterem a lakás
                  ellenkező oldalán feküdt s ott már a ház urnője dominált.</p>
               <p>Cselkó érdeklődését nagyon felköltötte az a néhány mondás, a melyet az imént
                  Gerélyi ajkairól hallott. Érdekelte őt a grófnak egyénisége már tisztán emberi
                  szempontból is, de mégis leginkább a hirlapirót. Gerélyi nevezetes emberré nőtte
                  ki magát a közönség szemében a lefolyt négy év alatt és Cselkó, a szerkesztő már
                  fontolgatta magában, mit szólnak majd az olvasók, ha csakis az ő lapja hozza az
                  Afrika-utazó megérkezésének hirét s talán egyik-másik nevezetes epizódot
                  élményeiből. Azért is inkább áthidalási szándékkal - igy remélte t. i., hogy
                  czélját elérheti - mint igazi érdeklődésből a gróf régebbi multja iránt,
                  kapaszkodott bele Gerélyi legutolsó szavaiba.</p>
               <p>- Visszhang, gróf ur? nemde igy mondta? Pedig nincs csalfább valami, mint éppen a
                  visszhang. Sokszor olyan irányba csal, a hova nem is akartunk elindulni.</p>
               <p>- Valóban igaza van, uram, - válaszolt mosolyogva Gerélyi. - Lám, mi sem állott ma
                  este távolabb tőlem, mint az elmerengés, az elkalandozás a multba. S ime, alig
                  hogy egy perczig két ragyogó szembe tekintettem, már egészen benn voltam a
                  multban. Az a két sugár szárnyakat öltött s elvitt engem oda, a hol első és utolsó
                  regényemet átéltem.</p>
               <p>- Regény? - Cselkó mohón kapott e kifejezésén - ha nem volna indiszkréczió, gróf
                  ur... Tudja, hirlapiró vagyok és nálunk a kiváncsiság csaknem erény.</p>
               <p>- Mint a szimat a rendőrnél, - szólott közbe Dömsödi.</p>
               <p>- Nini Gáspárkám, hát te még itt vagy? Rólad biz Isten egészen megfeledkeztem! Nem
                  mennél te is befejezni azt, a mibe kezdtél?</p>
               <p>- Mibe is kezdtem?</p>
               <p>- Azt már nem tudom, de annyi bizonyos, hogy egész életedben okos dolgot még nem
                  végeztél.</p>
               <p>Dömsödi hetykén nevetett Cselkó szemei közé.</p>
               <p>- Most már azért sem megyek el Palikám! Én is kiváncsi vagyok a gróf ur regényére.
                  S ha érdekes, - a miben nem is kételkedem, - akkor elviszem egy másik laphoz, hogy
                  a tiedet lefőzzem.</p>
               <p>Gerélyi türelmesen hallgatta végig a két antogonista incselkedését. Kényelmesen
                  elhelyezkedett azalatt egy támlásszékbe, rágyujtott egy szivarkára és nézte a
                  fölfelé szálló füstfelhőket. Mikor pedig Cselkó szemközt foglalt vele helyet és
                  Dömsödi a szomszéd asztalokon levő albumokat nézegette, a gróf csevegni
                  kezdett:</p>
               <p>- Mondják csak uraim, voltak-e már olyan kedélyhangulatban, mikor az embert valami
                  benső kényszer kergeti, elmondani azt, a miről hitte, hogy rég el van temetve
                  szive mélyében?... Bizonyára már voltak! S ha nálam ma szokatlanabbul erősen
                  nyilatkozik ez a hangulat, vegyék tekintetbe, hogy négy év óta először vagyok
                  barátaim körében - az egész időt pedig olyan vidékeken töltöttem, a hol a mult
                  fogalmát nem is ismerik.</p>
               <p>...Pedig higyjék el nekem, a czivilizált ember minden érzésével a multban
                  gyökerezik. Az, a mije van, nem elégiti ki, nem bizik abban, a mi jön, de azt, a
                  mi volt, körülszövi a költészet és a fantázia minden ragyogásával. Hisz a
                  pesszimizmus is azért hódit olyan nagyon, mert nem talál a modern ember élvezetet
                  a jelenben és a jövőben, hanem tulzott kultuszt űz a multból!</p>
               <p>Dömsödi nagyot ásitott erre a bevezetésre. Nem találta egy csöppet sem érdekesnek.
                  Szerencsére a gróf háttal volt feléje s igy nem is vette észre a csekély
                  érdeklődést, melyben reflekszióit a modern ember egyik diszpéldánya
                  részesitette.</p>
               <p>- Azért is, - folytatta Gerélyi, - ne várjanak valami különösen meglepőt. Egyszerü
                  történet az egész, - nekem érdekes, mert multam, - de vajjon önöket is érdekli-e
                  majd, nem merem bizton állitani. Hisz alig van ember a mai időben, a ki ilyesmit
                  át nem élt volna már.</p>
               <p>- Én még nem! - kottyant belé Dömsödi, - különös, hogy velem nem történt még
                  teljes életemben valami rendkivüli. Pedig bolondja vagyok a regényeknek.</p>
               <p>- Hisz magad is kész regény vagy Gáspárkám! - incselkedett vele Cselkó; - csak nem
                  akadt még eddig, a ki elolvasson. Ne félj, akad még ilyen bolond is!</p>
               <p>- Röviden tehát, az én történetem a következő: Szerettem egy leányt és azt hittem
                  egy ideig, hogy ő is szeret. Nem vagyok poéta, Afrika is kiszáritotta némileg
                  fantáziám forrását, de azért mégis megcsendül lelkemben édes dallam, valahányszor
                  rágondolok. Hogy mennyire szerettem, arról talán csekély fogalmat nyujt az a
                  körülmény, hogy miatta hagytam el hazámat és temetkeztem négy éven át vad népek
                  közé, keresve a feledést, de sehol sem találva azt.</p>
               <p>- Csak egy szót, gróf ur, - veté közbe Cselkó, - hütlen volt az a nő?</p>
               <p>Gerélyi bus mosolylyal válaszolt:</p>
               <p>- A mint veszszük: az is, nem is. Hütlen volt önmagához, mert a gazdagság
                  csábjának engedett, de nem volt szószegő velem szemben, mert nem kötötte hozzám
                  igéret. Szép volt, mint Titánia, Shakespeare tündérjátékának e csodás vonzerejü
                  alakja... Regényhősnőknél nem fölösleges a leirás, megkisérlem tehát emlékezetből
                  képmását lerajzolni. Képzeljenek maguknak egy karcsu Diana-alakot, mely lenge,
                  mint a szellő és mégis erőteljes és gyors, mint a vadászat istennője. E remek
                  törzsön egy fő, a minőt ébren aligha és csak álmainkban nagy ritkán látunk, ha
                  naphosszant a Louvre csodás mükincsei közt jártunk és mámoros fantáziánk a
                  legszebből, a mit ott összegyüjtött, egy remeket alkot. A magas homlok, mely olyan
                  sima, mint Páros márványa, a legszebb szőke hajtól környezve, mely aranyragyogásu,
                  mikor rásüt a fény és az érett kalász szinére emlékeztet a félhomályban. A homlok
                  és két ivalaku szemöldök árnyékában két fekete szem, mely beszédes, ékesszóló és
                  olyan végtelen mélységü, hogy beleszédül annak lelke, a ki elég vigyázatlan
                  beletekinteni. A kis száj talán szigorubb volna a kelleténél, ha nem enyhitené az
                  állacska oválja és azok a kedves apró gödröcskék, melyekben a szerelem apró
                  istenkéje olyan szivesen tartózkodik. Ilyen volt az én hősnőm.</p>
               <p>- Vagy legalább ilyennek látta ön! - motyogott Dömsödi, ki sem véve beszéd közben
                  a szivart szájából.</p>
               <p>- Vagy ilyennek láttam én, - folytatá Gerélyi. - De hogy izlésemmel nem állottam
                  egyedül, hozhatnék föl erre számos bizonyitékot. Maradjunk azonban egyelőre
                  mesémnél. Hogy én milyen voltam akkor, nem nehéz kitalálni. Nézzenek meg most és
                  képzeljék, hogy nyolcz évvel fiatalabb volnék, - mert minden Afrikában töltött
                  esztendő kétszeresen számit, - aztán gondolják el, a mit a csalódás és a bánkódás
                  rajtam pusztitott, tegyék hozzá a reményeket és főleg a szerelmet: előttünk áll
                  majd az akkori Gerélyi Jenő. Most pedig jön az összeütközés. Egyszerre kértük meg
                  ketten a leány kezét: én, a ki szentül hittem, hogy a választott vagyok és egy
                  öreg ember, 70 éves, közel az élet határához, kimerülve a tulságos élvezetektől,
                  de roppantul gazdag. Olyan gazdag, hogy az én vagyonom kiáltó szegénységnek tünt
                  fel az övé mellett. Mit gondolnak, kit választott a leány?</p>
               <p>- Önt! - szólott határozott hangon Cselkó, a ki néhány pillanat óta sajátságos
                  nyugtalankodással hallgatta az elbeszélést.</p>
               <p>- A gazdag kérőt? - kérdé Dömsödi.</p>
               <p>- Ezuttal nem az iró találta el az igazat, - válaszolt a gróf. - A leány csakugyan
                  a gazdag kérőt választotta. Mondják, hogy kényszerhelyzetben volt, mert atyjának
                  vagyoni romlását tartóztatta föl ez a házasság. Mindegy, akárhogy volt. Mikor én
                  megkértem kezét édes atyjától, ez kereken visszautasitott. Sürgős teendők miatt
                  haza kellett utaznom jószágomra s mire visszatértem a fővárosba, mint a villám
                  sujtott, az a hir, hogy távollétemben a nő, a kit életemnél jobban szerettem 
                    Csery báró menyasszonya lett.</p>
               <p>...Cselkó ijedten emelkedett föl székéből és önkéntelenül egy lépést tett Dömsödi
                  felé, mintha meg akarná akadályozni, hogy ez meghallja a kimondott nevet. De már
                  késő volt. A „reményteljes ifju”, mint a jóbarátok Dömsödit rendesen nevezni
                  szokták, már kibujt a fotografiák halmaza közül, a hol eddig csaknem elrejtőzött
                  és kissé élesen kérdezte:</p>
               <p>- Ki emliti e házban Csery Andor nevét?</p>
               <p>- Senki, Gáspárkám, senki! Csak a füled csengett, - nyugtatta őt meg Cselkó.</p>
               <p>- De mintha hallottam volna...</p>
               <p>- Hallottad a... majd megmondtam, mit! Elaludtál szépen, mialatt a gróf ur
                  mesélgetett s bizonyára bolondokat álmodtál.</p>
               <p>- A’ biz’ meglehet! - ásitott nagy lelki megnyugvással Dömsödi, nagyon fáradt
                  vagyok, mert a mult éjjel sem aludtam. Nem jönnél velem egy pohár pezsgőre?</p>
               <p>- Majd később, csak egy pár szavam volna még a gróf urhoz.</p>
               <p>Aztán odahajolt Gerélyihez és fülébe sugta:</p>
               <p>- Az égre uram, ne emlitse többé ebben a házban Csery nevét!</p>
               <p>- De miért ne? - kérdezte megütközve a gróf.</p>
               <p>- Elmondom majd, ha egyedül leszünk. - Most pedig - e szavakat már egészen
                  hangosan mondta Gerélyi, látván, hogy Dömsödi az ablakhoz ment és kinézett, tehát
                  egészen másfelé irányult figyelme, - most pedig kérném, fejezze be regényét.</p>
               <p>A gróf a megütközés egy nemével hallgatta Cselkót. Teljesen érthetetlen volt
                  előtte, miért titkolózik vele, s miért nem akarja, hogy kivüle más is meghallja a
                  nevet. Habozva mondá tehát:</p>
               <p>- Ha éppen akarja... ámbár ez a különös magaviselet... de már ugy is a vége felé
                  vagyok. Rövid néhány szóval tehát ennyit: A mint meghallottam, hogy Szidónia -
                  vagy ezt a nevet sem lett volna szabad kimondanom? - annak a férfiunak igérte
                  kezét, a ki elég gazdag volt, hogy rutságát is feledtesse, nem tettem többé
                  egyetlen lépést sem, hogy közelébe jussak. Magamba fojtva a fájdalmat, meggyülölve
                  az egész világot, elmentem olyan vidékre s olyan népek közé, a hol nem adnak
                  semmit az emlékekre. De úgy látszik, az én természetem csökönyösebb volt, mert
                  magammal vittem a sebet, s nem tudtam belőle kigyógyulni. Három hónap előtt
                  Kairóban véletlenül azt a hirt vettem egy ismerőstől, a ki oroszlánvadászatra
                  indult, hogy Szidónia özvegy, férje meghalt. Lehet, hogy ez a hir hozott engem
                  haza, magam sem tudom egészen bizonyosan...</p>
               <p>- S ön képes volna a hütlent ismét szivére fogadni? - kérdé a legnagyobb
                  érdeklődéssel Cselkó.</p>
               <p>Gerélyi mély lélekzetet vett és egy pillanatig elgondolkodva állott.</p>
               <p>- Nem tudom... valószinü... ha az ő szivében még egyetlen szikrája élne a hajdani
                  szerelemnek!</p>
               <p>E pillanatban feltárult a szomszédtermekbe vezető kis folyosó ajtaja és Emmy
                  jelent meg egy fiatal ember karján.</p>
               <p>- Itt vannak a szökevények! - szólott vidám nevetéssel, Cselkóra és Dömsödire
                  mutatva. Aztán tréfás szemrehányással szólott a grófhoz: - Gróf ur, ön ugy
                  látszik, ért a varázslathoz, mert két legjobb tánczosomat annyira lefoglalta, hogy
                  egészen megfeledkeztek rólam.</p>
               <p>- Jóvá teszem hibámat kedves kisasszony, - válaszolt nyájasan Gerélyi. Aztán
                  ünnepélyes hangon szólott Dömsödi felé fordulva: - Uraim, tegyék meg
                  kötelességüket, nehogy mulasztásuk átka engem sujtson.</p>
               <p>- S ön, gróf ur? - kérdé Emmy, - nem lesz majd szerencsénk? A hölgyválasztásnál
                  önre is rákerül a sor.</p>
               <p>- Kedves kisasszony, - Gerélyi kosztümjére mutatott, - ilyen öltözékben csak talán
                  nem mehetek szalónba. De tudja mit? egészen közel van a szállodám, oda sietek és
                  félóra mulva teljes diszben leszek, hogy hódolatomat tehessem az előttem
                  ismeretlen házi urnőnél. Addig is ajánljon kegyébe és jóakaratába.</p>
               <p>A mint a gróf eltávozott, Cselkó karját nyujtotta Emmynek s a nagyterem felé
                  indultak. Dömsödi is utánuk akart sasszirozni, de visszatartotta őt az a másik
                  fiatal ember, ki Emmyvel az imént bejött.</p>
               <p>- Mondd csak Gáspárkám, - szólott Doroghy, mert ő volt az, - ki az az ur, a ki az
                  imént elment? Valóságos maskara! Aztán még be sem mutatták.</p>
               <p>- Mire való volna a bemutatás? Hisz régi ismerősök vagytok.</p>
               <p>- Ne mondjad! Akármint erőltetem is emlékezetemet, nem emlékszem rá.</p>
               <p>- Micsoda? Nem emlékszel Gerélyi Jenőre?</p>
               <p>Doroghy őszinte bámulattal csapta össze két kezét:</p>
               <p>- Gerélyi ebben a házban? De hisz az lehetetlen!</p>
               <p>- Miért volna lehetetlen?</p>
               <p>- Csak!... S ez az ember még be meri tenni a lábát ebbe a terembe?</p>
               <p>- Miért ne merné? Talán csak nem lopott, vagy rabolt? A háziurnak jó barátja, a
                  háziasszonyt sohsem látta. Miért nem jöhetne hát ugy ide, mint bárki más?</p>
               <p>Doroghy gunyosan nézett végig czimboráján és gunyos hangon válaszolt:</p>
               <p>- Igazad van, pajtikám, még több joggal is jöhet, mint bárki más, mert ő nemcsak a
                  háziurnak, de az asszonynak is - jóbarátja.</p>
               <p>- Bolond beszéd! Gerélyi már rég Afrikában járt, mikor Ervinen erőt vett a
                  nősülési hajlam. Lehetetlen tehát, hogy ismerjék egymást.</p>
               <p>- Azt hiszed? Hát azelőttről nem ismerhetik egymást?</p>
               <p>Dömsödi nyitva felejtette száját a nagy bámulásban és csaknem suttogva vette föl a
                  beszélgetés fonalát:</p>
               <p>- Tudsz talán valamit?</p>
               <p>- Annyit tudok, hogy még ma itt nagy explozió lesz.</p>
               <p>Dömsödi türelmetlenül dobbantott lábával.</p>
               <p>- Hallod-e, Károly, - mondá - ez már mégis sok! Jól tudod, hogy ki nem állhatom a
                  titkolódzást és most csak azért is kínpadra feszitesz. Hát ezt érdemeltem én
                  tőled? Mit jelentsen ez a sok rébusz?</p>
               <p>- Azt jelenti, - válaszolt diadalmas hangon a kérdezett, - hogy Doroghy Károly e
                  pillanatban kezében tartja a szép Szidónia nyugalmát. Csak tőlem függ, kegyetlenül
                  visszatorolni azt, a mit Ervin ellenem vétett. Ha én most azt mondanám: szemet
                  szemért, fogat fogért, bizony nem az én szemem hullatna könyeket és nem az én
                  fogam fájdulna meg.</p>
               <p>- Hát kié? - kiváncsiaskodott Dömsödi?</p>
               <p>- Az csak a fogas kérdés! Válogathatok tetszés szerint a szép szemek és a jó fogak
                  közt. E pillanatban ur vagyok három ember sorsa fölött: nem elragadó gondolat
                  ez?</p>
               <p>- Bizonyára az, de - Dömsödi ismét gyanuskodva nézett barátja szemébe, - nem
                  akarsz ujból bolonddá tartani? Nem szeretném!</p>
               <p>- Te ártatlan lélek, a kinek látköre éppen czipőd orráig ér, hát még azt sem
                  tudod, hogy sajátképpen te volnál az egyetlen ember, a ki iránt vonzalmat érzek?
                  Hát nem találtad ki, hogy egyetlen barátomnak téged tekintelek?</p>
               <p>- Mivel érdemeltem ezt a jóságodat? - kérdé csaknem elérzékenyülve Dömsödi.</p>
               <p>- Megmondom. Annyi rosszat tettek velem a szellemes emberek, hogy föltettem
                  magamban, ezentul csak azokhoz tartom magamat, a kikre gondolva irta a szentirás:
                  „Boldogok az együgyüek, mert övék a mennyek országa!”</p>
               <p>Dömsödi pulykapiros lett haragjában, duzzogva forditott hátat Doroghynak.</p>
               <p>- Ne gorombáskodjál, Károly, - mondá - mert Isten bizony komolyan
                  megharagszom!</p>
               <p>- Tudsz is te megharagudni!... De épp ezért meg is mondom neked, mi tölti el
                  szivemet boldogsággal.</p>
               <p>- S nem fogsz ujból rászedni?</p>
               <p>- Nem, Gáspárkám! Esküszöm e szent mansetta-gombokra, melyeket emlékbe kaptam
                  tőled, hogy őszinte és igaz lesz minden szavam. Hiszesz már most nekem?</p>
               <p>- Nem egészen, - bizalmatlankodott Dömsödi, - de az nem tesz semmit. Azért mégis
                  beszélhetsz.</p>
               <p>- Jer hát ide, hadd sugjam a füledbe, - odább már egészen hangosan is adhatod.
                  Királyi vadat üzök, érdemes lesz a halali. Tarnayról, a szép Szidóniáról és
                  Gerélyi Jenőről van szó!</p>
               <p>Dömsödi olyan arczot csinált, mint az operettekben előforduló összeesküvőknél
                  látta, aztán halkan igy szólott:</p>
               <p>- Te! nekem ugy tetszik, mintha nem nagyon szeretnéd a mi Tarnay barátunkat?</p>
               <p>Doroghy epésen fölkaczagott.</p>
               <p>- Hogy mondhatsz ilyesmit, Gáspárkám? - szólott gunyos hangján: - hát csakugyan
                  rossz kereszténynek tartasz, a ki azt sem tudja, hogy a felebarátot szeretni
                  kell?!</p>
               <p>Mély lélekzetet vett, aztán sötét arczkifejezéssel folytatta:</p>
               <p>- Nagyon szeretem ezt az Ervint s ha ugy véletlenül a nyakára tehetném a lábamat,
                  egyszer se mondom, hogy nem éreztetném meg vele egész sulyomat... Ugyebár,
                  szeretnéd tudni, mit tett velem Tarnay?</p>
               <p>- Talán elnyerte kártyában pénzedet? - kérdé meglehetősen ostoba arczkifejezéssel
                  Dömsödi.</p>
               <p>- Nem, Gáspárkám, ennyire még sem ment romlottságban! De elcsábitotta azt a
                  leányt, a kit nagyon, de nagyon szerettem. Tréfa volt az egész, a minő a
                  magunkféle jó czimborák közt naponta előfordul és még haragudni sem lehetett érte.
                  Mert hisz a mi kompániánkban szabad préda az asszony: az birja, a ki a többit
                  elmarja. Hisz nem tehet róla Ervin, hogy én épen akkor találtam rá a leányra,
                  mikor ez levetette magát a negyedik emeletről és szép ifju teste összezuzva
                  terült el a piszkos földön. Kérdezd csak meg Cselkót - ő is ott volt - sirtam-e,
                  jajgattam-e, vagy csak panaszra nyiltak-e ajkaim? De föltettem magamban, hogy élni
                  fogok Tarnay Ervinnel szemben azzal a jogommal, melyet már a biblia rám ruházott:
                  szemet szemért, fogat fogért!</p>
               <p>Dömsödit megdöbbentette a vad gyülöletnek az a kifejezése, mely Doroghy
                  tekintetében lángolt és csaknem megfélemlitve kérdezte halkabb hangon:</p>
               <p>- Mondd csak, Szidóniát akarod elcsábitani?</p>
               <p>Mielőtt Doroghy választ adhatott volna e naiv kérdésre, egy különös, de nagyon
                  gyorsan lejátszódó inczidens adta magát elő. Hogy az olvasó ezt megérthesse, ujból
                  ki kell emelnünk, hogy a szobából kis folyosó vezetett a többi lakosztályba. Az az
                  ajtó, mely a folyosót elzárta, nagyon ügyesen volt maszkirozva exotikus növények
                  által, melyek csekély távolságban tőle öblös virágtartókban voltak felállitva. A
                  ki a szomszéd lakosztályból jövőkkel beszélgetni akart, annak nem kellett mindjárt
                  az egész ajtót kinyitnia, hanem egy kis koczkát is eltávolithatott, megnyomván
                  egy gombot. Nos tehát, Doroghynak, a ki a szemközti tükör előtt állott és
                  nyakravalóját igazgatta, ugy tetszett e pillanatban, mintha az a koczka hirtelen
                  lecsuszna és egy sápadt, haragos arcz jelenne meg a nyilásban. 
                     Fölismerte benne Tarnayt. De hirtelen, a mint jött, ugy távozott is a
                  viziószerü megjelenés és a másodszori óvatos odanézésnél már csak a sima falat
                  látta Doroghy.</p>
               <p>Mivel pedig Dömsödi választ nem kapott, ujból ismételte kérdését.</p>
               <p>- Szidóniát akarod elcsábitani?</p>
               <p>- Édes volna ez a bosszu, - válaszolt Doroghy, - de el nem képzelhető. Azt az
                  asszonyt nem lehet eltántoritani hüségében, Gáspárkám. Inkább tartanám még
                  lehetségesnek, hogy belőled valaki még okos embert faragjon.</p>
               <p>Dömsödi eldobta a rosszul szelelő szivart és panaszos hangon dörmögött
                  magában:</p>
               <p>- Nem tudom, miért gorombáskodik minden ember éppen velem? Pedig igazán mondhatom,
                  egész életemben még senkit sem bántottam.</p>
               <p>- Talán éppen ezért! Mert a ki nem harapós, azt harapják; a ki nem kalapács, az
                  csak üllő lehet. Elég sokáig voltam már az utóbbi, de most beállok kalapácsnak és
                  meg fogom éreztetni sulyomat mindenkivel, de első sorban Tarnay barátommal.</p>
               <p>- Mit akarsz ellene tenni?</p>
               <p>- Ne félj, Gáspárkám, nem csábitom el a feleségét. Más fogja ezt elvégezni
                  helyettem.</p>
               <p>- Talán csak nem Gerélyi? - kérdezte ámulva Dömsödi.</p>
               <p>- Eltaláltad. Az én szövetségesem csakugyan ez az Afrikából közénk pottyant Don
                  Quixotte.</p>
               <p>Dömsödi kicsinylően mosolygott.</p>
               <p>- Én ugyan nem nézem ki Gerélyiből a nagy nőcsábitót, - mondá. - De ha még az is
                  volna, nagyon is kérdéses, hajlandó lesz-e arra a te kedvedért. De még ha megvan
                  is benne ez a hajlandóság, nem hiszem, hogy Szidóniánál czélt érne!</p>
               <p>Doroghy gunyos bámulattal csapta össze kezeit.</p>
               <p>- Nagyszerü vagy ma, Gáspárkám! Ennyi logikai él, ennyi dialektika!... De meg
                  leszel-e nyugtatva, ha azt mondom neked, hogy Gerélyi és a szép Szidónia nem a mai
                  naptól való ismerősök.</p>
               <p>- Hogy mondhatod ezt? - csodálkozott Dömsödi, - hisz Gerélyi Afrikában járt, mikor
                  Tarnay nőül vette Szidóniát.</p>
               <p>- De hátha azelőttről volnának ismerősök? Hátha szerelmesek is voltak egymásba az
                  őrülésig? Még azt is biztosan tudom, hogy csaknem az eljegyzésig jutottak el.</p>
               <p>Dömsödi arczán diadalmas mosoly jelent meg.</p>
               <p>- Hopp! most már tudom! - szólott fontoskodva, - az imént mesélt nekünk Gerélyi
                  egy regényt. Sőt még Csery neve is emlitve volt. Aztán el akarták velem hitetni,
                  hogy rosszul hallottam. Az a nő, regénye hősnője, akiről beszélt, nem lehet tehát
                  más...</p>
               <p>- Mint Szidónia! - egészité ki mondását Doroghy. - Hogy miért nem lett semmi a
                  házasságukból? Tudom ezt is s elmondom neked. Az öreg Kende, Szidónia apja, a
                  bukás szélén állott. Elhibázott spekulácziók, tulságos költekezés, odáig vitték az
                  öreg kalmárt, hogy egykori rengeteg vagyonából már csak romok maradtak. Az a hires
                  bankczég, mely kezében tartotta még egy évtized előtt is az összes magyarhoni
                  pénzügyletek szálait, odáig jutott, hogy napjai meg voltak számlálva, ha segély
                  nem érkezik. Ezt a segélyt a dusgazdag Csery kinálta, de csak oly feltétel
                  mellett, ha Kende odaadja neki leányát feleségül. Az öreg bankár a lelkét is
                  odaadta volna az ördögnek, hogy kereskedői becsületét megmenthesse, kapva kapott
                  tehát ezen az ajánlaton. De Szidóniánál semmire sem mehetett, mert ez ragaszkodott
                  Gerélyihez. Ekkor Csery és Kende azt a csinyt gondolták ki, hogy a fővárosban
                  elterjesztették a hirt, hogy Csery és Szidónia eljegyzése már megtörtént volna,
                  sőt Gerélyi számára egy eljegyzési tudósitást is nyomattak. Kitünően számitottak!
                  A hebehurgya Gerélyi, a helyett, hogy kutatná e hirtelen elváltozásnak okait,
                  annyira szivére vette kedvesének állitólagos hütlenségét, hogy vakon nekiment a
                  világnak. Szidóniának még melegiben besugták ezt a megfutamodást, még pedig
                  megfelelő kommentárral. Azt állitották, hogy Gerélyinek nem engedi meg családja a
                  mesalliance-t. A szegény leány aztán nagy elkeseredésében el is fogadta Csery
                  ajánlatát.</p>
               <p>- Nem tudta meg soha a valót?</p>
               <p>- De bizony, még pedig az esküvő napján. S tudod-e ki volt az a jó lélek, a ki
                  fölvilágositotta?</p>
               <p>- Talán bizony te!</p>
               <p>- Valóban én. Mint Cserynek távoli rokona, én is meg voltam híva a nászra. Elkésve
                  érkeztem, s mikor e miatt tréfás szemrehányásokkal illettek, elmondtam, hogy
                  Tarnay tartóztatott, a kit meg kellett vigasztalnom. Természetesen az egész
                  vendégsereg kiváncsi volt megtudni, miért szorul a hirhedt Don Juan vigasztalásra.
                  S el sem akarták hinni, mikor azt mondtam, hogy busul, mivel legjobb barátja a
                  csalódott szerelem bánatából kigyógyulandó, Afrikába utazott. Már most tudni
                  akarták, ki az a szerelmes, a ki csak a feketebőrüek országában kereshet és
                  találhat kárpótlást azért, a mit egy fehérbőrü Heléna ellene vétett. Miután Tarnay
                  az egész históriát elmondotta nekem, én is elbeszéltem Gerélyi esetét, ugy a mint
                  tudtam: a hölgy megnevezése nélkül. Sőt talán még elitélőleg is nyilatkoztam arról
                  a nőről, a ki egy derék férfiut kétségbe ejtett. Akkor még négy évvel fiatalabb is
                  voltam és nem száradt ki belőlem minden páthosz, mint mostanában. Képzelheted hát,
                  milyen hatással volt előadásom a jelenlevők közül azokra, a kik be voltak avatva:
                  Kendére, Cseryre és a szép Szidóniára. De tudtak magukon uralkodni. Hanem hogy a
                  fiatal menyecske kivette az elmondottakból, hogy milyen galád játékot üztek vele,
                  kitünik abból, hogy még az este, mindjárt a nászlakoma után, elhagyta férje házát
                  és soha sem tért többé oda vissza.</p>
               <p>- Hisz ez nagyszerü! Ez valóságos regény! - lelkesült Dömsödi.</p>
               <p>- A java csak ezután jön, - szólott Doroghy. - Mint minden igazi regényben, a
                  véletlen is belejátszott. Szidónia már több mint három éve élt magánosan kis
                  birtokán, mely apai örökségének egyedüli maradványa volt. Ekkor a véletlen
                  Tarnayt hozza közelébe, még pedig olyan állapotban, mely a részvétet, - a
                  szerelemnek ez idősebb testvérét - nagyon is alkalmas fölkelteni. Tarnay négy
                  hétig volt élet és halál közt, a mely idő alatt Szidónia ápolgatta. Gerélyi jó
                  barátját látta benne, semmi egyebet. De Tarnay komolyan belehabarodott a szép nőbe
                  és rövid időközökben háromszor kérte meg kezét. Kétszer kapott kosarat s hogy
                  harmadszor is nem igy történt, én vagyok az oka.</p>
               <p>- Te? - kérdé bámulva Dömsödi.</p>
               <p>- Sejtettem, vagy helyesebben mondva, tudtam, hogy Szidónia addig nem köti sorsát
                  más férfiuhoz, mig nem biztos, hogy Gerélyinek nem adhatja már meg azt a
                  kárpótlást, melylyel neki tartozik. Én tehát azt a hirt terjesztettem, hogy
                  Gerélyit Afrikában megették a kanibálok.</p>
               <p>- De miért tetted ezt?</p>
               <p>- Egyengetni akartam az utat Ervin barátunk előtt... Ne nézz rám olyan furcsán,
                  nem jó indulatból tettem, hanem mivel akkor még nem ismertem Szidóniát
                  személyesen, s a hirek után, melyeket Csery terjesztett róla, azt hittem, hogy
                  könnyü lesz Tarnayn revanche-ot venni azért, hogy elcsábitotta azt, a kit én
                  szerettem. Mondhatom, csuful megjártam. Kétségbeesve a balsikeren vissza akartam
                  vonulni és lemondani minden bosszutervről. Ekkor ezt a Gerélyit vezeti utamba a
                  gondviselés. Még ma okvetlenül találkozni fog Szidóniával s ki tudja, nem éled-e
                  föl ujból a régi szerelem? De ha nem is, mindenesetre az lesz az első kérdése,
                  hogy ki terjesztette halálhirét? Ki más, mint Tarnay, a kinek haszna volt belőle!
                  No már furcsa vérnek kellene csergedeznie Gerélyi ereiben, ha legalább ezért nem
                  akarná magát megbosszulni. Lehet, hogy a szép asszonyt is végre meggyőzi arról,
                  milyen édes a bosszu!</p>
               <p>Dömsödi a legnagyobb bámulattal hallgatta barátjának bosszuszomjától lihegő
                  kitöréseit. A tiszteletnek bizonyos nemével nézte ezt az embert, a ki ilyen
                  őszintén tudott gyülölni!</p>
               <p>- Ezt jól eszelted ki, pajtikám. Valóban borzasztó ember vagy! Tudod-e, hogy
                  kezdek tőled félni?... No de most, Isten veled. Megyek.</p>
               <p>Doroghy leplezetlen gunnyal nézett a tipegő emberke után.</p>
               <p>- Sok szerencsét az utra, hirmondó angyalom! - szólott félhangosan. - Mégis jó,
                  hogy vannak ilyen üresfejü emberek is a világon! Ez nem gondol semmire, hanem
                  viszi a ragályt, a merre én akarom.</p>
               <p>Lopva tekintett a folyosó ajtaja felé és gunyos mosolya csaknem démoni jelleget
                  öltött, mikor egészen halkan megjegyezte:</p>
               <p>- Ott is meggyujtottam már a kanóczot, fölrobbant már az akna.</p>
               <p>Fogta a kalapját és indult ki az ajtón, abban az irányban, a merre Dömsödi
                  ment.</p>
             
            </div>
            <div type="chapter">
               <head>VI.</head>
               <p>Alig hangzottak el a távozó Doroghy léptei, föltárult a közvetitő folyosó ajtaja
                  és belépett Tarnay Ervin.</p>
               <p>Nagyon ki volt kelve szinéből. Czimborái alig ismerték volna föl benne a mindig
                  egykedvü, jóformán blazirt világfit, a kit semmi sem hozhatott ki egyformán
                  gunyoros magatartásából. Arczvonásai csaknem el voltak torzulva. Ökölbe szoritott
                  kézzel járt föl-alá és majdnem fuldokolva nyögte ki a szavakat:</p>
               <p>- Igy vagyunk hát? Velem akarsz kikezdeni Doroghy barátom? - mormogott magában. -
                  Jó, hogy tudom! Gyönge legény vagy te ahhoz, hogy velem megbirkózzál e téren... a
                  szerelmes cselszövények terén, a hol még mindig én vagyok a mester... Nem jut
                  eszedbe a vereség, melyet nemrég szenvedtél? Majd eszedbe juttatom ujból!</p>
               <p>Ismét végigjárta a szobát. Vérének izgatottsága nem akart lecsillapodni. Tombolt,
                  égett és pusztitott benne a kegyetlen ellenség, melyről ma már bevallotta, hogy
                  nem bir vele; irgalmatlan erővel támadta meg a kétely.
               </p>
               <p>Nem pusztán azoktól e szavaktól, melyeket Doroghy ajkairól hallott. Máskor csak
                  nevette volna az üres fenyegetést. De mikor idejött és a folyosón egy perczre
                  megállott, már tombolt minden idegében a kiméletlen kinzó. Épp azért állott meg,
                  hogy erőt vegyen magán, elleplezze fölindulását és a véletlen ugy akarta, hogy a
                  saját nevét hallotta olyan megjegyzés kapcsán, mely megdöbbenté s arra birta, hogy
                  a többit is végighallgassa. A mit aztán hallott, olaj volt a tüzre és alig birt
                  annyira uralkodni magán, hogy elő ne rohanjon s ki ne töltse vak dühét
                  ellenségén.</p>
               <p>Lássuk, mi történt, hogy Tarnay ennyire kijött sodrából. Nagy oka lehetett, s
                  valóban az is volt.</p>
               <p>Elhagyta fél óra előtt a czimborákat, végigment az estélynek berendezett termeken,
                  és megnézte rendben van-e minden? Emmyvel néhány tréfás szót váltott, a
                  cselédségnek egy-két parancsot osztogatott, aztán elment nejének lakosztálya
                  felé.</p>
               <p>Szidónia csak későn jutott az öltözködéshez. Első estély volt ez ebben a házban
                  „az uj regime alatt”, - mint ő mosolyogva mondá - és nagy sulyt fektetett arra,
                  hogy minden a legtökéletesebben megfeleljen férje várakozásának. Most, mikor
                  Ervin bekopogtatott nála, éppen elbocsátotta a fodrásznőt, a ki pompás aranyszinü
                  haját olyan koronába fonta homloka körül, mely diszére vált volna bármely
                  uralkodónőnek.</p>
               <p>Ervin örömittassan, boldogságtól sugárzó tekintettel nézte nejét. Ez az ember, a
                  ki azelőtt pazar kézzel szórta szive kincseit, most csaknem fukar volt minden
                  gyöngédebb kifejezéssel másokkal szemben. Mindent erre az egy nőre szeretett volna
                  halmozni, a ki ujból megtanitotta őt érezni, szeretni és talán szenvedni is.</p>
               <p>Ha meggondolta, hogy azelőtt is megdobbant néha a szive a szépség láttára, csaknem
                  megharagudott saját magára. Hogy is tudott ő abból nőknek osztogatni, a mi
                  egészen és kizárólagosan ezé az egy nőé? Hát nem rablás volt az, a mit
                  elkövetett?</p>
               <p>Ervin szeretett volna letérdepelni és bocsánatért esedezni Szidonia előtt, hogy
                  már elpazarolt a kincsekből. Ha nem tette, ez csak azért volt, mivel Szidónia
                  kissé kimért és zárkózott modora feszélyezte őt érzelmi ömlengéseiben.</p>
               <p>Otthonka fedte még a nő szoborszerü alakját, s ehhez az egyszerü viselethez olyan
                  különösen ellenállhatatlanul vonzó ellentétben állott a fejedelmi fő. Tarnay nem
                  tudott érzelmein uralkodni, csaknem imádásszerü hangon sugta nejének fülébe:</p>
               <p>- Mily szép vagy ma, Szidónia!</p>
               <p>Kedveskedő mosoly volt a válasz; Szidónia végigsimitott kezével férje arczán és
                  nyájasan válaszolt:</p>
               <p>- Akarok is az lenni, - a te kedvedért! Ne mondják, hogy Tarnay Ervin mindenképen
                  rossz cserét csinált, mikor szabadságát odaadta egy nőért.</p>
               <p>Aztán kibontakozva férje öleléseiből, szelid intéssel fordult hozzá:</p>
               <p>- Te pedig menj a vendégeket fogadni. Ha már a házi asszony elkésett, legalább ne
                  mondják, hogy a házi ur is hanyag.</p>
               <p>- Vendégek? Igaz a, majd elfelejtettem megmondani. Egy nagyon kedves barátom
                  érkezett ma, ajánlom jóindulatodba.</p>
               <p>- Ki az az ember, a kit még ajánlani is szükségesnek tartasz, miután már azt
                  mondtad, hogy jó barátod? - kérdé Szidónia.</p>
               <p>- Nem hiszem, hogy találkoztál volna vele, de talán névleg ismered. Egyébiránt
                  meglehetősen elidegenedett társaságunktól: négy évig járt Afrikában.</p>
               <p>Szidónia hirtelen férjéhez fordult.</p>
               <p>- Afrikában? - kérdé és hangjában némi megindulás rezgett, - hogy hivják a te jó
                  barátodat?</p>
               <p>- Gerélyi Jenőnek.</p>
               <p>Szidónia irtózatosan elsápadt. Mind a két kezével belekapaszkodott az előtte álló
                  toilette-asztalkába, de már későn. Magával rántotta azt is, a mint végig esett a
                  földön.</p>
               <p>Tarnay megdermedve állott egy perczig. Csak nézte nejének holtra vált arczát és
                  nem tudta elképzelni, mi lelhette oly hirtelen ezt a nőt, a ki mindig oly
                  csodálatos erővel tudott magán uralkodni. Lehajolt hozzá és leste szive dobogását.
                  Csak azután jutott eszébe, hogy illatszert vegyen elő s azzal kisérelje meg, az
                  ájultat magához tériteni.</p>
               <p>S mig ezt cselekedte, hirtelen ugy érezte, mintha valami irtózatosan fájó érzés
                  osonna be szivébe. Nem tudta még a nevét, de már érezte, hogy megmérgezi vérét és
                  kárhozatot visz lelkébe.</p>
               <p>Szidónia lassan tért magához. Lelke még messzire kalandozhatott, mert tekintetén
                  fátyol feküdt és nem ismerte meg férjét. Aztán megmozdultak ajkai és halkan
                  suttogta:</p>
               <p>- Jenő, te élsz?! Jenő, te nem haltál meg? S én, oh Istenem!...</p>
               <p>Tarnay fölugrott térdelő helyzetéből. Ez a néhány szó, mintha ledöntötte volna
                  egét és ellene zuditotta volna a pokol minden démonját. El innen! ez volt mentő
                  gondolata. Attól tartott, hogy ha még egy pillanatig itt marad, két kezével fogja
                  körül ezt a karcsu, szép nyakat és fojtogatja addig, mig el nem tünik a szép
                  testből az életnek utolsó szikrája is.</p>
               <p>Nem nézett hátra, nem emelte föl Szidóniát a földről, hanem ment előre,
                  belevakulva a fénybe, a mely az imént támadt lelkében, tántorogva és bódultan.</p>
               <p>A véletlen vitte a folyosó végére, a hol meghallotta Doroghy fenyegetését és
                  végighallgatta az egész beszélgetést az utóbbi és Dömsödi közt. S mikor ezek
                  eltávoztak, mint a vad, melynek húsába éhes ebek vájták fogaikat és nem tudja őket
                  magáról lerázni, úgy inogott, reszketett és rázkódott össze a kegyetlen
                  fájdalomtól.</p>
               <p>Ez volt az, a mitől ő mindig félt. Itt van a nagy ellenség. Most szállj vele
                  szembe, ha vitéz vagy!</p>
               <p>Ah, ő nem vitéz, hanem gyáva! Kilopta szivéből a bátorságot az a néhány szó,
                  melyet neje önkivületben kiejtett. Meglopta titkát s most ez a titok az ő lelkét
                  nyomorgatja.</p>
               <p>Mit tegyen? Gerélyi és Szidónia tehát nem idegenek egymás előtt, szenvedélyesen
                  szerették egymást? - Csak csel választotta el érzésüket, de ki tudja, nem tapad-e
                  ujból együvé, ha találkoznak. Mélyen Szidónia lelkében még mindig szunnyadhat a
                  szerelem, Gerélyi pedig nem is tagadja, hogy szereti egykori ábrándképét... Eddig
                  nem találkoztak ugyan, de mi lesz akkor, ha találkoznak?</p>
               <p>- Hát ha elmondanék mindent Gerélyinek? - suttogott egy pillanatra felvillanó
                  reménynyel. - Talán elég nemeslelkü, hogy elmenjen viszontlátás nélkül? És
                  Szidóniával könnyen elhitetném, hogy csak álom volt az egész.</p>
               <p>Aztán ujból erőt vett rajta a kétségbeesés:</p>
               <p>- De nem! Nem bizom a sikerben. Szidóniáról nem mond le, a ki egyszer
                  megszerette... S nem is bizom férfiu, jó barát nemeslelküségében. Tudom a saját
                  multamból, mit jelent az... Istenem mit tevő legyek?</p>
               <p>Csaknem végleg kimerülve a lelki harczban, két kezébe rejtette arczát, s könyek,
                  őszinte, forró könyek folytak végig arczán. Mintha ezzel leolvadt volna lelkéről a
                  félelem, fölállott és bámulva nézte magát a tükörben.</p>
               <p>- Mi volt ez? Én sirtam, én remegtem volna? Hát mi lett belőlem?... Gyáva félelem
                  vesz erőt lelkemen, mikor még nem is vesztettem el ügyemet? Hisz még meg sem
                  kezdődött a küzdelem és Tarnay Ervin már leteszi a fegyvert, gyáván sir! Az
                  ördögbe! hogy kaczagnának a jó pajtások, ha látnának. Különösen Doroghy! De ne
                  kaczagjatok! Megmutatom majd, hogy még mindig a régi vagyok. - Csak most légy
                  segitségemre ész, lelemény!</p>
               <p>Leült és elmélyedt gondolataiba. Látni lehetett az erek lüktetését homlokán,
                  jeléül, hogy elméje óriási módon dolgozik. De nem volt ez természetes, egészséges
                  munka, hanem inkább túlfeszitése az agynak egy bizonyos irányban, valóságos fixa
                  idea.</p>
               <p>Igy találta őt Gerélyi, mikor vagy tiz percz mulva az imént elmondottak után
                  megérkezett a vendéglőből, a hol átöltözött. A mint a szobába lépett, rögtön
                  észrevette Tarnay nagy felindulását és ijedten kérdezte:</p>
               <p>- Mi bajod Ervin? Olyan sápadt vagy. Csak nem történt valami szerencsétlenség?</p>
               <p>Tarnay bódult tekintettel nézett barátjára. Nem értette hirtelen, hogyan jön ez
                  ide. Fáradtan hebegé:</p>
               <p>- Semmi... semmi... csekélység az egész... elmulik magától.</p>
               <p>- De a kezed reszket és a hangod tétova, - unszolta Gerélyi. - Szólj, Ervin, mit
                  jelentsen ez?</p>
               <p>Vad láng vetett lobot Tarnay szivében. E pillanatban, mintha inspirálták volna,
                  megvolt a terve. Egyszerre hullott lelkébe a csira s ugyanabban a pillanatban már
                  egész nagyságában nőtt ki a fa. Odalépett Gerélyihez és megfogta kezét, hőtől
                  kiszáradt ajkakkal és reszkető hangon suttogta:</p>
               <p>- Szólj őszintén, Jenő, barátom vagy?</p>
               <p>Gerélyi meglepetve nézett Tarnay dult vonásaiba.</p>
               <p>- Adtam már okot, hogy ebben kételkedj? - kérdé csaknem szemrehányó hangon.</p>
               <p>- Nem adtál. Hiven osztottad meg velem mindenkor, a mi öröm és bánat ért. De azóta
                  évek multak, akkor ifjak voltunk...</p>
               <p>- Most pedig férfiak vagyunk, - szólott meleg hangon Gerélyi. - Miért ne váltaná
                  be a férfikor azt, a mit az ifjuság igért?</p>
               <p>- De ha áldozatot, nagy áldozatot kérek tőled?</p>
               <p>- Szólj és meglesz!</p>
               <p>Tarnay még mindig habozott. Ezzel az őszinte és becsületes barátsággal szemben nem
                  érzett ugyan lelki önvádat - kiölte azt az önző szenvedély az utolsó csiráig
                  egyetlen pillanatban - hanem inkább bizonyos félelmet. Mi lesz tervével, mi lesz
                  vele, ha ez a rokonszenves ember is cserben hagyja? Még mindig nem merte kimondani
                  azt, a mi szivén feküdt, hanem kerülő utakat keresett.</p>
               <p>- S ha olyasmit kérnék tőled, a mi ellen föllázad érzésed?</p>
               <p>A gyanunak még csak szikrája sem ébredt föl Gerélyiben, annyira bizott barátjában.
                  De azért némi megütközéssel mondá:</p>
               <p>- Ha nem ellenkezik a becsülettel, le fogom győzni érzésemet, csakhogy rajtad
                  segithessek.</p>
               <p>Tarnay izzó tekintetében vad öröm villant föl. Mozdulatai, magaviselete, beszéde e
                  pillanatban azt a benyomást tették, mintha lázban cselekedne. Odahajolt
                  Gerélyihez közel, aztán még közelebb és halk hangon sugta fülébe:</p>
               <p>- Azt akarom, hogy nőmnek udvarolj és minden rendelkezésedre álló eszközt
                  fölhasználj, arra, hogy tőlem eltéritsed.</p>
               <p>Gerélyi ijedten kapta el fejét. Az a lázas izgalom, melyet Tarnay mutatott, e
                  bolondos kivánság, semmi kétség: barátja ujabb betegségi rohamon megy most
                  keresztül. Önkénytelenül kifejezést is adott ezen aggodalomnak:</p>
               <p>- Lázban beszélsz? - kérdé elfojtott hangon.</p>
               <p>- Tapintsad hát meg üteremet, ha azt hiszed, - válaszolt nyugodt hangon Tarnay, a
                  kin sajátságos lelki proczesszus folytán, nem uralkodott többé a láz abban a
                  pillanatban, a mint kimondta azt, a mi lázának oka volt.</p>
               <p>- De mit jelentsen ez?</p>
               <p>- Megmondtam mai viszontlátásunk elején. Van egy ellenségem, a kivel nem birok.
                  Százszor legyőzöm, földhöz sujtom, ismét föltámad, ujra megtámad. Ez az ellenség a
                  kétely. Mint látod, a láz, mely emészt, nem ereimben dúl, hanem szivemben tombol.
                  S ebből csak egyszer gyógyithat ki, a mely örökre elüzi a kételyt: ez pedig a
                  bizonyosság. Elepedek érte! Tudni akarom végre, lehetek-e igazán boldog.</p>
               <p>Gerélyi mély sajnálkozással nézte barátját. Látta, hogy beteggel, lelki beteggel
                  van dolga, a ki kapaszkodik egy rögeszmébe. Hát ha véget lehetne vetni a
                  rögeszmének azzal, hogy kimutatja tarthatlanságát. Megfogta kezét és szelid hangon
                  igy szólott:</p>
               <p>- Gondold csak meg, Ervin, mit kivánsz tőlem. Ez már nem csupán érzés dolga, hanem
                  a becsületé is.</p>
               <p>- A mai fogalmak a becsületről éppen nem ellenkeznek azzal, hogy valaki barátja
                  nejének udvaroljon; különösen akkor nem, ha ez a barát is igy akarja.</p>
               <p>- No, akkor az én becsületem régibb keletü s nem a mai napról való, - válaszolt
                  élénken Gerélyi. - De tegyük fel, hogy elég oktalan volnék ráállani őrült
                  eszmédre, nem volna még ezzel elérve a bizonyosság! Hisz az, a mi nem sikerült
                  nekem, sikerülhetne másnak. S ez a gondolat ujból és örökké marczangolná lelkedet,
                  s hiába lett volna az aljas játék.</p>
               <p>Tarnay nyersen fölkaczagott.</p>
               <p>- Bizd csak rám! - mondá szakgatott hangon, - ha te nem, más ugy sem tántoritja el
                  nőmet.</p>
               <p>- De miért éppen én?</p>
               <p>Tarnay forró homlokára tapasztá kezét, mintha onnan egy eszmét akarna
                  kiszoritani.</p>
               <p>- Sohsem voltál játékos, - mondá tompa hangon, - nem is tudod tehát a „nagy játék”
                  esélyeit. Mikor valaki már összes vagyonát elvesztette, s nem marad egyébje, mint
                  egy drága családi ereklye, sokáig küzd magával, koczkára tegye-e ezt is? Ha
                  elveszti, akkor egészen koldus, de ha beüt a szerencse, visszahozhatja ez a tétel
                  mindenét. Ez a küzdelem a kegyelet és a vágy között, hogy visszanyerje azt, a mit
                  elvesztett, borzasztóan kinos. Végre is, mint minden játékosnál, nála is a vágy
                  győz. S ettől a percztől csodálatos megnyugvás vesz erőt szivén. Mert az élet ezer
                  fenyegető esélyei közül, már ezentul csak kettővel áll szemben. Vagy nyer, vagy
                  veszit. S mind a kettő többet ér a bizonytalanságnál. Nos tehát, én is a nagy
                  játék előtt állok! Vagy megnyerem örökre a hitet, vagy elvesztem
                  visszahozhatlanul, de legalább megszabadulok kinzómtól, a kételytől.</p>
               <p>- De miért éppen én? - ismétlé Gerélyi.</p>
               <p>- A játékos babonás is szokott lenni, - válaszolt kissé habozva Tarnay, - s az én
                  babonám az, hogy te nekem szerencsét fogsz hozni.</p>
               <p>Gerélyi epésen fölkaczagott.</p>
               <p>- Köszönöm ezt a bizalmat, - mondá ideges hanglejtéssel, - de nem kérek e
                  fajtából.</p>
               <p>- Nem teljesited kérésemet?</p>
               <p>- Ezt a kérést semmi esetre!</p>
               <p>- Utolsó szavad ez?</p>
               <p>- Ebben a kérdésben az utolsó. Kérj tőlem bármit, de...</p>
               <p>Tarnay nyersen közbevágott:</p>
               <p>- Nem kérek többé senkitől semmit.</p>
               <p>- Mit fogsz tenni?</p>
               <p>- Miért kérded, hisz ugy sem érdekel!</p>
               <p>- Azért kérdem, mert látom, hogy ismét bolondságon töröd a fejedet.</p>
               <p>Tarnay egy pillanatig elgondolkozott, aztán határozott hangon kijelentette:</p>
               <p>- Ha éppen tudni akarod, elmondom: a mint véget ért ez a beszélgetésünk, szobámba
                  megyek és golyót röpitek agyamba.</p>
               <p>Gerélyi elsápadt. Tarnay hangjából ki lehetett olvasni, hogy nem muló felhevülés,
                  hanem sziklaerős elhatározás mondatja vele e szavakat. De olyan képtelennek
                  tetszett az egész dolog, hogy Gerélyi még mindig kételkedett.</p>
               <p>- Csak nem beszélsz komolyan? - kérdé bámulva.</p>
               <p>- Esküszöm becsületemre, hogy igy lesz! - válaszolt szilárd hangon Tarnay.</p>
               <p>- De hisz ez őrültség!</p>
               <p>- Nem az, hanem inkább végtelen vágyódás pihenés után. Annyira boldogtalannak
                  érzem magamat e mardosó kételylyel szivemben, hogy a halál gondolata már is
                  enyhülést nyujt. Hisz ez csakugyan örökre véget vetne kétkedésemnek!</p>
               <p>Gerélyit csaknem ellágyitotta ez a mély keserv. De aztán felülkerekedett benne a
                  tudat, hogy minő erkölcstelen alapon áll ez az egész exisztenczia és szigoru
                  hangon válaszolt:</p>
               <p>- Erről az önző, szivtelen játékról ismerek rád és fajodra. Ha Don Juan vagy
                  vérmérsékletednél és elveidnél fogva, mért nem is maradtál az? Mi szükséged
                  volt, hogy beállj közénk, a kiknek érzése nem csupán kalandvágy? Csalás volt
                  eddigi életed és most csalással akarnád biztonságodat kierőszakolni. Kalóz a
                  szerelemben, mi közöd neked a biztos és igaz szerelemhez?!</p>
               <p>Tarnay nem válaszolt. Odament barátjához, megszoritotta kezét és szakgatott hangon
                  mondá:</p>
               <p>- Isten veled!</p>
               <p>Gerélyi nem bocsátotta el a kezét.</p>
               <p>- Mit fogsz tenni?</p>
               <p>- A mit mondtam. Akaratom megmásithatlan.</p>
               <p>- De Ervin!</p>
               <p>- Isten veled!</p>
               <p>Már ott volt a folyosó-bejáratnál. Gerélyi lelkében iszonyu küzdelem folyt le e
                  rövid néhány másodpercz alatt, de végre győzött benne a baráti érzés a szigoru elv
                  fölött.</p>
               <p>- Megállj! - kiáltott, - megteszem azt, a mit kivánsz!</p>
               <p>Tarnay megfordult s arczán a diadalmas öröm egy sugara villant föl.</p>
               <p>- Igazán megteszed? - kérdé mohón.</p>
               <p>- Meg. Csak nem engedhetem, hogy vakon rohanj vesztedbe egy őrült rögeszme miatt.
                  De egy föltételt szabok eléd.</p>
               <p>- S melyiket?</p>
               <p>- Azt, hogy a dolog kettőnk titka maradjon. Nem óhajtanám, hogy bárki a világon
                  valaha sejtse ezt az őrült alkut, mert megeshetne, hogy mindkettőnket a bolondok
                  házába zárnák.</p>
               <p>- Legyen, a mint kivánod. Tehát becsületszóra, a dolog kettőnk titka.</p>
               <p>- Becsületszóra!</p>
               <p>Sajátságos, hogy Tarnay nem merte barátja kezét megszoritani. S Gerélyi is ugy
                  tekintett rá, mint ellenségre szokás: hidegen és csaknem szenvedélyes haraggal
                  eltelve.</p>
               <p>Pillanatnyi hallgatás után megszólalt Tarnay:</p>
               <p>- Menjünk, bemutatlak majd nőmnek.</p>
               <p>- Menjünk! - volt az egyhangu válasz.</p>
             
            </div>
            <div type="chapter">
               <head>VII.</head>
               <p>A folyosón végig haladva, elértek a sajátképi estélyi termekhez, a hol már együtt
                  volt a vendégek zöme. Többnyire az előkelő világ kitünőségei, a kaszinónak számos
                  tagja, több iró és müvész.</p>
               <p>Emmy nagyon jól beletalálta magát a helyettes háziasszony szerepébe, mig nővére
                  távol volt. Alig néhány perczre Szidónia is bejött és vendégeitől körülrajongva,
                  szivélyes modorral fogadta az érkezőket, mindenki számára volt egy-egy nyájas
                  szava és lekötelező mosolylyal fogadta a bókokat, melyeket a háznak
                  kiváltságoltabb barátai mondottak neki. Alig lehetett rajta észrevenni, hogy az
                  imént a legnagyobb lelki rázkódtatások egyikén ment keresztül. Valamivel
                  halványabb volt, mint rendesen, de magatartása épp olyan királynői és előkelő.
                  Nagy és erős lélek lakott e nőben.</p>
               <p>Csak Cselkó sejtett valamit azokból a viharokból, melyek e nyugodt külső alatt a
                  nő szivében tomboltak. Ő azzal a szándékkal jött ide, hogy Szidóniát értesitse
                  Gerélyi megérkezéséről, mielőtt mástól hallaná és meglepetésében talán elvesztené
                  az uralmat önmaga fölött. De a mint megpillantotta Szidóniát - türelmetlenül várta
                  megjelenését - egyetlen tekintet elég volt neki arra, hogy megtudja: itt már nincs
                  mit közölni, mert mindent tudnak.</p>
               <p>Nem mert czélzást tenni, mert respektálta e nő bánatát, akiről tudta, hogy
                  nemesebb és tisztább sziv az övénél nincs a világon. S a mint a terem egyik
                  sarkában állva, észrevette, hogy Szidónia mikor egy pillanatra magára marad,
                  önfeledten szivéhez szoritja kezét és maga elé bámul, az ő lelke előtt is feltünt
                  az a jelenet, mikor egy boldogtalan leány levetette magát a negyedik emeletről s
                  önkénytelenül intézte önmagához reszkető ajakkal a kérdést:</p>
               <p>- Igazán kezdetét venné már a megtorlás?</p>
               <p>Aztán őt is magával vitte a mulatság árja. Megpillantotta Emmyt, a ki az imént
                  fejezte be teendőit s valakit keresni látszott. A milyen egyszerü, derék és
                  szerény fiu volt ez a Cselkó, még föl sem merte volna tételezni, hogy ez a kedves
                  leányka őt keresi tekintetével, hanem azért mégis odasietett hozzá és karjával
                  megkinálta, melyet Emmyke látható megelégedéssel elfogadott.</p>
               <p>A tánczot megelőzőleg kis hangverseny volt. Összesen két-három számból állott,
                  hogy megizleljék a vendégek a zene gyönyörét, de meg ne sokalják. Egy
                  hegedü-szóló, melyet egy hires müvész adott elő, utána egy énekszám és végre
                  zongora-kettős. Mindegyik piéce közt tiz percznyi szünet s az összes hangverseny
                  alig vett egy órát igénybe.</p>
               <p>Cselkó minden szerénysége daczára, diplomatának elég ravasz volt. A hegedü-szóló
                  előtt Emmyt olyan helyre vezette, a honnan mindent szépen lehetett áttekinteni és
                  meghallgatni, ha az ember éppen ezt akarta, de magába is vonulhatott, ha nem volt
                  kedve a zene hangján elandalogni. S rettenetes, hogy ki kell mondanunk, Cselkó
                  föl is használta ravasz fondorlatainak előnyeit: erősen udvarolt Emmykének.</p>
               <p>Ez pedig látható élvezettel szürcsölte magába a bóditó, de kellemes italt, melyet
                  a fiatal leányoknak okos és szellemes udvarló szokott nyujtani. Egészen nekipirult
                  és szép szemei ragyogtak a társalgás hevében. A hires müvész, a ki Tarnay iránti
                  barátságból jött el az estélyre, bizonyára nagyon megneheztelt volna, ha
                  megsejti, hogy a háziasszony huga még csak azt sem vette észre, mikor végződik a
                  játék és ijedten riadt föl, mikor fölhangzott a taps.</p>
               <p>A taps által keltett zajban Cselkó, fölhasználva az alkalmat, mikor az összes
                  vendégség figyelme le van kötve, odahajolt egészen közel Emmykéhez, hizelgésszerü
                  lágy mozdulattal megérintette a lány kezét és esdő hangon csak egy szóval intézett
                  hozzá kérdést:</p>
               <p>- Igen?</p>
               <p>- Igen! - hangzott a válasz, mely annyira megerőltette Emmykét, hogy még jobban
                  belepirult.</p>
               <p>Követték a többiek példáját és fölállottak. A vendégek szétoszladtak a többi
                  termekbe, hogy a tiz percznyi időközt csevegve és sétálgatva töltsék. A
                  konczert-teremmé átalakitott szoba csaknem üresen maradt.</p>
               <p>Szidónia is éppen el akarta hagyni a szobát, mikor hirtelen föltárult a folyosóra
                  vezető ajtó és belépett rajta Ervin, még valakitől kisérve. Szidónia nem nézett
                  hátra a belépők okozta zajra, de lépése meglassudott, mintha valami titkos erő
                  vonzaná visszafelé:</p>
               <p>- Kedves nőm, - szólott Tarnay, - engedd meg, hogy legjobb barátaim egyikét,
                  Gerélyi Jenő gróf urat bemutassam neked.</p>
               <p>A nőnek ideje maradt elkészülni e találkozásra és mégis ingott a járása, mikor
                  megfordulva, két lépést tett a vendég felé. Gerélyit azonban egészen váratlanul
                  találta a meglepetés. Ónszinü sápadtság boritotta arczát, mert minden csepp vére
                  szive felé tódult. Mintha nem akarna hinni szemének, még közelebb lépett, de aztán
                  egy fél perczig némán és mereven állott, mint egy szobor. Végre iszonyu
                  erőlködéssel lerázta magáról a bénulást, mely érzékein erőt akart venni és
                  reszketeg, tompa hangon kérdé Tarnayt:</p>
               <p>- Szidónia... ő... a te nőd?</p>
               <p>Tarnay kegyetlen örömmel nézte a bódultságot, melybe barátja esett. Aztán, mikor
                  Gerélyi kérdésével fordult hozzá, hideg hangon és suttogva válaszolt:</p>
               <p>- Gondolj becsületszavadra: Itt az idő, hogy megkezdjed játékodat.</p>
             
            </div>
            <div type="chapter">
               <head>VIII.</head>
               <p>A váczi-utczán tavaszi fény csábitgatott. Hullámzó tömeg tódult a kirakatok előtt.
                  A mosolygó napsugár visszfényre talált a szép női arczokon, mikor egy-egy ismerős
                  köszöntgetését fogadták és viszonozták nyájasan. A toilettek már egészen tavaszra
                  vallottak és lengők, illatosak, világosszinüek voltak, akár csak a szabad mező. Ha
                  valaki egy kapubejárás alatt megállott - a járdán nem volt tanácsos megállani - és
                  végignézte ezt a nyüzsgő embersokadalmat, önkénytelenül eszébe jutott a méhek
                  első kivonulása a kasból tavasz elején.</p>
               <p>Csakhogy az itt járókelők aligha képviselték a társadalom méhkasában a szorgalmas
                  méheket. Talán inkább a heréket? A kiknek nincs egyéb föladatuk ebben az életben,
                  minthogy vigan és gondtalanul morzsolják le a napokat, minél kevesebbet
                  gondoljanak a gonddal, minél többet élvezzenek. Hát ez is nehéz föladat! talán
                  terhesebb, mint sok ember gondolná, a kinek fogalma sincs arról, mit tesz az,
                  mindennap más élvezetről gondoskodni. Nem egyszer gyötri ilyen csak az élvezetnek
                  élő ember agyát azzal a gondolattal, mivel fogom a mai napot agyonütni? Ettől a
                  gondtól pedig a munkás ember rendesen meg van kimélve.</p>
               <p>Ma azonban gondtalanul döngicséltek a kasból kiszabadult herék. Jól esett nekik
                  is, hogy a tél helyet engedett a tavasznak. Mégis csak változás. A bóditó
                  atmoszfera után, mely a szalónok és táncztermek sajátja, egy másik atmoszfera, a
                  mely tiszta, üde, de azért mégis illatos. Az utánzott illatok után a valódiak.
                  Aztán a mi ennek a változásnak nyomában jár: készülődés a fürdői életre, maga ez
                  az élet, a sok utazás, a hegymászás, csinos kalandok és végre visszatérés a
                  fővárosba, de már ujult étvágygyal és fölfrissült erővel.</p>
               <p>A sok sétáló alak közt egy régi ismerősre is találunk. Dömsödi Gáspár „mutogatja”
                  magát a tavaszi korzón, a mi ugy értendő, hogy a nagy „föltaláló” ezuttal egy uj
                  kalapforma meghonositásán dolgozik és önzetlen lelkének egész hevével
                  magyarázgatja boldog, boldogtalannak: mennyivel előnyösebb az ő „koponyavédő”-je,
                  - ezt a nevet adta találmányának, - az eddig divó kalapoknál.</p>
               <p>- Azt hiszed, Párisból vagy Londonból hoztam? - magyarázgatja épen most Cselkó
                  Pálnak, a kit megcsipett, mikor ez a Korona-kávéházból kilépett, a hol
                  megreggelizett, - nagyon tévedsz! Ott már nem teremtenek ujat, legfölebb csak
                  variálják a régit. Ha ujat akarsz, menj Kelet felé, barátocskám.</p>
               <p>- Onnan jövök; Konstantinápolyból, - válaszol nevetve Cselkó, - de uj kalapformát
                  nem hoztam magammal.</p>
               <p>- Mert nem értesz hozzá. Ilyesmihez nem elég a tudomány, az ész, hanem izlés is
                  szükséges.</p>
               <p>- Jól van, Gáspárkám, elismerem, hogy csak neked van izlésed. De most bocsáss.
                  Látogatást kell tennem.</p>
               <p>- Tarnayéknál?</p>
               <p>- Ott is... Mit vigyorogsz? Vagy talán a mosolygásnak ez a neme van most divatban,
                  mikor ismerősökről megemlékezünk?</p>
               <p>- Nem éppen, vagy csak akkor, ha furcsákat tudunk ezekről a jó ismerősökről.</p>
               <p>- Mi az a furcsa? - kérdé Cselkó és hangja meglehetősen nyers volt. Hanem Dömsödit
                  nem ijesztette meg ez a ráförmedés. Bizalmasan füzte karját Cselkóéba és elkezdett
                  fecsegni.</p>
               <p>- Igazán három hétig voltál a mozlimok közt? Meg is látszik rajtad! Ennyire
                  hátramaradni mondaine-dolgokban. Azt sem tudod hát, hogy Gerélyi gróf mindennapos
                  Tarnayéknál?</p>
               <p>- Mi van ebben?</p>
               <p>- Semmi annak, a ki nem ismeri a viszonyokat, de roppantul sok a beavatottaknak. S
                  én az utóbbiak közé tartozom.</p>
               <p>- Természetesen, mint minden pletykánál!</p>
               <p>- De ez nem pletyka, hanem reális, puszta valóság. Valamint az is valóság, hogy
                  Gerélyi udvarol a szép Tarnaynénak. S ez sem fogadja egészen közönyösen az afrikai
                  hóditó hódolatát. Mert régi ismerősök ők ám és...</p>
               <p>- Tudom a többit!</p>
               <p>- Honnan tudod?</p>
               <p>- Könnyü kitalálni, Gáspár barátom. Ha te egy mondatnak elejét érinted, én már
                  ismerem a végét is. Mert az embermegszólásnak, a rágalomnak is megvan a maga
                  sablonja.</p>
               <p>- De hallod-e, ez nem rágalom! Sőt több az igazságnál, mert megtorlás. Ervint
                  utólérte a nemezis. Most ő a férj és neki kell remegnie.</p>
               <p>- S nagyon remeg? - kérdé gunyosan Cselkó.</p>
               <p>- Az igazat megvallva, nem, - válaszolt Dömsödi, - el kell ismerni róla, hogy itt
                  is méltó ellenfél. Olyan hidegen és önbizalommal teszi meg a huzásait, mintha
                  egészen bizonyos volna a nagy játék kimeneteléről. Mert azt bizonyosan tudod, hogy
                  ő a szerelmet és a házasságot nagy játéknak tekinti, a hol csak az nyer, a ki a
                  legmagasabb betéttel játszik.</p>
               <p>- Tudom... De most ég veled!</p>
               <p>Cselkó faképnél hagyta Dömsödit és elsietett. Tarnayék háza felé vette utját.
                  Dömsödi bamba arczkifejezéssel nézett a hálátlan után, a ki igy fogadja az ő
                  felvilágositásait. Hiába! mégis csak plebejusi nép ez az ujságiró nép! Igazán nem
                  érdemes vele foglalkozni. Csak olyan nagyon rá nem szorulna az ember!</p>
               <p>Körülnézett a nagy embertömegben, nem akad-e másik ismerősre, a kinek elmondhatná,
                  a mi a szívét nyomja: uj fölfedezését... azt, a mit Tarnayról tud, vagy sejt... és
                  keserü panaszát a hálátlan világ ellen. Csakugyan megpillantott egy áldozatot,
                  melyre érdemes lecsapni, mert nemcsak hogy neki mondja el keserveit az ember,
                  hanem esetleg tőle is ki lehet csalni valami érdekes tudnivalót.</p>
               <p>Tarnay Ervin a nemzeti kaszinó felől jött. Három hét óta, a fogadóestély utáni
                  naptól számitva, élete ismét visszazökkent a régi kerékvágásba. Estéit a
                  kaszinóban töltötte, a dejeunert is ott költötte el és lehetőleg kerülte az
                  együttlétet nejével. A jó pajtások ujjongva fogadták a rég nélkülözött czimborát
                  és egy hét mulva Ervin már ismét „főnöke” volt a vig kompániának.</p>
               <p>Nagyon tévedne azonban, a ki azt hiszi, hogy ez a visszatérés boldoggá vagy
                  legalább megelégedetté tette őt. Roppant izgatottság vett néha rajta erőt és
                  minden önuralmába került, hogy ilyenkor elpalástolja lelki állapotát, nehogy
                  észrevegyék a czimborák. Valami démon lakott benne, melyet pillanatig sem volt
                  szabad felügyelet nélkül hagyni, nehogy rombolva és pusztitva lépjen fel. Ez a
                  démon néha az őrülésig csigázta képzelődő tehetségét és Ervin valóságos viziókat
                  látott, melyek olyan élethiven állottak előtte, hogy csaknem fölorditott
                  fájdalmában és dühében.</p>
               <p>Nejét kerülte azon este óta; de ha találkozott vele, egyetlen tekintettel
                  kikémlelte egész lelkét. Nem kételkedett abban, hogy azonnal észreveszi rajta, ha
                  beállna az a változás, melytől annyira rettegett. Oh, de mennyire rettegett! Néha
                  csaknem erőt vett rajta a borzasztó fájdalom, mely szivét folyton marczangolta.
                  Ilyenkor szeretett volna odaborulni Szidónia lábai elé, ölébe hajtani fejét és
                  mindent elmondva neki, arra kérni, hogy fussanak a nagy világba, el valami magános
                  helyre, a hol nem kell a veszélytől tartani. De aztán összeszoritotta fogait,
                  erőt vett rajta a dacz és haragosan dörmögött magába:</p>
               <p>- Bizonyosat akarok tudni!</p>
               <p>Gerélyi Jenő eljárt a házba napról-napra. Bizonyos órákban pontosan lehetett őt
                  jönni látni s épp olyan pontosan volt meghatározva a távozás órája is. Vele is
                  csak ritkán beszélt Tarnay és ekkor sem a fogadásról volt köztük szó. Mintha mind
                  kettő tartott volna attól, hogy érintvén a kérdést, aknát robbantanak föl, mely
                  mindkettőjüket pusztulásba és kárhozatba sodorja. Mert nagyon gyülölte egymást az
                  egykori két jóbarát és mikor futólag kezet szoritottak, ez mindig ugy történt,
                  mintha kölcsönösen ki akarnák próbálni erejüket.</p>
               <p>Dömsödi csatlakozása nem éppen a legnyájasabb gondolatok közt találta Tarnay
                  Ervint. Ezért is szivesen fogadta a kis embert, a ki csevegéseivel némi
                  szórakozást nyujtott neki. Dömsödi el volt bájolva. Ilyen figyelmes hallgatóra nem
                  akadt még a délelőtt folyamán. S hogy ez a hallgató éppen Tarnay, még megduplázta
                  a succés-t. Egész lelkesedéssel vette le fejéről a kalapot, megállott az aszfalton
                  és mintha kathedráról beszélne, nagy szakértelemmel és teljes odaadással
                  magyarázgatta az ő kalapjának előnyeit.</p>
               <p>- Látod ezt a kis csapféle nyilást? Az eddigi kalapoknak az volt a hibájuk, hogy
                  vagy nem volt rajtuk szelelő lyuk és a fej kigőzölgései ott rekedtek a kalapban,
                  vagy pedig egyenes volt a ventilátor és a levegő ki- és bejárhatott tetszése
                  szerint, a mi pedig különösen hüvös időben nem egészséges. Egészen másként áll itt
                  a dolog. Ez a csapféle nyilás lehetővé teszi, hogy rossz időben elzárjuk a
                  ventilátort, de máskülönben is regulázza a levegő betódulását.</p>
               <p>Egészen boldog volt, látva azt, hogy a járókelők közt sokan megállnak és
                  hallgatják magyarázatát. Készakarva vegyitett technikai kifejezéseket beszédébe.
                  Tarnay, a kinek a csoportosulás nem volt inyére, nem segithetett másként magán,
                  minthogy Dömsödi fejére kényszeritette a csudakalapot, aztán karon fogva a derék
                  ifjut, igy szállitotta le a rögtönzött kathedráról.</p>
               <p>Ezt sem bánta Gáspár. Hogy Tarnay, a hires Tarnay, vele karöltve jár, fölért az ő
                  szemében két olyan sikerrel, mint a minőt mansetagombjaival elért. Tuláradó
                  örömében azon törte fejét, hogyan hálálhatná meg Ervinnek ezt a jóságot... Hah,
                  megvan! Elmondja neki, mit forral ellene Doroghy. Ez nemcsak baráti jócselekedet,
                  de a közmorál szempontjából is dicsérendő vállalkozás. Mert ha valakit a világon,
                  ugy az ártatlanul üldözött férjeket kell támogatni és oltalomban részesiteni.</p>
               <p>Dömsödi nagyot lélegzett annál a gondolatnál, hogy ő most a közmorál lovagjának
                  fölcsap. Csak azt nem tudta, hogyan kezdjen bele. Hátha Tarnay félreérti és
                  gyanusitásnak veszi az egész dolgot? Mindegy! Az igazi lovag ettől sem riad
                  vissza. Éppen szólni akart, midőn Tarnay megelőzte egy kérdéssel:</p>
               <p>- Nem láttad még ma Gerélyit? - kérdé.</p>
               <p>- Hisz ez pompás! - gondolta magában Dömsödi, - ez csakugyan megkönnyiti
                  föladatomat! - Hangosan pedig igy válaszolt:</p>
               <p>- De mintha láttam volna... Mondd csak Ervin, nem tünt föl neked, hogy ez a
                  Gerélyi nagyon szomoru egy idő óta?</p>
               <p>- Éppenséggel nem! Sőt ugy találom, hogy jókedvü és vig.</p>
               <p>- Ugy? - Dömsödi nagyon megnyomta ezt a szót, magában pedig azt gondolta: „Szegény
                  férj, alighanem a te rovásodra megy ez a vigság”. - Csakugyan azt találod, hogy
                  nagyon vig. S nem gyanus előtted ez a körülmény?</p>
               <p>- Már miért volna gyanus? Csak nem pityereghet folyton az ember.</p>
               <p>- De én ugy találom, hogy szomorusága... akarom mondani: a vigsága azon naptól
                  datálódik, mikor nálatok találkoztam vele.</p>
               <p>Dömsödi ezeket a szavakat ugyanazzal a hangsulylyal ejtette ki, melyet a rossz
                  vidéki szinészek használni szoktak, mikor jelezni akarják, hogy valami fontos
                  ügybe be vannak avatva. De milyen nagy volt a bámulata, mikor Tarnay hirtelen
                  megállt, kirántotta karját az övéből és nyers hangon igy szólott:</p>
               <p>- Kedves Gáspárkám! Mint föltaláló tudhatod, hogy a legszebb kalap sem áll jól, ha
                  hiányzanak az ember fejéről a fülek. Szeretlek nagyon, mert ostobaságod daczára
                  is jószivü fiu vagy, de azt mondom neked, ne avatkozzál az én dolgaimba, mert
                  kénytelen lennék fejedet imént emlitett legszebb díszeitől megfosztani.</p>
               <p>S mielőtt a szájtátva bámuló Dömsödi a belsejében háborgó érzelmeknek kifejezést
                  adhatott volna, Tarnay hátat forditott neki és eltünt a sokadalomban.</p>
               <p>Egy pillanatra fölforrt Gáspárban a lovagias érzés. Utána akart rohanni Ervinnek,
                  hogy fülébe dörögje: „Életemhez lehet jogod, ha sértve érzed magadat, de füleimhez
                  soha!” De aztán meggondolta, hogy a milyen haragos Ervin, nem jó vele kikezdeni;
                  mert képes bebizonyitani, még pedig azonnal, hogy igenis van azokhoz is joga. Mély
                  bánattal nemes szivében elhatározta, hogy zsebre dugja ezt a gorombaságot is,
                  mint már sok egyebet.</p>
               <p>Valóságos buskomorság vett erőt a derék fiun. Hát igy hálálják meg az ő
                  jóindulalát? Hát ezért fáradozik ő barátai érdekében?</p>
               <p>- Soha többé! - hangzott sziklaerős elhatározása, - rideg, önző leszek, mint a
                  többi. Nem törődöm az ő bajukkal, hanem csak magamnak élek.</p>
               <p>S a mint erre a megállapodásra jutott, megpillantotta Gerélyit, a ki a Gizella-tér
                  felől jött. A grófnak látása rögtön eszébe juttatta előbbi emberbaráti szándékát.
                  Hátha itt sikerül az, a mi Tarnaynál nem sikerült? Hátha ezen az uton lehet a
                  bekövetkezendő veszélynek elejét venni? Feledve volt minden sértődés, bubánat,
                  csak az a gondolat uralta, hogy mint megmentő szerepelhet.</p>
               <p>- Ervin azt mondta, hogy még a délelőtt folyamán szeretne a gróf urral beszélni, -
                  e szavakkal kezdte meg a társalgást.</p>
               <p>Gerélyi megdöbbent. Beszélni akar vele Tarnay? Valószinüleg szemrehányást akar
                  neki tenni, hogy nem jár el elég buzgalommal elvállalt szerepében. Keserü érzés
                  fogta el Gerélyit e gondolatnál és csaknem fenyegető volt a hang, melylyel a
                  különben egyszerü kérdést megtette:</p>
               <p>- Hol beszélt vele?</p>
               <p>- Az imént a váczi-utczában. A kaszinóba ment; ugyanakkor láttam Cselkót Tarnayék
                  házába lépni. Szerencsés kópé ez a Cselkó.</p>
               <p>- Miért?</p>
               <p>- Mert gyermekkori ismerőse a szép menyecskének és a régi ismeretség révén talán
                  nagyon is gyakran fordul meg a háznál.</p>
               <p>Gerélyi lenéző tekintettel mérte végig Dömsödit.</p>
               <p>- Tudja-e, mit gondolok önről, Dömsödi ur? - kérdé.</p>
               <p>- Kiváncsi vagyok.</p>
               <p>- Hogy ön nagyon jó fiu, de kissé ostoba.</p>
               <p>- Hát már ön is gorombáskodik velem!? - kiáltott a legnagyobb elkeseredés hangján
                  a minden egéből kicseppent emberbarát és föltaláló.</p>
               <p>- Mert erősen rászolgált. Higyje el nekem, egy cseppet sem áll önnek jól az a
                  modor, melyet Tarnaytól és Doroghytól elsajátitott. Isten önnel!</p>
               <p>Dömsödi pillanatig utána bámult, aztán megfordult és éppen szemben találta magát a
                  nagy Kristóf szobrával; neki mondta el legujabb fogadását:</p>
               <p>- Legyek arra kárhoztatva, hogy egész életemen keresztül harmadévi divat szerint
                  öltözködjem, ha még egyszer, de csak egyetlen egyszer is, valakinek szivességet
                  fogok tenni. Hogy rám mordultak, mikor figyelmeztetni akartam őket a fenyegető
                  veszélyre! Ugy kell nekem! Igaza van Fifinek, mikor csufol, hogy én vagyok az a
                  bizonyos kanál, mely minden lében megfordul. De nem leszek ezentul!</p>
               <p>S miután körülnézett, nincs-e közel vagy távol valaki, a kit megvigasztalhatna, a
                  kinek jó tanácsot adhatna, a kitől gorombaságokat zsebre rakhatna és miután
                  meggyőződött, hogy ilyen ember nem áll e pillanatban rendelkezésére, nagyot
                  sóhajtva hozzátette:</p>
               <p>- Megyek Fifihez és elmondok neki mindent.</p>
             
            </div>
            <div type="chapter">
               <head>IX.</head>
               <p>Cselkó Pál egyenesen Tarnayék háza felé vette utját, miután szerencsésen sikerült
                  Dömsödit lerázni nyakáról. Tudta, hogy Szidónia jó ismerősök és barátok számára
                  már délelőtti tizenegy után „itthon van”, s ha valaki, ugy bizonyára ő jogot
                  tarthatott arra, hogy a ház régi ismerősei és jó barátai közé számitsák.</p>
               <p>Szidónia azonnal elfogadta, sőt látható örömmel ment elébe. Melegen szoritotta meg
                  kezét és majdnem szemrehányó hangon üdvözölte e szavakkal:</p>
               <p>- Csakhogy itt van már! hol késett olyan sokáig?</p>
               <p>Cselkó nem válaszolt azonnal, hanem figyelmesen vizsgálta Szidónia arczát. Talált
                  ott több olyan vonást, mely a multra emlékeztette: arra az időre, mikor Szidónia
                  nagyon boldogtalan volt. Arcza sápadtabb, mint három héttel ezelőtt és bizonyos
                  fáradtság ömlött el egész lényén. Mintha nagyon megviselte volna a lelki
                  küzdelem.</p>
               <p>- Nem felel kérdésemre? - unszolá Szidónia.</p>
               <p>- Messze voltam. Konstantinápolyban jártam. Három hete, hogy elutaztam és csak ma
                  reggel érkeztem meg. Első utam ide vezetett.</p>
               <p>- Igy már megértem azt, a mi rejtély volt előttem. Nem tudtam magamnak
                  megmagyarázni, mi lehet oka, hogy ön kerül s éppen akkor...</p>
               <p>Szava elakadt és elpirult, mintha azon venné észre magát, hogy többet mondott a
                  kelleténél; de Cselkó kiegészitette gondolatát:</p>
               <p>- Éppen akkor, midőn szüksége van egy jó barátra. Csak mondja ki bátran ezt a
                  szót, Szidónia, mert én mindent tudok.</p>
               <p>- Mindent?</p>
               <p>- Ugy van. A mit ki nem találtam a multból hallottak után (ön jól tudja, hogy mi
                  hirlapirók sokat hallunk), azt elárulta nekem egy beszélgetés, melyet azon este
                  Gerélyivel folytattam. Ő egy pillanatnak csodálatos fölhevülésében elmondta
                  élettörténetét, s én még a találkozás előtt sejtettem, mi fog bekövetkezni.</p>
               <p>- Miért nem értesitett?</p>
               <p>- Nem tehettem, mert öltözőjében volt s mihelyt onnan kijött, Ervin, a ki be sem
                  várhatta, hogy bemutassa önnek régi barátját, már eleibe vezette Gerélyit.
                  Képzelheti kinos aggodalmamat, mikor közeledni láttam önöket egymáshoz. Attól
                  tartottam, hogy a meglepetés elveszi lelki erejét és olyasmit tesz, ami felkölti
                  Ervin gyanuját. Láttam aztán később, mikor a társasághoz jött, sápadtan, de meg
                  nem törve. Csak én tudtam valamennyi jelenlevő közt, milyen megpróbáltatáson ment
                  keresztül s mennyi megerőltetésébe kerül ez a büszke nyugalom. Nem mertem önhöz
                  közeliteni az este, mert attól tartottam, hogy én nem birom
                  el az ön kinjait!</p>
               <p>Szidónia szomoruan mosolygott e szivből jövő meleg részvétre. Odanyujtotta kezét
                  Cselkónak, melyet ez tiszteletteljesen megcsókolt.</p>
               <p>- Köszönöm, Pál, e jóságát, - mondá szeliden, - tudom, hogy ön részvéttel van
                  irántam.</p>
               <p>Cselkó tekintete föllángolt.</p>
               <p>- Részvét? Mondja inkább, hogy tisztelet és odaadó hüség az én osztályrészem önnel
                  szemben. Mert ha van nő a világon, a ki számot tarthat egy férfiu önzetlen
                  hüségére, ugy ön az a nő, s én vagyok az a bizonyos férfiu. Mi is voltam én akkor,
                  mikor ön fölkereste azt a nyomorult külvárosi hajlékot, melyben én, a
                  proletárivadék, lázban égő testtel állottam napszámos-szüleim halottas ágyánál?...
                  Emlékszik még arra a jelenetre, Szidónia?... S mi lett volna később is belőlem, ha
                  ön közbe nem jár értem apjánál, a ki megengedte, hogy zsebpénzének egy részét az
                  én tanitásomra forditsa. S azóta, Szidónia, bár néhány évvel idősebb vagyok önnél,
                  azzal a meleg rajongással szeretem önt, melylyel anyámat szeretném, ha még
                  élne.</p>
               <p>Olyan őszinte és naiv lelkesedés reszketett a férfiu szavában, hogy Szidónia ujból
                  kezét nyujtotta neki e szavakkal:</p>
               <p>- Itt a feleletem!</p>
               <p>- Nagyon jól értem én e szavakra nem szoruló választ, - mondá mosolyogva Cselkó. -
                  De még mindig nem mondtam el, hol voltam a hosszu három hét alatt. Éjfél után,
                  mikor visszamentem a szerkesztőségbe, ott találom konstantinápolyi tudositómnak
                  egy sürgönyét, melyben arról értesit, hogy nagyon fontos események készülnek az
                  „Arany szarv” tájékon. Csak jelezte azokat, de én elegendőnek találtam, hogy
                  azonnal utra keljek. S mikor odaérkeztem, olyan bonyolodottnak találtam a
                  helyzetet, hogy három héten alól nem is szabadulhattam. Ez legyen mentségem, hogy
                  nem voltam itt.</p>
               <p>- Ön ott volt, a hova kötelessége szólitotta, - mondá Szidónia, - pedig jól tudja,
                  mint oktattuk egymást a gyermekévekben arra, hogy a kötelesség a legnagyobb
                  ur!</p>
               <p>- Ön ugy hangsulyozza ezt a mondást, Szidónia, mintha ez az ur ismét zsarnoka
                  volna életének, mint sok szomoru éven át volt. Mondja őszintén, nincs szüksége az
                  én tanácsomra?</p>
               <p>- Nincs. Nem változott meg semmi bennem és körültem.</p>
               <p>- De Gerélyi?</p>
               <p>- Gerélyi Jenő gróf nem halt meg, ennyi az egész! Hazatért? Annál jobb! Egy derék
                  emberrel van több a haza földjén. Csak ennyiben érdekel megérkezése.</p>
               <p>- Bizonyos ön ebben, Szidónia?...</p>
               <p>Fölénynyel tekintett a szép nő Cselkóra és büszkeség csengett hangjából, mikor igy
                  válaszolt:</p>
               <p>- Miért e kérdés, barátom? Vagy talán azt a gyávaságot tételezi föl rólam, hogy
                  nem merek a saját szivem mélyébe tekinteni, attól tartva, hogy ott még a régi idők
                  rejtett emlékeire bukkanok. A ki olyan sokáig élt magányosan, mint én s a hosszu
                  idő alatt távol tudott magától tartani minden emléket, az már nem fél a hazajáró
                  lelkektől. Gerélyi rám nézve egy ilyen hazajáró lélek s nem több a többinél!</p>
               <p>- De ön szenved, Szidónia! - szólott bánatos hangon Cselkó.</p>
               <p>- A szenvedés a nők közös osztályrésze, Pál barátom. Nekem valamivel több jutott
                  ki belőle, de nem zugolódom az igazságtalan osztályozás miatt, mert tudom, hogy
                  erőm is nagyobb. Aztán „a kötelesség a legnagyobb ur”, csak nem tételezi föl
                  rólam, hogy elfelejtettem jeligénket?</p>
               <p>Cselkó gondolkozva nézett maga elé. Látszott vonásain, hogy küzd magával, végre
                  mégis fölszólalt:</p>
               <p>- Megengedi őszinte és igaz érdeklődésemnek, hogy még egy kérdést tegyek?</p>
               <p>- Megtagadtam valaha önnel szemben az őszinteséget? - szólott szemrehányó hangon
                  Szidónia.</p>
               <p>- Nem! annyira őszinte és igaz, hogy oltárt emelnék igazságszeretetének, ha még a
                  régi Graeciaban élnénk!... Tehát kereken és nyiltan: mit keres Gerélyi Jenő gróf
                  még mindig ebben a házban?</p>
               <p>Szidónia tekintete végig siklott a falakon csüngő képeken, mintha támpontot
                  keresne, aztán hirtelen rideg lett, mintha valamely rejtély előtt állna. Tompa
                  hangon válaszolt a nő e csaknem vakmerő kérdésre:</p>
               <p>- Olyan kérdés ez, barátom, melyet két hét óta mindennap intézek magamhoz, a
                  nélkül, hogy meg tudnék rá felelni. Hisz, ha kevesebb volna bennem az önbecsülés,
                  már megfeleltem volna és akkor pirulnom kellene az önnek adandó válasz miatt... De
                  a milyen bizonyos vagyok benne, hogy tudva és akarva sohasem mondtam valótlant,
                  olyan biztosra veszem azt is, hogy Gerélyi Jenő gróf nem miattam jár el ebbe a
                  házba, a hol jelenléte csak fájó és kellemetlen emlékeket ébreszthet föl.</p>
               <p>- De mégis, mi birhatja arra, hogy naponta eljöjjön?</p>
               <p>- Ez az, a mit nem tudok, nem is sejtek. Mondok önnek még valamit: látom azt is,
                  hogy Gerélyi nem jön ide szivesen. Örömtelenül lépi át küszöbünket és
                  megkönnyebbültnek látszik, mikor ismét eltávozik. Majdnem azt mondanám, hogy
                  valami hatalmas kényszer alatt áll, mikor igy cselekszik.</p>
               <p>- Kényszer? - Cselkó bámulva nézett maga elé.</p>
               <p>- Ugy van: kényszer! Reszket, mikor alkalma nyilik velem egyedül lenni s mégis
                  keresi az ürügyeket és az alkalmat, hogy egyedül lehessen. Ha hozzám szól,
                  megtörik hangja s látom ilyenkor arczán a szenvedést. Valami büvölet vehetett
                  rajta erőt.</p>
               <p>- Ezt a büvöletet nem kell sokáig keresnem, - mondá mosolyogva Cselkó, - máson is
                  erőt vesz, ha olyan szép nővel áll szemben, a kit szeret.</p>
               <p>- Nem ez az! Gondoltam én is erre, de már most bizonyosan tudom, hogy a mi
                  Gerélyit ide vezeti s velem szemben elfogulttá teszi, nem a szerelem. Valami más
                  ez, a minek lényét nem ismerem, és ha ismerném sem tudnék nevet adni. Valami
                  borzongató rém kisért körültem, a mely fagyos lehelletével ki akarja tépni
                  szivemből a hitnek utolsó csiráját is. Képzelje csak, kit nem fogtam már
                  gyanuba?</p>
               <p>- Kire van gyanuja, Szidónia?</p>
               <p>Az asszony arczát pir boritotta, nem a szégyen pirja, hanem a haragé. Önmagára
                  neheztelt, mikor egyetlen szóval megfelelt Cselkó kérdésére:</p>
               <p>- Férjemet!</p>
               <p>Cselkó igazán megijedt e szóra, olyan váratlanul jött az. Fölugrott székéről és
                  odalépett Szidónia elé:</p>
               <p>- Az égre, kedves barátnőm, gondolja meg, hogy hova viszi ez az önkinzás! Hisz ez
                  a gyanu olyan oktalan, hogy nem is érthetem, miként férkőzhetett közel nemes
                  lelkéhez.</p>
               <p>Szidónia végig simitott homlokán és pillanatnyi szünet után halk hangon
                  válaszolt:</p>
               <p>- Én is százszor mondtam már magamnak, hogy méltatlanság, ha igy gyanusitom
                  férjemet. De mit tehetek róla, ha nem akar tőlem tágitani az a különös érzés, mely
                  akkor este elfogott, mikor férjem bemutatta Gerélyit. Csak egy futó tekintetet
                  vetettem arczára s ezt is csak félig vakultan - mert szemeim előtt ködbe borult a
                  világ - de ugy tetszett akkor, mintha gunyt látnék felém czikkázni vonásaiból s
                  mintha ellenséges indulat szólna hangjából; Gerélyi pedig, mintha föl akarna
                  lázadni Ervin ellen, de nem merne.</p>
               <p>- Képzelődés és semmi egyéb! Gondolja meg jól, a mit mondott s maga fogja belátni,
                  hogy az lehetetlen!</p>
               <p>- Mit tudom én már, mi lehetetlen s mi nem az? - szólott bánatos hangon a fiatal
                  nő és panasza annál fájóbb volt, mert csüggedés és megadás vegyült hangjába; - hát
                  lehetségesnek hittem volna azt, hogy Gerélyi Jenő szemében akadályt fog képezni
                  polgári származásom és erősebb lesz örökölt gőgje, mint szerelme?... Mégis
                  megtörtént!... Lehetségesnek tartottam volna valaha, hogy Csery Andor neje
                  leszek?... Pedig az lettem!... Elképzelhettem volna, hogy én, a ki annyira irtózom
                  a nyilvánosságtól, még országra szóló botránynak hősnője is leszek, mivel az
                  esküvő napján elmenekültem férjem házából?... S mégis ugy történt! Azért tettem,
                  mert megtudtam, hogy milyen rut alkunak estem áldozatul. Apám adott el, hogy
                  megmeneküljön a bukástól és Csery vonakodott a nász után a kialkudott vételdijt
                  megfizetni, mivel már ugyis az övé a portéka. Ott kapott össze előttem a két kufár
                  s mikor irtózva menekültem, Csery utánam kiáltotta, de ugy, hogy az egész világ
                  meghallotta: azért hagyom el, mivel sokalja a vételösszeget s nem akar fizetni.
                  Pedig azért mentem, mivel undorral töltött el a két kalmárlélek vetélkedése, a kik
                  közül egyik apám, a másik férjem volt.</p>
               <p>A szegény nő hangja megtört e heves indulatban kiejtett szavaknál, zokogásba fult
                  beszéde és néhány másodperczen át csend uralkodott a szobában. Cselkó fölállt, az
                  ablakhoz ment és kitekintett. Nem birta el lelke, hogy e büszke, a szenvedéshez
                  szokott és megtörhetlennek tartott jellemet igy megalázva lássa. Valami sejtelem
                  támadt szivében, hogy itt még eddig névtelen érzés is müködik közre, a melyről
                  maga Szidónia sem tud. Mely részvéttel szólitotta meg:</p>
               <p>- Szegény Szidónia! szegény nő!</p>
               <p>Szidónia letörölte könyeit és szelid hangon, melyből már egészen hiányzott az
                  iménti fölindulásnak heve, folytatta:</p>
               <p>- Merné ön még ezek után mondani, hogy van lehetetlenség? Én nem merném! S le is
                  mondtam már arról a reményről, hogy valaha ebben az életben olyasmivel
                  találkoznék a rossznak és a lelkiismeretlenségnek terén, a mi még bámulatba
                  ejthetne. Ime nézze csak ezt. Bizonyára olyas valami ez is, a mi ön szerint és
                  egyáltalában a becsületes lelkek szempontjából ugynevezett lehetetlenség!</p>
               <p>- Mit jelentsen ez, Szidónia? - kérdé Cselkó, látva, hogy a nő föláll és
                  iróasztalához megy, a hol valami levélfélét vesz elő.</p>
               <p>- Csak egy kis orvtámadás a társadalom holmi álarczosától, - mondá keserü gunynyal
                  a fiatal nő. - Akadt olyan ember, a ki megirigyelte tőlem azt a csepp nyugalmat,
                  melyet szivem hosszu és kinos vivódás után kiküzdött magának. Olvassa csak el!</p>
               <p>Cselkó átvette a finom papirra irott sorokat és elkezdett olvasni:</p>
               <p>„Asszonyom! Ön nem olyan kiváncsi és okosabb, mint a többi nők, azért nem néz majd
                  arra, hogy ki irta e sorokat, hanem inkább azt nézi, igaz-e, amit e sorok
                  tartalmaznak? Biztositom, az utolsó betüig megfelel a valóságnak mindaz, a mit
                  szükségesnek tartok önnel tudatni. Régóta érdeklődöm élete iránt és tudom, milyen
                  fájdalmas regény előzte meg Csery báróval való házasságát. Azt is tudom, hogy mi
                  birta önt arra a végzetes elhatározásra, hogy nőül menjen másodszor is, még pedig
                  Tarnay Ervinhez. Semmi más, mint az a hir, hogy Gerélyi Jenő nincs többé életben.
                  Most már ön is tudja, hogy ez a hir nem volt igaz, de talán kiváncsi volna
                  megtudni, ki terjesztette? Emlékezzék a kriminálisták azon elvére: ha valami
                  gonosz történt, kutasd mindenek előtt, kinek volt, vagy ki remélt hasznot belőle.
                  A jelen esetben csakis Tarnay Ervin huzott előnyt Gerélyi halálhiréből. Ne is
                  kutasson hát tovább, hanem fogadja el bátran, hogy ő a hir terjesztője.”</p>
               <p>- Banditafogás! - kiáltott hangosan Cselkó; - már tudom, hogy ki irta ezt a
                  levelet. Senki más...</p>
               <p>- Akárki irta, - szakitotta félbe a pattogót szomoru hangon Szidónia, - rám nézve
                  az a lesujtó, hogy lehetséges mindaz, a mit irt. De mivel a névtelen ur azt hitte,
                  hogy igy nem lesz elég biztos a tőrdöfés, még mérget is kent a tőr hegyére.</p>
               <p>- Mit akar ezzel mondani? - kérdé csodálkozva Cselkó.</p>
               <p>- Olvassa csak tovább... Vagy ne olvassa, inkább elmondom röviden, élő szóval. Még
                  egy csomó ujdonsággal kedveskedik az én névtelenem. Azt irja a többi közt, hogy
                  Gerélyi nem lépett önkényt vissza, mikor... hisz jól tudja ön, mily időt értek én
                  ezzel! Őt is rászedték, valamint engem. A fővárosban valaki azt a hirt
                  terjesztette, hogy el vagyok jegyezve Cseryvel és Gerélyinek - ha csak nem akart
                  tolakodó lenni - nem maradt egyéb hátra, mint visszavonulni. Lássa, kedves
                  barátom, a többit már csaknem elhittem, de ezt az egyet sohasem hiszem el.</p>
               <p>- Talán azért, mivel igaz! - gondolá magában Cselkó; hangosan pedig hozzátevé, még
                  pedig kissé gunyosan:</p>
               <p>- S egyebet nem tud az ön névtelen levelezője?</p>
               <p>- De igen! Még azt is hozzá teszi - Szidónia habozott, mintha félne a saját
                  gondolataitól, aztán hirtelen folytatta: - még azt is hozzá teszi, hogy az én
                  eljegyzésem hirét is Ervin terjesztette...</p>
               <p>- De hisz ez képtelenség! Ez abszurdum! - kiáltott Cselkó; - Ervin még akkor nem
                  ismerte önt és...</p>
               <p>- Miért e fölindulás, barátom? - szólott bánatos hangon Szidónia; - egy
                  hazugsággal több vagy kevesebb nem változtat a dolgon. Rajtam már csak ugy lehet
                  segiteni, ha az egészet meg tudná czáfolni. Mer ön erre vállalkozni? Állithatja
                  tiszta lelkiismerettel, hogy a levélnek egész tartalma koholmány?</p>
               <p>S mivel Cselkó nem válaszolt azonnal, bánatos hangon folytatta a fiatal nő:</p>
               <p>- No lássa, ön nem tud hazudni! Pedig mily jól esett volna ez egyszer egy kis
                  hazugság!</p>
             
            </div>
            <div type="chapter">
               <head>X.</head>
               <p>Az egész beszélgetés Szidónia és Cselkó közt a Tarnay-háznak azon részében folyt
                  le, mely Ervin lakosztályához tartozott és a ház bensőbb barátainak szolgált
                  bizalmasabb összejövetelek szinhelyéül. Ismerjük már ezt a szobát azon este óta,
                  mikor Ervin itt fogadta Gerélyi Jenőt és tudjuk, hogy összekötő folyosó vezetett
                  belőle Szidónia lakosztályába.</p>
               <p>Mikor a beszélgetés e pontjához értek, pillanatnyi hallgatásba merültek. Cselkó
                  elgondolkozott a hallottak fölött és föltette magában, hogy beszélni fog
                  Ervinnel, még e nap folyamán. Meg fogja tudni tőle, mi történt a lefolyt hetek
                  alatt, ami ilyen változást előidézett. S ha ugy találja, hogy Tarnay ismét a régi
                  ösvényre tévedt, lelkére fog beszélni a barátság régi jogánál fogva (a mely jogot
                  azonban csak nagyon ritka esetben szokás respektálni).</p>
               <p>Szidónia észre vette Cselkó elmélázását. A nők rendszerint gyorsabban teszik
                  magukat tul a nagy indulatokon és szenvedélyeken, mint a férfiak s igy Szidónia
                  lelkében már elsimultak az érzés viharában keletkezett hullámok, mikor Cselkó még
                  mindig hallani vélte azok tomboló zajgását. A nő a saját baja miatt nem
                  feledkezett meg mások dolgairól; Cselkó ellenben, a ki lángoló érzéssel eltelve
                  jött ide és égett a vágytól Emmykét viszontláthatni, annyira el volt telve
                  azokkal, a miket hallott, hogy még a saját érzéséről is megfeledkezett néhány
                  pillanatra.</p>
               <p>Önzetlensége azonban meg lett jutalmazva. Lehet, hogy Szidónia már sokalta is a
                  saját érzelmeinek bonczolgatását és más tárgyra akart áttérni, vagy pedig igazi
                  jóindulatában Cselkó iránt, nem tartotta szükségesnek a konvenienczia határait
                  olyan szorosan betartani, hirtelen véget szakitott a hallgatásnak.</p>
               <p>- S most beszéljünk az ön ügyeiről, kedves barátom, - szólott jóságos
                  mosolylyal.</p>
               <p>- Az én ügyeimről? - Cselkó meglepetve riadt föl gondolataiból.</p>
               <p>- Az ám! Hát nem tudja már, hogy nekem anyai jogom van önnel szemben? Vagy talán
                  elfelejtette volna, hogy volt egy idő, mikor minden terveinek és titkainak
                  részesévé tett?</p>
               <p>- Hogy felejthetném ezt el? - szólott mosolyogva Cselkó; - csak nem tart talán
                  hálátlannak?</p>
               <p>- De biz annak tartom! - válaszolt tettetett szigorral Szidónia; - vagy nem
                  hálátlanság az, mikor egyszerre minden ok nélkül megvonja tőlem bizalmát és
                  titkolózik?</p>
               <p>- Én vontam volna meg öntől bizalmamat?</p>
               <p>- Ugy van! Sőt mi több, szinjátékra is adta magát. Ön veszedelmes ember, Cselkó
                  ur, s ajánlom mindenkinek, hogy lányos háznál ne türje meg!</p>
               <p>Cselkó elpirult, zavarba jött és hebegve szólott:</p>
               <p>- Hogyan Szidónia, ön sejtené...</p>
               <p>- Hogy nem a mi régi barátságunk az egyedüli mágnes, mely önt ide vonza? Igenis,
                  barátom, bátor vagyok ilyesmit sejteni! Sőt mi több, tudom egészen bizonyosan,
                  hogy Emmyke hugom két szemében van az a vonzerő, melynek ön nem képes ellenállni. </p>
               <p>- S nem neheztel, hogy elég vakmerő voltam...</p>
               <p>- Egy szép és kedves leányba szeretni, a ki az én hugocskám? Dehogy neheztelek!
                  Inkább volna okom hiányos izlése miatt panaszt emelni, ha nem vette volna észre,
                  milyen imádandó kislány az én Emmykém. De erre a panaszra nem adott okot, Cselkó
                  ur, sőt annyira ment, hogy nagyon is mélyen nézett az emlitett kislány két
                  szemébe.</p>
               <p>Cselkó nagy zavarban volt, mert ez a derék és világi dolgokban teljesen jártas
                  szerkesztő a saját szivbeli ügyeiben olyan ügyetlen volt, mint egy kis leány.
                  Megőrizte lelkének tisztaságát és érzelmeinek őszinteségét azon nő számára, a kit
                  szeretni fog. Ritka eset ez a mai korban, de mégis előfordul néha olyan
                  férfiaknál, a kiket a munka fiatalságuk éveiben teljesen elfoglal, olyannyira,
                  hogy nem marad idejük egyebekkel foglalkozni.</p>
               <p>- S Emmy kisasszony? - kérdé bátortalan hangon.</p>
               <p>- Még nem kérte meg tőlem az ön kezét, - válaszolt tréfás hanglejtéssel Szidónia.
                  - Csak annyit tudok, hogy kiváló előszeretettel olvas egy bizonyos napilapot, de
                  különösen azokat a politikai czikkeket, melyeket egy bizonyos valaki ir ebbe a
                  lapba.</p>
               <p>- S lehet ezt jó jelnek venni?</p>
               <p>- Oh, maga naiv lélek! Hát azt sem tudja még, mit jelent az, ha egy fiatal leány
                  politikai czikkeket olvas? Ez azt jelenti, hogy érdeklődik az iránt, a ki azokat
                  irta.</p>
               <p>Elragadtatásában Cselkó ajkaihoz vitte Szidónia kezét és hévvel megcsókolta.</p>
               <p>- Ön angyal, Szidónia! - szólott melegen.</p>
               <p>- Eltévesztette a czimet, barátom! - válaszolt mély megilletődését tréfa és mosoly
                  alá rejtve Szidónia. - Nem nekem szól ez a láng, - épp itt jön az, a kit megillet.
                  Mondja meg neki.</p>
               <p>Könnyed főhajtással üdvözölte Cselkót és eltávozott a közbeneső folyosón át.
                  Cselkó utána nézett s igy nem vette észre, hogy az előszoba ajtójában Emmyke
                  állott. Az utolsó szavak alatt lépett be, melyeket Szidónia mondott és kissé
                  elbámult, mikor nővérét hirtelen távozni látta.</p>
               <p>Ugy állott talán félperczig az ajtóhoz közel és várta, nem veszi-e őt észre
                  Cselkó. Mikor pedig ez nem történt, kissé duzzogva szólalt meg:</p>
               <p>- Szidónia elsiet... Pedig meg akartam kérdezni...</p>
               <p>Cselkó örömteljes meglepetéssel fordult meg ez ismerős hang hallatára. Odasietett
                  Emmykéhez és rövid üdvözlet után igy szólt:</p>
               <p>- Már vége a sétának, Emmy kisasszony?</p>
               <p>- Épp most jöttem haza Mártával s erre tartottam, mert az inas azt mondta, hogy
                  Szidónia itt van.</p>
               <p>- Egyebet nem mondott az inas? Például azt, hogy én is itt vagyok?</p>
               <p>- Azt is mondta.</p>
               <p>- Ugyebár ennek is volt némi része abban, hogy nem a főlépcsőn jött föl? - szólott
                  esdő hangon Cselkó.</p>
               <p>- Ennek is! - válaszolt nagyon halk hangon és mélyen elpirulva Emmyke. De hirtelen
                  föltalálta magát és folytatta: - Sietek Szidóniához, kérdezni akarok tőle
                  valamit.</p>
               <p>Még nem tett két lépést a folyosó felé, mikor Cselkó kérő hangon szólott:</p>
               <p>- Ha megengedi, Emmy kisasszony, én is önnel megyek.</p>
               <p>- Ön is akar tőle valamit megkérdezni?</p>
               <p>- Eltalálta. Feleletet várok egy fontos kérdésre, mely rám nézve valóságos
                  életkérdés.</p>
               <p>- Miért nem kérdezte eddig? - szólott pajkosan Emmy; - hisz, mint az inastól
                  hallottam, körülbelül egy órája, hogy beszélgetnek.</p>
               <p>Cselkó hősies elhatározással elégette maga mögött a hidakat; megfogta Emmy kezét
                  és igy szólott:</p>
               <p>- Mert azt a kérdést csak mi ketten és együttesen intézhetjük hozzá.</p>
               <p>- Nem értem! - hebegett nagyon elpirulva Emmyke, tekintetével a földön keresve
                  valamit, a mi nem volt ott.</p>
               <p>- Csakugyan nem érti? - Cselkó bátrabb lett, megszoritotta a fiatal lány kezét, -
                  akkor kénytelen leszek bővebb magyarázatot adni.</p>
               <p>Lehajolt és hosszu csókot nyomott Emmy kacsójára.</p>
               <p>- Igy már értem! - válaszolt ez, mintha kérdésre felelne.</p>
               <p>- Elengedi hát a magyarázatot?</p>
               <p>- El!</p>
               <p>- S mehetünk együtt.</p>
               <p>- Szidónia nénit megkérdezni!</p>
               <p>Karöltve osontak el a folyosóra vezető ajtón. Mosoly arczukon, boldogság
                  szivükben. Mint két játszótárs, mint két jó bajtárs és mégis eltelve szivükben
                  meleg és tartós érzéssel. Ezeknek mulatság, öröm a szerelem, - de nem játék!</p>
               <p>Szidóniát nem találták szobájában. Az inas, a kitől tudakolták hollétét, azt a
                  felvilágositást adta, hogy a fogadóteremben van. Látogatás érkezett.</p>
               <p>- Majd később beszélünk Szidónia nénivel! - jegyzé meg mosolyogva Cselkó, - addig
                  menjünk a kertbe sétálni.</p>
               <p>S lementek az ősi uri háznak hátterében levő kis kertbe. Oda is elkisérte őket a
                  fényes napsugár, a mely már rég nem látott két ilyen, igazi boldogságtól sugárzó
                  arczot.</p>
               <p>Az a vendég, a ki látogatóba jött, Gerélyi Jenő volt. Miután Dömsödi értesitette,
                  hogy Tarnay Ervin beszélni óhajt vele, elment a kaszinóba, abban a reményben, hogy
                  ott találkozik vele. De a szolga értesitette, hogy Ervin kevéssel azelőtt itt volt
                  és kereste őt, s arról értesülvén, hogy még nem járt erre, hátrahagyta az
                  üzenetet, hogy a nap folyamában mindenáron beszélni óhajt vele.</p>
               <p>Vajjon mit akart tőle Tarnay? Ez a kérdés foglalkoztatta Gerélyit. Becsületszavára
                  akarja figyelmeztetni? Eszébe juttatni a rút alkut? Vagy éppenséggel szemére
                  akarja vetni, hogy nem jár el igérete értelmében?</p>
               <p>Nagyon beteg volt Gerélyi Jenő lelke három hét óta. Egyetlen lázálom volt egész
                  élete, mióta Szidóniát viszontlátta és meggyőződött arról, hogy imádandóbb mint
                  valaha. Ujra átélte mindazon kinokat, melyeket az első elszakadás után érzett és
                  ujból küzdötte át azt a legkinosabb harczot, mely akkor áll elő, ha az az ember
                  maga az ellenfél is, védő is. Saját magát legyőzni, dicső harcz lehet, de a
                  sebek, melyek ilyen küzdelemben kijutnak, fájóbbak a világ minden fájdalmánál.</p>
               <p>Az első napokban azért járt el Tarnayék házához, mert őrködni akart Ervin fölött,
                  a kiről azt hitte, hogy egy önfeledt pillanatban mégis erőt vehet rajta a
                  kétségbeesés és öngyilkossá lesz. Aztán más érzés vonzotta őt. Egész nagyságában
                  és elemi erővel ébredt föl ujra Szidónia iránti szerelme. Kezdte észre venni, hogy
                  szivesen játsza el az elvállalt szerepet. Még nem játszotta ugyan, hanem csak
                  átgondolta minden részleteiben, mint egy lelkiismeretes szinész, a ki minden
                  nuance-szal tisztában akar lenni, mielőtt kilépne a közönség elé.</p>
               <p>Ah, de szegény Gerélyi rossz szinész volt! Mikor elméletben már készen volt minden
                  részlettel és a gyakorlatba kellett volna átvinni a theoria vivmányait, azon
                  vette magát észre, hogy ez nem komédia, hogy ez nem próbajáték, hanem rettenetes
                  valóság!</p>
               <p>Akármint végződik is, csak ő a vesztes. Ha Szidónia megtántorodik, mi lesz az
                  ideálból, melyet ő annyi év óta szivének oltárán imádott? S ha hideg marad - a
                  második vereség elől nem lehet ismét Afrikába menekülni!</p>
               <p>S mig fölment a lépcsőn, a villám gyorsaságával járta be lelkét egy vihar, melynek
                  ha szavakat adna, igy szólna:</p>
               <p>„Rejtélyes erő, mely ide vonz és még rejtélyesebb erő, mely elüz köréből!... Mi
                  történt velem? Mi vagyok hát én most?... Lelketlen gép, mely ugy mozog a mint a
                  gépész csavarja, vagy őrült, a kit egy másik esztelennek rögeszméje kerget?...
                  Talán mind a kettő, lehet, hogy egyik sem... Ez az őrült igéret, melyre
                  becsületszóval kötöttem le magamat!... Mi lesz velem, mi lesz velünk?!... Nem jól
                  teszed, Ervin, hogy igy próbára teszed a régi barátságot... Hisz ember vagyok én
                  is, ereimben forró vér lüktet s még nem szokott el szivem a vágyaktól... Miért
                  téritesz hát el a becsület ösvényéről, holott velem szemben a becsületesség
                  egyetlen véded?... Csak egy a mentséged: hogy nem tudhattad, mit cselekszel!... De
                  igy is elég rút ez a játék s önzésed oltárán olyan magasan állsz, mint a bálvány,
                  mely fejével a felhőket éri, lábával pedig a sárban gázol... Szerettelek egész
                  szivemből, Ervin, csaknem ugy, mint apa a fiát, a kinek még hibáiban is
                  gyönyörködik. Nem birtam el lelkemen, hogy önkezed által lássam kioltani életed
                  egy őrült szeszély miatt. Inkább a saját érzésemet fojtottam el és ráálltam a rút,
                  a gonosz, vagy mint te nevezed, a nagy játékra... De most vége e szeretetnek.
                  Leszámolok veled s aztán örökre elválnak utaink.”</p>
               <p>Mig igy rapszodikus szökésekben törtek előre gondolatai és öltöttek alakot, már
                  ott volt Szidónia lakosztályában. Az inas csaknem bámulva nézte ennek az embernek
                  láztól kipirult vonásait.</p>
               <p>- Itthon van a bárónő? - kérdé Gerélyi rövid és szakgatott hangon. Aztán be sem
                  várva a feleletet, hozzátette: - Jelentsen be!</p>
               <p>Mikor magára maradt, még egy pillanatra fölmerült lelke előtt a nagy vállalkozás,
                  de nem engedte a józan észt felülkerekedni. Dideregve és mégis hőségtől elepedve
                  támaszkodott a fogadó terem asztalához, mikor reszkető ajakkal suttogta:</p>
               <p>- A koczka el van vetve! Vessünk mielőbb véget a játéknak... Be kell váltani az
                  igéretet... Leszek hát becsületérzésből gazember.</p>
             
            </div>
            <div type="chapter">
               <head>XI.</head>
               <p>Szidónia sokkal nyugodtabbnak érezte magát, mióta Cselkó előtt kiöntötte háborgó
                  indulatát. A szivbe szorult fájdalom a legkinzóbb; mihelyt azonban megszólalhat,
                  már nem sebezhet annyira. Tudta azt is, hogy egy jó barát őrködik most felette, a
                  ki nem engedi, hogy védtelenül álljon ellenfeleivel szemben, hanem elébe tartja az
                  őszinteség pajzsát, - a mely szükség esetében saját maga ellen is megvédheti
                  őt.</p>
               <p>Lehet, hogy Szidónia leginkább remegett ettől az
                  ellenségtől. Valószinü, hogy nyugodtan várta volna be Gerélyi közeledését, mely
                  támadással volt egyértelmü, ha nem tart attól, hogy a saját szivében van egy hang,
                  mely Gerélyi érdekében szünetlenül fölszólal. Ezt a hangot akarta elnémitani,
                  mikor Cselkó előtt föltárta szivét s azt hitte, hogy e szándéka sikerült.</p>
               <p>Azért egészen nyugodtan fogadta az inas jelentését, hogy Gerélyi Jenő gróf
                  beszélni akar vele. Nagyon helyes! Most éppen harczias kedvében van és nem fél az
                  ellenségtől. Csitt te áruló a szivben! Nem fogsz álnokul megtámadni. Résen vagyok
                  és nem tartok cseleidtől.</p>
               <p>Átment a fogadó terembe. Mikor Gerélyi lázban égő vonásait megpillantotta,
                  melyekre ki volt irva a végzetes elhatározás, hogy küzdeni akar életre-halálra,
                  egy pillanatra megdöbbent, de csakhamar erőt vett magán és hideg hangon szólott az
                  őt némán üdvözlő férfihoz:</p>
               <p>- Beszélni óhajt velem?</p>
               <p>Gerélyi válaszolni akart, de még nem talált szavakra érzése, némán meghajtotta
                  magát.</p>
               <p>- Szóljon! Kész vagyok Önt meghallgatni, - mondá Szidónia s maga az ablak
                  párkányzatához támaszkodva, olyan mozdulatot tett, mintha Gerélyit üléssel
                  megkinálná. Ez azonban nem vette észre a meghivást, állva maradt, két kezével a
                  szék támlájába kapaszkodott és e hőségtől kiszáradt ajkakkal rebegte:</p>
               <p>- Tudja-e Szidónia, mire gondolok e perczben?</p>
               <p>A „Szidónia” szóra megremegett a nő, de csakhamar erőt vett indulatán és röviden
                  felelt:</p>
               <p>- Nem is sejtem. Beszéljen!</p>
               <p>- Arra gondolok, a mit utazásaim közben Stambulban egy tudóstól hallottam.
                  Nyelvkincsét akarta gyarapitani és Köves-Arábia belsejébe készült. Volt a török
                  fővárosban egy jó ismerőse, egy jámbor dervis, a kit valamikor sulyos betegségből
                  kigyógyitott. Bucsuzáskor igy szólt hozzá a dervis: „Kincsekkel nem jutalmazhatlak
                  életemnek megmentője, de azért hálátlan sem leszek. Adok valamit utra, a mi
                  hasznodra lehet. Vedd tőlem ezt a papirt, melyre egyetlen szó van ráirva. Jól
                  jegyezd meg ezt a szót! Lehet, hogy utazásod közben életed nagy veszélyben forog,
                  s nem segit már rajtad sem imádság, sem könyörgés. Akkor mondd ki ezt a szót.
                  Előbb azonban nem: sem barátnak, sem kedvesnek, sem örömben, sem pedig bánatban. A
                  tudós szórakozottan vette át a papirszeletet, futólag tekintett rá s még nem volt
                  a dervis czelláján kivül, már is elfelejtette a figyelmeztetést... Eszébe jutott
                  azonban egy év mulva, mikor nomádok kezébe jutott, a kik kémnek tartották és meg
                  akarták ölni. A végső veszélyben megemlékezett a dervisről és kereste
                  emlékezetében azt az egy rejtélyes szót. De hiába! Bármint erőlködött is, a
                  tulerőltetett emlékezet megtagadta a szolgálatot... Már feje fölött villant a
                  halálthozó fegyver... ekkor hörgő sóhajként tört elő ajkairól a csak egyszer
                  hallott szó. Meg volt mentve...” Mint az a halálos rémületében vergődő ember, én
                  is keresem most azt az egyetlen szót, mely áthidalhatná a
                  köztünk tátongó ürt, keresem, de nem találom! Érzem én is annak a boldogtalannak
                  összes kinjait, de nekem nem jön segitségemre az emlékezet.</p>
               <p>- Egy szó ugy sem tehetné jóvá azt, a mit elrontott egy tett! - mondá rövid szünet
                  mulva Szidónia. Meghatotta őt a mély fájdalom, mely Gerélyi hangjában rezgett, de
                  leküzdötte fölindulását és hideg, megközelithetetlen maradt, mint a márvány.</p>
               <p>- Tudom! Jóvá már nem teheti, de adhatna enyhet a megkinzott léleknek, mint a
                  csepp viz enyhet ad a sorvasztó szomjában elepedő pusztai vándornak, miként az egy
                  szó „kegyelem” életet ad a halálra itéltnek.</p>
               <p>- Nem voltam itélő birája, nem is oszthatok hát kegyelmet! - válaszolt Szidónia,
                  de hangja már nem csengett olyan szilárdan.</p>
               <p>- Vajha inkább birám lett volna, - sóhajtott fájdalmasan Gerélyi, - vajha ne csak
                  azt irta volna alá vakon, a mit mások rólam itélnek.</p>
               <p>Ez a panasz bántotta Szidóniát, mert eszébe juttatta a saját szenvedéseit. Kissé
                  élesen kérdezte tehát:</p>
               <p>- Csak nem akar szemrehányást tenni?</p>
               <p>- Nem, Szidónia, nem teszek önnek szemrehányást, mert hisz ön sem hibás abban,
                  hogy elhitte azt, a mit apja mondott, valamint az én egész bünöm abban áll, hogy
                  másoknak hittem. Mindketten sajátképpen ugyanazon erény által vétkeztünk: azzal,
                  hogy hittünk.</p>
               <p>- De nem egymásban, - viszonzá bús hangon a fiatal nő, - és
                  a könnyenhivőség, mint minden tulzás, már nem erény.</p>
               <p>- Közös volt a hiba, miért ne lehetne hát közös a bocsánat is? - esdekelt
                  Gerélyi.</p>
               <p>- Éppen mert a tévedés közös volt, a bünhödés is az! - válaszolt szilárd hangon
                  Szidónia. - Figyeljen rám: harag és megindulás nélkül beszélek, mert akarom, hogy
                  tisztában legyünk egymással. Én már rég megbocsátottam önnek és nem táplálok
                  iránta neheztelést, noha azt mondják, hogy a megsértett szerelem haragja tulél
                  minden egyéb indulatot. Megvallom, sulyos lelki küzdelembe került nekem ez a
                  bocsánatadás, s vívódtam magammal, mig akaratom czélt ért. Ez a harcz föl is
                  emésztette lelki erőmnek egy részét. A többit pedig elhasználtam abban a
                  küzdelemben, melyet megrontóim ellen emberi méltóságomért folytattam. Mikor végre
                  győzelmesen maradtam a csatatéren, (nem kell önnek mondanom, milyen szomoru
                  győzelem volt ez:) mély csüggedés és kimerültség vett rajtam erőt. Aztán nyomban
                  rá eltompultság. Olyan volt ez, mint egy álom- és emlékezetnélküli alvás a hosszu
                  betegséget követő üdülés napjaiban. Mikor fölébredtem, észrevettem, hogy eltünt a
                  harag, a neheztelés, a bánat, de ezzel együtt a multnak minden emléke is.</p>
               <p>Gerélyi lesütött fejjel hallgatta a magyarázatot, az utolsó szavaknál összerezzent
                  és csaknem neheztelő hangon mondá:</p>
               <p>- Tudja-e, asszonyom, hogy a mit ön most mondott, az halotti beszéd volt egy
                  elhunyt szerelemre? Nem lehetett olyan életerős az ön szerelme, ha olyan könnyen
                  esett meg kimulása!</p>
               <p>Volt valami e szavakban, a mi bántotta Szidóniát. Nem annyira az igazságtalanság a
                  szemrehányásában, mint inkább a gunynak mellékize, mely Gerélyi hangjából
                  kiérzett. Csaknem hevesen válaszolt tehát:</p>
               <p>- Ime a férfiu! Azt még el tudná viselni, hogy a nő, a ki szerette, már nem
                  szereti, sőt gyülöli és megveti: de a közöny sérti hiuságát. Feljajdul benne az
                  önhittség, mivel meghalt az a mult, a melyben ő szerepelt. Nem a multat sajnálja,
                  hanem szerepét!</p>
               <p>- Ön méltatlanul bánik velem, Szidónia! S jól tudja, hogy szavaiban nincs
                  igazság.</p>
               <p>A szenvedély lángja kicsapott a fiatal nő szivéből. Harag, bánat, rég elfojtott
                  fájdalom csaknem zokogóvá változtatták hangját, midőn két szép karját keresztbe
                  téve keblén, indulatosan szólott:</p>
               <p>- Igazság? Miért keresi éppen nálam? S ha igazságtalan vagyok, kinek van joga
                  arra, hogy szememre lobbantsa? Ki volt velem szemben igazságos? Apám-e, a ki
                  drágán megfizettette velem kereskedői becsületét? Első férjem-e, a kinek éhes
                  vágytól elgyötrött lelke az én lelkemet ki akarta hörpinteni, hogy gonosz szomja
                  csillapuljon? Ön-e?, a ki, mint eddig hittem, örökölt gőgjének dobott volna
                  prédául, de most már tudom: azért hagyott el, mivel hire járt, hogy a pénz
                  elvakitott és vagyoni előnyökért lemondtam mindarról, a mi eddig szent volt
                  előttem... Jobb szerettem az első föltevést, mert a családi büszkeség még
                  kimenthette önt, de a könnyenhivőség, melynek folytán föladott, elitéli!</p>
               <p>Gerélyi lelkén is erőt vett az ingerültség e szemrehányások hallatára, melyek
                  annál inkább okozhattak fájdalmat, mivel sok volt bennök az igazság. Elvesztette
                  higgadtságát és epésen válaszolt:</p>
               <p>- Ebből a szép sorozatból még hiányzik valaki asszonyom. Ön megfeledkezett
                  férjéről, Tarnay Ervin urról!</p>
               <p>- Jó, hogy figyelmeztetett! - kiáltott lázas hangon és villámló tekintettel
                  Szidónia. - Ez az egyetlen ember, a ki kivétel a többi között. Mikor mindenki
                  igaztalan volt irántam, ő tudta módját, hogy igazságot szolgáltasson nekem, a
                  nélkül, hogy gázolna hirnevemben és becsületemben. Védelmezte önt, mivel tudta,
                  hogy ezzel engem is megóv a kisértéstől, mely nagyon is csábitó módon mutogatta az
                  öngyilkosságot... De ne higyje, hogy Gerélyi Jenő grófot, az ő jó barátját
                  védelmezte! hisz azt sem tudta, mi annak a férfiunak a neve, a ki miatt kesergek;
                  nem is sejtette, hogy ki az, a kit védelmez. Mikor mindenki elhagyott, csak ő
                  maradt mellettem, hogy önzetlen lovagom legyen!</p>
               <p>- Önzetlen!... Ervin! - kaczagott Gerélyi.</p>
               <p>- Igen is ő!... Tudom azt is, mit akar ön e csufolódással mondani, tudom, hogy
                  Ervinnek rossz hirét költik az emberek. Mondják, nincsenek elvei, vagyis inkább
                  csupán egy az elve: az, hogy minden nő elvtelen... Bánom is én, akármit mondanak
                  róla! Törődöm is én azzal, milyen arczot mutat ő a világnak! Velem szemben gyöngéd
                  és odaadó; azt megadja, a mit mindenki megtagadott: a bizalmat.</p>
               <p>Határtalan keserüség töltötte be Gerélyi szivét e szavak hallatára. Hisz ha
                  valaki, ugy ő tudta, mennyire más Tarnay Ervinnek igazi képe! S látva, hogy az ő
                  rovására istenitik azt a férfiut, a kinek lelkében nincs egy rejtett zug, melyben
                  nem volna korlátlan ur az önzés, hallva e dicsőitő szavakat, elvesztette az
                  önuralmat maga fölött és elkezdett kaczagni, epésen, szenvedélyesen és
                  kinosan:</p>
               <p>- Ervin!... Ha! Ha! Ha!... Ervin!</p>
               <p>Szidónia vonásait elöntötte a méltatlankodás biborpirja. Sértő hangon igy
                  szólott:</p>
               <p>- Azt hiszem, véget vethetünk beszélgetésünknek. Csak belátja talán, hogy gunyja
                  nem sebezhet? - Hiu erőlködés volna a küzdelmet folytatni, azért jól lehet,
                  győztes ön nem lehet, átengedem önnek a csatatért!</p>
               <p>Valóságos királynői mozdulattal intett kezével bucsut a kegyetlen fájdalomtól
                  sujtott férfiunak és eltávozott. Gerélyi utána nézett, mig a köd, mely
                  tekintetére borult, föl nem oszlott meleg könyekben és csaknem zokogó volt a hang,
                  melylyel öngunynyal telt gondolatainak hangosan is adott kifejezést.</p>
               <p>- Teremtő isten, meghajlok bölcseséged előtt. Jól rendezted be világodat. A vaknak
                  éles tapintatot adtál, de viszont az élesszemünek vakhitet. Igy van kiegyenlitve
                  az ellentét... Mi is lett volna, ha ez a nő nekem hisz, a ki igazat beszéltem, s
                  nem annak, a ki rut játékot üz belőle?... Talán boldogtalanok lettünk volna mind a
                  ketten? Igy pedig csak magam vagyok az... De mit tovább! Megfeleltem a rám rótt
                  kötelességnek és mehetek bucsuszó nélkül oda, a honnan jöttem.</p>
               <p>Tántorgó lépésekkel közeledett az ajtóhoz. Meg-megállt. Nem volt olyan könnyü
                  elmenni, mint gondolá. Itt hagyni minden hitét, minden reményét s megfosztva az
                  utolsó szent érzéstől ismét világnak bolygani: ez több, mint a mit emberi erő
                  elbir. Hogy Szidónia nem szereti, ezt még elbirta lelke, de hogy nem becsüli már,
                  oh ez a gondolat poklot forrasztott benne.</p>
               <p>Közelgő lépéseket hallott a folyosó felől. Ez fölriasztotta. Csak most nem
                  találkozni ismerőssel! Gyorsan erőt vett magán, és az ajtó felé sietett. A mint
                  ki akarta nyitni, az ajtó engedett egy kivülről jövő nyomásnak, föltárult és a
                  küszöbön Tarnay Ervin megjelent.</p>
               <p>A két férfiu néma megdöbbenéssel nézte egymást. Valamit kiolvastak egymás
                  vonásaiból, de az irás homályos és a fürkésző tekintet elfogult volt. Nem tudtak
                  tisztába jönni. De annyit mindegyik tudott, hogy ellenséggel áll szemben.</p>
               <p>Önkénytelen mozdulattal akarta Gerélyi ellenfelét félretolni, hogy az utat
                  szabaddá tegye, de Ervin erősen megállott és nem engedte. Végre megtörte a
                  hallgatást:</p>
               <p>- A kaszinóban kerestelek...</p>
               <p>- Minek fáradtál oda? - kérdé keserü gunynyal Gerélyi, - hisz jól tudtad, hogy
                  rabszolgád vagyok és hogy parancsodra itt kell lennem!</p>
               <p>- A hol különben is nagyon szivesen időzöl! - válaszolt erőltetett mosolylyal
                  Tarnay.</p>
               <p>- Vagy talán nem volt elég serény rabszolgád? Tettre akarod serkenteni?</p>
               <p>Tarnay megdöbbent barátjának lázban égő tekintetétől. Félbe akarta szakitani,
                  tréfával elütni a haragot, de Gerélyi nem engedte szóhoz jutni. Megfogta
                  vasmarokkal Ervin kezét és egészen közel hajolva hozzá, suttogó hangon
                  folytatta:</p>
               <p>- Nem szükséges már, hogy kergess: megtettem, a mit tőlem kivántál.</p>
               <p>- Megtetted? igazán megtetted? - kiáltott Tarnay és most rajta volt a sor
                  elsápadni.</p>
               <p>- Meg vagy már most velem elégedve? - folytatta a legnagyobb szenvedélylyel
                  Gerélyi, - fölszabaditasz már most a kicsikart becsületszónak nyüge alól?</p>
               <p>- Az eredmény!... Mi volt az eredmény? - fuldokolt Tarnay; - szólj hát! beszélj
                  végre! ne feszits a kinpadra!</p>
               <p>- Kinpad?! - kaczagott Gerélyi; - hát van még benned érzés, mely nem tompult el
                  végleg az önistenités mámorában? hát van még testedben olyan reszkető ideg, mely
                  megérzi a lélek kinjait?</p>
               <p>Könyörögve, ajkát véresre harapdálva és összetett kezekkel szólott Tarnay:</p>
               <p>- Az égre, Jenő, sujts le egyetlen szóval, de ne e lassu tüzhalált!</p>
               <p>Mintha nem is látná az előtte görnyedő alakot, Gerélyi maga elé bámult és tompa
                  hangon suttogott:</p>
               <p>- Hogy tudnám most megtorolni azt, amit ellenem vétett, de nem tudok hazudni...
                  Győztél Don Juan. Helyes volt a számitásod. Mert mindig a gonosz az, mely
                  legjobban tudja megitélni az erényt. Ezt a nőt nem lehet eltántoritani.</p>
               <p>Ah! mintha mázsás kő omlott volna le Tarnay lelkéről, megkönnyebbülten
                  fölsóhajtott.</p>
               <p>- Nőd kiállotta a próbát, - folytatta Gerélyi, - nemes lelke ideált lát benned.
                  Hallod-e, Tarnay Ervin, ideált lát te benned! Nem kaczagnál velem?</p>
               <p>- S való, a mit mondasz? Vagy tán csak hitegetni akarsz?</p>
               <p>- Nem hiszed? Váratlanul jött talán neked? Nem vagy megelégedve, Don Juan? Jól van
                  hát, elmondom azt is, a mi diadalodnak megadja még a külön zamatját is. Nagyobb
                  veszélyben voltál, semmint elképzelhetted volna. A próbajáték komolyba ment, igazi
                  nagy játék volt. Többet tettél koczkára, semmint a játék hevében sejtettél volna:
                  én és nőd régi ismerősök voltunk, egykor szerettük egymást.</p>
               <p>Először a hosszu három hét alatt érezte Tarnay az önvád fullánkját szivében. Ez a
                  kinos fájdalom, mely a vele szemben álló férfiu szivét marczangolta, az ő müve
                  volt. Elvesztette önbizalmát, az önzés elhallgatott benne és csaknem megtörve
                  rebegett.</p>
               <p>- Nincs szavam, melylyel bocsánatot kérnék tőled. Olyan mély fájdalmat okoztam
                  neked, hogy gyógyulását csakis az időtől remélhetem. Nem sejthettem akkor, hogy
                  régi sebet tépek föl.</p>
               <p>- Hiszem! mert e hit nélkül megátkoznám az órát, melyben megismertelek, -
                  válaszolt tompa hangon Gerélyi. - De most bocsáss!</p>
               <p>- Csak egy szót még! - könyörgött Tarnay.</p>
               <p>- Bocsáss: menj nődhöz és élvezd diadalodat! Hát nem érzed át, hogy a pokol tombol
                  szivemben, mikor mosolygó arczodat látom?</p>
               <p>Tarnay félreállott az ajtóból és Gerélyi elrohant. Tántorgó lépéseinek zaját
                  elnyelte a puha szőnyeg. Ervin elsápadva és az önvád sulya alatt görnyedve nézett
                  utána.</p>
               <p>- Ha ezt tudtam volna! - rebegett reszkető ajakkal.</p>
               <p> (Vége az első kötetnek.)</p>
             
            </div>
         </div>
         <div type="group">
            <head>MÁSODIK KÖTET.</head>
            <div type="chapter">
               <head>XII.</head>
               <p>„Gerélyi Jenő gróf, a hires Afrika-utazó, bucsulátogatásokat tesz. Ismét elindul a
                  sötét földrész belsejébe, folytatni a tudomány érdekében megkezdett kutatásait. A
                  férfiut, a kit varázskörébe vont a tropikus éghajlat bübája, nem vonzza többé a mi
                  sima és felületes társadalmi életünk. Három heti itthonlét után, mely idő éppen
                  arra volt elég, hogy ügyeit rendbehozza, már ismét hozzáfogott egy ekszpediczió
                  szervezéséhez. Több fiatal tudósunk fog ebben résztvenni és ha a fölfedezések és
                  hires utazások terén ismét szerepel a magyar név, mint dicső emlékezetü Magyar
                  László idejében, ez elsősorban azon férfiu érdeme, ki előkelő rangja, születési
                  előnyei és vagyona daczára nem a tétlenség élveiben leli örömét, hanem abban, hogy
                  a kultura előharczosa lehet; másodsorban pedig a jeles férfiaké, a kik vele
                  szövetkeztek.”</p>
               <p>Mondanunk sem kell talán, hogy a mit a nyájas olvasó a megelőző sorokban tudomásul
                  vett, az egy valóságos reporteri stilusban fogalmazott napi ujdonság. Megjelent
                  Cselkó Pál lapjában és szerzője Cseresnyés ur, az emlitett lapnak ügybuzgó
                  segédszerkesztője.</p>
               <p>Cseresnyés ur igenis tisztában van azzal, mi dukál egy valóságos grófnak, a ki nem
                  a kaszinói összejöveteleken brilliroz, hanem egyenesen Matapapuába megy vissza
                  hóditás-utra s neki, t. i. Cseresnyés urnak megigérte, hogy tudósitásokat fog
                  küldeni a forró földrész belsejéből. Mily szépen veszi majd ki magát, ha a lap
                  első oldalán, a tárczarovatban, egy vasárnapi számban (mert hétköznapokra nem
                  pazarolnak ilyesmit!) a következő lesz „garmond durch”-betükkel kinyomva:</p>
               <p>UDVARI ESTÉLY MATAPAPUÁBAN.</p>
               <p>(Saját külön tudósítónktól.)</p>
               <p>Ehhez képzeljen a nyájas olvasó hat harminczhatsoros hasábot, tele a legérdekesebb
                  és legpikánsabb adatokkal az afrikai udvari életről s a czikknek végére
                  odakanyaritott „kompakt”-betükkel ezt a mindenki előtt ismeretes nevet: „Gerélyi
                  Jenő gróf.”</p>
               <p>- Tudja-e, mit jelent ez? - mondá Cseresnyés ur az ő hüséges emberének, Dömsödi
                  Gáspárnak, - ez annyit jelent, hogy lefüleltük a konkurrens vállalatot,
                  megduplázzuk a nyomtatandó példányok számát s még a londoni „Times” is minket fog
                  idézni, mikor Gerélyi Jenő gróf utazásáról megemlékszik!</p>
               <p>Dömsödi nagyon okos akart lenni és ravasz mosolylyal megjegyezte:</p>
               <p>- Hátha még tudná Cseresnyés ur, hogy mi az oka Gerélyi gyors elutazási
                  szándékának?</p>
               <p>- Ön talán tudja? - kérdé fitymáló hangon az okos segédszerkesztő, a kinek már
                  nagy gyakorlata volt abban, hogyan kell Dömsödinél kiugratni a nyulat a
                  bokorból.</p>
               <p>- Tudom hát!</p>
               <p>- Halljuk! Biztosra veszem ugyan, hogy valami nagy bolondság jön ki, de már olyan
                  jószivü ember vagyok, hogy meghallgatom, nehogy a visszafojtott pletyka kárt
                  tegyen becses személyében.</p>
               <p>A kétkedés, a gúny Cseresnyés szavaiban egészen kihozta a „nagy föltalálót”
                  sodrából. Hevesen, hogy csak ugy dőlt belőle a szó, replikázott:</p>
               <p>- A gyors elutazásnak oka - boldogtalan szerelem.</p>
               <p>- Ha! ha! ha! - nevetett Cseresnyés ur, - tudtam, hogy ilyesmi lesz belőle!
                  Hallja, Dömsödi, maga ugyan szereti lóvá tenni az embereket.</p>
               <p>- Nincs ilyesmiről szó! - válaszolt haragos méltósággal a kis ember, - de ha
                  egyáltalában semmibe sem veszi szavaimat, máskor inkább hallgatok.</p>
               <p>- No, azért semmi harag, Dömsödi ur! - csillapitotta Cseresnyés, - hisz elismerem
                  jó szándékát. Vallja be ön is, hogy ezuttal rosszul volt értesülve.</p>
               <p>- De ha mondom!</p>
               <p>- Jól van, jól!... Hát a dolog abban marad, hogy Fifi kisasszony mai fölléptéről
                  négy egész sorban fogunk megemlékezni. Négy sor! tudja-e mit jelent ez, Dömsödi
                  ur?</p>
               <p>- Örök hálára lekötelez, - rebegett meghatva a jeles ifju, a ki e pillanatban
                  megfeledkezett minden neheztelésről; - hogy fog Fifi örvendeni! Megyek és elmondom
                  neki.</p>
               <p>Cseresnyés ur nevetve nézett a távozó után, aztán elővette a bevezetésben emlitett
                  hirt és még a következőket irta hozzá:</p>
               <p>„Mondják egyébiránt, hogy a nemes grófot nem csupán tudományszomja és ambicziója
                  készti utazásra, hanem boldogtalan szerelem is, melyet egy fejedelmi vérből való
                  hölgy iránt érez. Nagy tettek rugója volt mindenkor ez a hatalmas érzés, de
                  nemesebb gyümölcsöket aligha érlelt még valaha.”</p>
               <p>- Igy! - mondá a legnagyobb megelégedés hangján Cseresnyés ur; - ez a pár sor
                  ötszáz eladott példányt jelent. Kiváncsi vagyok, mivel ellensulyozzák ezt a
                  konkurrens vállalatnál?</p>
               <p>...A valóság pedig az volt, hogy Gerélyi csakugyan utra készült. A legnagyobb
                  csendben akart ő távozni abból a városból, a hol már másodszor szenvedett
                  érzelmében hajótörést. Ha tőle függ, éjnek idején eloson, mint a kit bünös tudata
                  kerget s nem hogy a nyilvánosság organumaival hirdetteti távozását, de még saját
                  magának sem számol be utazása czéljaival.</p>
               <p>El innen! ez volt egyetlen gondolata és eszméje a Szidóniával folytatott
                  beszélgetés után. Egy hét mult el azóta, de az őrjöngő vágy, beleveszni a semmibe,
                  vagy legalább olyan utakon haladni, a hol ismerős nyomra nem talál, még mindig
                  uralkodott fölötte. Hosszu napokon és éjjeleken át tombolt benne a szenvedély, de
                  ő nem engedte kitörni. Nehogy kombinácziókra szolgáltasson alkalmat, melyek
                  esetleg közel is juthatnának a valósághoz, inkább magára vállalta a reklámszomjas
                  utazó szerepét és tudatta a világgal, hogy felfedezői utra megy Afrikába. Olyan
                  ügyesen játszotta el ezt a szerepét, hogy még Cselkó sem sejtette a valóságot,
                  hanem egészen jóhiszemüleg vezérczikkezett a „magyar Stanley” mellett.</p>
               <p>De mikor magára maradt Gerélyi, eltünt a csinált buzgalom és lelkesedés kifejezése
                  arczáról és mély csüggedés vett rajta erőt. Ahhoz a tudathoz, hogy másodszor
                  csalódott, még hozzájárult a rút játéknak emléke, melynek központja és egyik
                  főszereplője volt ő Tarnay akaratából. Olyan mély gyülölet vett rajta erőt
                  Ervinnel szemben, hogy már e miatt is tanácsosnak tartotta a távozást. Mert
                  lehetetlennek tartotta az összeütközés elkerülését, ha együtt van ezzel a
                  férfiuval egy városban, egy társaságban. Már pedig az összeütközést kerülni akarta
                  mindenáron - Szidónia miatt.</p>
               <p>Éppen most is azzal volt elfoglalva, hogy lakásán (egyszerü agglegényi otthonában)
                  rendezgesse az utravaló iratokat, mikor inasa névjegyet hozott be.</p>
               <p>- „Doroghy Károly”? mit akarhat ez az ember tőlem? Alig láttam egyszer
                  életemben... Bocsásd be! - szólott az inashoz fordulva.</p>
               <p>A következő pillanatban belépett Doroghy. A gróf egyetlen lépést tett elébe. Kérdő
                  tekintetet vetett rá és éppen kérdezni is akarta, mi járatban van nála, mikor az
                  imént érkezett megszólalt:</p>
               <p>- Ugy látszik, Dömsödi jól volt értesülve. Gróf ur utazni készül?</p>
               <p>- Ugy van, - válaszolt kimért hangon Gerélyi, - s mivel még nagyon sok az
                  elintézni valóm...</p>
               <p>- Rövid leszek, gróf ur, - szakitotta őt félbe Doroghy, - ámbár, ha nem csalódom,
                  az, a mit én mondani fogok, valószinüleg fölöslegessé is teszi elutazását.</p>
               <p>Gerélyi bámuló tekintetet vetett a beszélőre.</p>
               <p>- Mit tetszett mondani? - kérdé.</p>
               <p>- Azt, hogy nagyon fontos közlendőm van a gróf urral és kérem, hallgasson meg.</p>
               <p>- Szóljon! Mit kiván?</p>
               <p>- Egy kis figyelmet, semmi egyebet. Néhány héttel ezelőtt - Dömsöditől tudom - ön
                  egy regényt beszélt el az életből, mely nagyon felköltette érdeklődésemet. E
                  regénynek ön volt a hőse. Ha megengedi, szolgálok én is hozzá való
                  részletekkel.</p>
               <p>- Mit tud ön ehhez? - kérdé homlokát összeránczolva Gerélyi.</p>
               <p>- Oh, nagyon sokat, többet sem mint ön gondolna... Az életből vett regényeknek
                  rendesen az a sajátságuk, hogy kétféleképen iródnak. Az egyik példányt a szerző a
                  publikumnak szánja és ez gondosan ki van csiszolva. A másikat jól őrzi a szerző és
                  még a szereplők sem tudnak róla.</p>
               <p>Gerélyit odáig ragadta ellenszenve, melyet kéretlen látogatójával szemben érzett,
                  hogy türelmetlen hangon és csaknem nyersen félbeszakitotta:</p>
               <p>- Ej, hagyjuk ezt a képletes beszédet, ha azt akarja, hogy megértsem!</p>
               <p>- Meg fog mindent érteni, gróf ur, - válaszolt higgadtan Doroghy. - Egyelőre csak
                  annyit mondok, hogy az a regénypéldány, mely Szidónia asszony és az ön szerelméről
                  közkézen forog, nem az igazi.</p>
               <p>- Mibe avatkozik?! - rivalt rá haragosan Gerélyi, de Doroghy föl sem vette
                  haragját, hanem nyugodtan folytatá:</p>
               <p>- Az igazi példány Tarnay Ervinnél van, s ebben különös eltéréseket látok az
                  ismert szöveggel szemben. Ha megengedi, idézek belőle.</p>
               <p>- Meddig fogja még türelmemet igénybe venni? Tudja-e, hogy cseppet sem vagyok
                  kiváncsi az ön mondókáira.</p>
               <p>- Megjön az is!... Az eredeti példány azt mondja, hogy midőn Szidónia asszony nem
                  akart másodszor férjhez menni, még mindig remélve az ön visszatértét, Tarnay Ervin
                  volt az, a ki az ön halálhirét terjesztette.</p>
               <p>- Rágalom! - szólott kicsinylő hangon Gerélyi, a ki Ervin ellen táplált jogos
                  haragja daczára sem akarta ezt a ráfogást szó nélkül hagyni.</p>
               <p>- Ő volt az, a ki önt is arra birta, hogy Szidónia asszony erényét és hüségét
                  próbára tegye.</p>
               <p>- Ez vakmerő hazugság! - kiáltott haragos meglepetéssel Gerélyi; de Doroghy nem
                  jött ki sodrából, hanem gunyos mosolylyal folytatá:</p>
               <p>- Lám, eddig higgadtan gorombáskodott, most pedig már heveskedik; a mi azt
                  jelenti, hogy olyan igazságot mondtam, a melyről önnek is volt tudomása. Helyre
                  fogom azonnal állitani lelki egyensulyát, tudtára adva olyasmit, a mit eddig nem
                  is sejtett: abban a pillanatban, mikor Tarnay Ervin kierőszakolta becsületszavát
                  arra, hogy neje erényét próbára tegye, ő már jól tudta, hogy évek előtt ön és
                  Szidónia asszony jegyesek voltak s hogy ki az a nő, a kit ön szeret.</p>
               <p>Ha a villám csapott volna le Gerélyi Jenő előtt, akkor sem lehetne jobban
                  elkábulva, megrémülve és meglepetve, mint e szavak hallatára. Vakitó világosság
                  támadt lelkében sok olyan dologról, melyről eddig sejtelme sem volt és nem értett.
                  De ez a világosság az első pillanatban olyan fájdalmasan hatott, hogy Gerélyi Jenő
                  eltántorodott és csak pillanatok mulva hebeghetett olyan hangon, melybe harag és
                  csodálkozás az öröm egy nemével elegyültek.</p>
               <p>- Bizonyitsa be, a mit mondott, vagy...</p>
               <p>- Semmi fenyegetés, gróf ur! - szakitotta félbe Doroghy, - nincs ilyesmire szükség
                  közöttünk. Azért jöttem el, hogy mindenről fölvilágositsam. Önkényt jöttem, nem
                  űzött kényszer, de nem is vagyok hajlandó magamat bármily erőszakos eszköz által
                  befolyásoltatni. Ha tetszik, elmondom, a mit tudok; ha nem kivánja többé
                  előadásomat, mondjon csak egy szót és azonnal elmegyek.</p>
               <p>Milyen diadalérzet rezgett e látszólagosan egyszerü szavakban! Jól tudta Doroghy,
                  hogy Gerélyi nem fogja őt elbocsátani, sőt talán minden eszközzel utját állná
                  távozásának, mielőtt mindent elmondott. Az oroszlán vért kóstolt és most már ki
                  akarja elégiteni szomját. Az első szó, melyet Doroghy erről a thémáról elejtett,
                  már meggyőzte Gerélyit, hogy látogatója bár nem jó szándékból, de mégis hajlandó
                  őt felvilágositani. Tompa hangon szólott tehát:</p>
               <p>- Beszéljen! nyugodtan fogom meghallgatni.</p>
               <p>- Tudtam, hogy végre mégis megértjük egymást, gróf ur, - szólott udvarias
                  meghajtással Doroghy, - s azért mindjárt a dolog velején kezdem. A mit elmondtam,
                  az utolsó betüig igaz, s ha érdekli, azt is elmondhatom, hogy a multra vonatkozó
                  adatokat tőlem tudta meg Tarnay Ervin.</p>
               <p>- Öntől?</p>
               <p>- Ugy van, tőlem. Ámbár nem szemtől szembe mondtam én neki azokat el. Azon este,
                  mikor ön megérkezett és először jelent meg vendégül Tarnayék házában, én és
                  Dömsödi hosszabb időre magunkra maradtunk és hogy az időt öljük, elbeszélgettünk
                  önről, Szidónia asszonyról és a multról; Dömsödi elmondta, a mit kevéssel azelőtt
                  öntől hallott, én elregéltem azt, a mit már régen tudtam, s mind a ketten arra a
                  következtetésre jutottunk, hogy sokkal több regény van a világon, semmint az ember
                  föltételezné. Egyszerre csak ugy tetszett nekem, mintha a folyosóba vezető
                  ajtócskában - emlékszik még talán rá? - valaki hallgatózna. Kombináczió utján ki
                  is sütöttem, hogy ilyen kiváncsi csakis a háziur lehet. Szembe állottam hát a
                  tükörrel és igy okoskodtam: Ha csakugyan ő az a bokorban meglapuló nyul, lesz
                  gondom rá, hogy kiugraszszam. Olyan fordulatot adtam a beszélgetésnek s olyan
                  dolgokat mondogattam Ervin barátunkról, miket még a kulcslyukon keresztül sem
                  szivesen hall magáról az ember. Csakugyan nem tévedtem, Tarnay Ervin volt a
                  leskelődő. Jól láttam arczát, mikor egy pillanatra, a haragtól eltorzulva, feltünt
                  az ajtónyilást leplező virágállvány növényei közt. Nagyon csunya volt e
                  pillanatban a derék Ervin, egészen megsárgult arcza a visszafojtott epétől.</p>
               <p>- Tudja-e, tisztelt uram, - mondá a hideg guny hangján Gerélyi, - hogy a mit ön
                  tett, az...</p>
               <p>- Alávalóság? nemde ezt akarta mondani? Nos hát, tanácslom önnek, ne mondja ki,
                  mert megtalálná bánni igazságtalanságát. A mit én tettem, az megtorlás volt. Nem
                  törődöm ugyan senkinek jó vagy rossz véleményével, de mégis elmondom önnek, mit
                  vétett ellenem Tarnay Ervin. Azért teszem, hogy megismerje undok lelketlenségét és
                  hidegvérü gonoszságát egész valójában. Én is barátja voltam annak az urnak, s
                  velem szemben is áruló szerepet játszott. Elcsábitott egy leányt, a kiről tudta,
                  hogy szeretem és csak azért csábitotta el, mivel tudta, hogy szeretem... Az a
                  leány eltemetkezett szégyenével, s mikor rátaláltam, koporsóban feküdt. A
                  boldogtalan leugrott Tarnay házának harmadik emeletéről, mikor megtudta, hogy
                  Tarnay Ervin, a ki őt négy hónappal előbb szökésre csábitotta, s azután felé sem
                  nézett, megnősült. Azt a virágot, melyért én égtem, rajongtam, Tarnay Ervin még
                  arra sem méltatta, hogy letépje. Megelégedett azzal, hogy kimutassa fölényét és
                  azután lábbal tiporja. Ott esküdtem meg a leány koporsójánál, hogy ezért bosszut
                  állok. Nem volnék őrült, sőt mi ennél is több: nyomorult gyáva, ha elmulasztanám
                  a fényes alkalmat? Mer ön még aljasnak mondani, mivel eskümet megtartom?</p>
               <p>- Nem! De embertelennek és önzőnek. Mit tettem én, mit vétett Szidónia, hogy
                  velünk igy játszott?</p>
               <p>- Semmit, de mivel beleillettek játékomba, hát fölhasználtam ezt a két figurát
                  is... Egyébiránt önnek nincs oka panaszra. Ez a harcz ugy is az ön győzelmével fog
                  végződni; mert férfiak harczában az a győztes, a kinek részén van a nő. S nem
                  tartom olyan naivnak, hogy elhitetném önnel, miszerint Szidónia szereti
                  férjét.</p>
               <p>- Kit szeretne, ha nem őt!</p>
               <p>- Furcsa kérdés! Önt, Gerélyi Jenő grófot!</p>
               <p>Gerélyi epésen felkaczagott.</p>
               <p>- No! ezt ugyan jól eltalálta.</p>
               <p>- Pedig ugy van, a mint mondom. Ott voltam én is, mikor először találkozott
                  Szidónia asszonynyal. Látó szemeim meggyőződtek arról, hogy e nő még mindig
                  szereti önt.</p>
               <p>Gerélyi alig tudott magán uralkodni. Az undor, a megvetés csaknem elfojtották
                  szavát. Alig tudta azt mondani:</p>
               <p>- Ha egyéb mondani valója nincs...</p>
               <p>- Éppenséggel nincs. Tegyen már most, a mit akar: legyen nagylelkü bolond, vagy
                  éljen jogával, nekem már mindegy. Bosszumat kielégitettem és jól tudom, hogy
                  Ervin szivébe olyan tövist szurtam, melyet többé onnan ki nem huz. Ég önnel, gróf
                  ur!</p>
             
            </div>
            <div type="chapter">
               <head>XIII.</head>
               <p>Doroghy nem csalatkozott föltevésében, mikor azzal a hittel távozott, hogy
                  Gerélyit szive közepén találta. Magára maradva, néhány pillanatig mozdulatlanul
                  állott ez, mintha megdermedt volna benne minden érzés, aztán lángfolyamként tört
                  ki belőle a szenvedélyes indulat:</p>
               <p>- Mi volt ez? Villámcsapás a felhőtlen égből, vagy pedig fénysugár a sziv
                  éjjelében?... Ha igaz, a mit ez az ember beszélt, akkor egy élet kevés arra, hogy
                  megháláljam, a mit értem tett... Pedig igaz! Egészen rávall Tarnay Ervinre, a mit
                  róla elmondott. Ő tehát mindent tudott és mégis koczkáztatta ezt a rut játékot,
                  engem is belesodort... De hisz akkor nem tartozom őt ezentul is tekintetbe venni!
                  Szabad vagyok érzelmeimben, indulhatok vágyaim után s nem bitorlás, nem rablás
                  többé, ha Szidónia szerelméért versengek, mert csak visszaveszem azt, a mit Tarnay
                  ellopott tőlem.</p>
               <p>Kora délelőtt volt még, de Gerélyit ez nem tartóztatta szándéka kivitelében. A
                  kiben ilyen szenvedély tombol, az nem kötheti magát társasági szabályokhoz. Ugy, a
                  mint volt - nem is látogatásra öltözve - sietett le az utczára, miközben
                  fenyegetéseket mormogtak ajkai:</p>
               <p>- Lássuk csak, Tarnay Ervin, ki az erősebb kettőnk közül ebben a harczban?... Nem
                  használ semmi cselszövés, mert nyilt lesz a küzdelem, mint megvetésem és
                  gyülöletem. Meglátom, nem remegsz-e lelketlen Don Juan, ha harczüzenetemet hallod?
                  Bedöngetem biztonságod kapuit és nem érsz majd rá ujabb cselszövény mögé
                  rejtőzni.</p>
               <p>A váczi-utczán végig sietett, egyenesen föl Tarnayék lakásába. Az inas megdöbbent,
                  mikor ezt a magából kikelt embert látta, a ki délelőtti féltizenegykor látogatóba
                  jött és azt követelte parancsoló hangon, bocsássák be a ház urnőjéhez. - Gerélyit
                  még jobban dühbe hozta az inas habozása. Nem volt abban a hangulatban, hogy
                  szenvedélyes hangját türtőztesse, s a hebegő szolgára nyersen rárival:</p>
               <p>- Nos? lesz-e már?</p>
               <p>- Esedezem alásan, gróf ur, - mentegetőzött az inas, - ő méltósága, a bárónő
                  ilyenkor nem fogad.</p>
               <p>- Ez nem tartozik önre! Jelentsen be.</p>
               <p>A hangos szóváltásra megnyilt az előszobába nyiló ajtó és Szidónia megjelent.
                  Éppen bevégezte öltözékét és az étterembe akart menni, mikor az élénk beszélgetés
                  ide csalta. Elsápadt, mikor Gerélyit megpillantotta, de a következő pillanatban
                  már uralkodott magán. Jelt adott az inasnak távozásra s midőn ez eltünt, a nélkül,
                  hogy elfogadta volna a korai vendég üdvözletét, röviden és szakgatott hangon
                  megkérdezte:</p>
               <p>- Mit akar ön itt?</p>
               <p>- Önhöz akartam, - volt az éppen olyan rövid válasz.</p>
               <p>- E küszöbön át?</p>
               <p>- Az volt szándékomban!</p>
               <p>- Nem tudja-e, hogy háromszoros zár tiltja el ettől az ajtótól: A kicsinylés, a
                  semmibevevés és a közöny? Elég erősnek tartja magát, hogy azokat lepattantsa?</p>
               <p>Még mindig a benyilóban állott a nő és tekintetében sujtó harag volt. Gerélyi
                  szeliden és busan válaszolt:</p>
               <p>- Van egy kulcsom mind a három zárhoz! Szeretem és imádom önt
                     Szidónia!
               </p>
               <p>Megdöbbenve és elsápadva lépett vissza a nő. Erre nem volt elkészülve. Gerélyi
                  követte őt és most már a termen belül, de még mindig mint ellenségek álltak
                  egymással szemben, közel az ajtóhoz. Pillanatnyi szünet állott be, végre
                  megszakitotta Szidónia a hallgatást. Mint mikor tüzes vasat a vizbe dobnak, ugy
                  sziszszent a szó ajkain:</p>
               <p>- Elfelejtettem a negyediket: gyülölöm és megvetem.</p>
               <p>- A gyülölet elüzi a közönyt: ismét csak három ellenséggel állok hát szemben.</p>
               <p>- Ej uram, ne játszunk szavakkal? - kiáltott a nő. - Kérdem még egyszer, mit akar
                  itt?</p>
               <p>- Nem éppen könnyüt, - szólott halk hangon, melyen a fájdalom végigrezgett,
                  Gerélyi, - de még sem olyant, a mi egészen lehetetlen volna. Föl akarok támadni
                  halottaimból, a hova minden igazság ellenére eltemettek. Be akarok hatolni az ön
                  szivének mélyébe és kifürkészni rejtekét, hogy nincs-e még ott valami emléke a
                  multnak?</p>
               <p>- Annak a multnak, a melyben ön is jelentett valamit?</p>
               <p>- Annak.</p>
               <p>- Mondtam már, és csak ismételhetem, hogy az a mult elenyészett. Ráborult sirjára
                  a feledés. S ha ön mint halottrabló fel is töri ezt a sirt, nem talál benne
                  egyebet hamunál.</p>
               <p>- De hátha uj életet öntenék a porladozóba?</p>
               <p>Szidónia élesen fölkaczagott.</p>
               <p>- Isten ön?! - kérdé gunyosan.</p>
               <p>- Csak ember; de olyan, a kinek jogában áll visszavenni azt, a mit tőle
                  elraboltak.</p>
               <p>- Nem lehet itt szó rablásról, mikor csak fölvették azt, a mit ön eldobott
                  magától.</p>
               <p>- Bizonyosat tud ön erről, Szidónia? - kérdé közelebb lépve Gerélyi.</p>
               <p>- Bizonyosat.</p>
               <p>- S nem tartja lehetségesnek, hogy önt is félrevezették, miként engemet?</p>
               <p>- Ah, már tudom, mit akar ezzel mondani! - válaszolt kicsinylő hangon a nő: - az a
                  bizonyos mese, melyről a névtelen levél is szólt!</p>
               <p>- Miféle névtelen levél?</p>
               <p>Szidónia erősen szeme közé nézett a nyugodt méltósággal előtte álló férfiunak.
                  Sajátságos tünemény! Mióta Gerélyi Szidóniának szenvedélyes haragjával találta
                  magát szemben, az ő lelke visszanyerte egyensulyát és nem engedte magát a haragtól
                  irányitani. Ugy állott ott, mint a ki küzdeni akar jogaiért, és nem szorul rá a
                  szenvedélyre, hogy ékesszólóvá tegye és erőt adott karjainak. Kisugárzott
                  tekintetéből az igazság tudata s ez volt az oka, hogy Szidónia ismét kétkedni
                  kezdett. Majdnem habozva kérdezte:</p>
               <p>- S ön csakugyan nem tudná, kitől ered ez a levél?</p>
               <p>- Nem addig, mig meg nem mutatja s talán azután sem.</p>
               <p>- Mit higyjek önről?</p>
               <p>- Azt, a mit magam fogok elmondani. Szigorubb birálója ön sem lehetne tetteimnek,
                  mint magam vagyok. Sokat vétkeztem ön ellen könnyenhivőség folytán és valaki iránt
                  való barátságból... A mi minket egymástól elválasztott, az nem volt az én örökölt
                  családi gőgöm, mint ön hivé, sem pedig az ön hütlensége, mint én hittem: mások
                  fondorlatainak estünk mi áldozatul. Elmentem világgá, hogy feledést keressek, ön
                  pedig egy irtózatos fölfedezés után a magányba temetkezett. Meri állitani, hogy
                  nem reménykedett visszatérésemben? De ekkor ujabb cselszövés és ujabb csalás
                  elhitette önnel, hogy én meghaltam. Ismét az a gonosz kéz müködött közre.</p>
               <p>- Kinek a keze? - kérdé Szidónia.</p>
               <p>- Majd később!... Nagyot fordult az idők kereke, heggedni kezdtek a sebek és
                  elsimultak a multnak arczán a zord barázdák. Engem visszahozott végzetem
                  emberlakta vidékekre és haza jöttem, bár megfosztva reményeimtől, de azzal a
                  megnyugvással, hogy már nem érhet ujabb csapás. Tévedtem! Mert ujra megragadott az
                  az irgalmatlan kéz.</p>
               <p>- Kinek a keze? - kérdé másodszor és ezuttal nyomatékosabb hangon Szidónia.</p>
               <p>- Egy jóbarátnak a keze. Tudja-e, mi az a jóbarát? Egy olyan lény, mely eszközül,
                  játékszerül aljasit le minket, hogy megfizessen iránta való szeretetünkért. Igy
                  okoskodott már most, a játék vége felé az én jó barátom: „Ez a Gerélyi kellemetlen
                  ember. Puszta hireszteléssel nem lehetett agyonütni? próbáljuk hát meg az erősebb
                  eszközt. Öljük meg ugy, hogy maga is resteljen feltámadni, azaz: tegyük
                  nevetségessé.” S az én jó barátom komédiát játszott előttem és velem. Nagy müvész
                  ő ebben... Kezdetben érzékeny hurokat pengetett és ugy mutatta be magát, mint a ki
                  saját hibáinak áldozata. Jól tudta, hogy az embereket úgy lehet legkönnyebben
                  elszéditeni, ha megalázzuk magunkat előttük. Panaszkodott előttem, hogy már nem
                  lehet boldog, mert elvesztette hitét a nőkben. Ott van előtte a sok példa a saját
                  multjában... Én, akár csak nemes elődöm a szélmalom-harczban, le akartam rontani
                  az ő kételyeit és harczoltam ellenük rábeszéléssel, logikával és meleg érzéssel...
                  Még szép tőle, hogy nem nevetett ki szemtől-szembe, hanem csak a hátam mögött...
                  Sőt el is ismerte, hogy sajátképen igazam lehet, vannak még nők a világon, a kik
                  más anyagból alkotvák és megérdemelnék, hogy bizzanak bennök. Itt van mindjárt az
                  ő neje is, hiszi, hogy a kiválasztottak közül való, de az ő beteges és konfundált
                  érzésének már nem elég a puszta hit: meggyőződés kell
                  annak. Nyakamba borult az én jóbarátom, az elérzékenyülés és a kétkedés
                  szinjátéka után a kétségbeesés komédiájával traktált. „Pajtás! te vagy az egyetlen
                  ember, a ki meggyőzhet! Az Isten küldött segitségemre!” „Mit tegyek?” kérdé Don
                  Quixotte. „Az Isten áldjon meg, tedd próbára nőm hűségét!” De meg is ijedt erre
                  Don Quixotte és tiltakozott kézzel-lábbal, hanem már fogva volt. Mert csak most
                  jött a nagy coup. „Ha nem teszed meg, olyan igaz, mint gentleman vagyok, főbe
                  lövöm magamat.” Megijedtem erre szörnyen, beadtam a derekamat és késznek
                  nyilatkoztam mindenre csakhogy az ő drága élete csorbulást ne szenvedjen. Három
                  hete, hogy a nagy mester oda állitott a szinpadra és eljátszatta velem a
                  tragikomédiát, melynek szomorú hőse én volnék, szerzője és nevető publikuma pedig
                  ő maga.</p>
               <p>Szidónia mintha borzongást érzett volna e keserü öngunynyal elmondott vallomás
                  után. Valami különös sejtelem azt súgta neki, hogy e szavak mögött kegyetlen vád
                  rejlik valaki ellen, de még mindig nem látott tisztán.</p>
               <p>- Végig hallgattam önt türelemmel, - mondá kis szünet mulva, - nem tudom, ki az, a
                  kit rágalmaz, de minden érzésem azt sugalja, hogy rágalom volt az, a mit
                  mondott.</p>
               <p>- S azt nem sugta meg sejtelme, hogy ki az a jó barát? Nem kiváncsi megtudni a
                  derék komédiásnak nevét?</p>
               <p>- A komédiást ismerem! - válaszolt lesujtó nyomatékkal Szidónia, - már másodszor
                  akar elámitani, de nem fog sikerülni.</p>
               <p>- Ön téved! Az a komédiás önt is behálózta, épp ugy, mint engemet. Ha tudni akarja
                  nevét...</p>
               <p>- Ne mondja ki! - kiáltott lángoló haraggal a nő, a ki előtt e pillanatban világos
                  volt minden, - megtiltom önnek, hogy ezt a nevet becsmérlő szavak kiséretében
                  kiejtse. Ah! tehát ez volt a dolognak veleje? A férjemet akarja előttem gyanuba
                  keverni? Jó! kisértse meg! de ne igy, hanem szemtől szembe.</p>
               <p>Csengetett és a belépő inasnak azt mondta:</p>
               <p>- Kéretem férjemet, sziveskedjék nehány szóra ide fáradozni.</p>
               <p>Gerélyi bámulva nézte a haragjában még százszorta szebb nőt és csak mikor az inas
                  távozott, kérdé:</p>
               <p>- Mit akar tenni asszonyom?</p>
               <p>- Szembe állitom önt férjemmel! Meglátom, lesz-e bátorsága előtte is ismételni
                  azt, a mit nekem hazudott.</p>
               <p>Kinos szünet állott be. Nem tartott tovább egy percznél, de Gerélyire nagyobb
                  sulylyal nehezedett e rövidke időfoszlány, mint az a hosszú négy év, melyet Afrika
                  vadonaiban töltött. Szidónia hátat forditott neki és látszólag közömbösen
                  tekintett az ablakon keresztül az utczára. De mély lélekzetvételén és keble
                  hullámzásán látni lehetett, hogy a szenvedély vihara nem csendesült el az ő
                  szivében. S nem lehet tudni, mely irányt fog venni ujabb kitörésében.</p>
               <p>Eszébe jutott Gerélyinek azon rövid percz alatt, hogy már évek előtt is állott igy
                  Szidónia előtt és leste ajkairól a szót. Akkor is elhallgatott, de hallgatása a
                  fiatal leány elnémulása volt, a ki sejti, hogy nagyobb becse van boldogságot igérő
                  szavának, ha nem mondja ki azonnal. Akkor is várta a történendőket, s éppen mikor
                  Szidónia felelni akart kérdésére, közelgő léptek hallatszottak. Csak annyi ideje
                  volt a fiatal leánynak, hogy hirtelen odasugja: „Majd holnap!” s aztán eltünt,
                  rózsás pirral arczán, boldogság sugara tekintetében.</p>
               <p>Az a „holnap” sohasem következett be. Nem volt többé alkalma Szidóniát újból
                  megkérdezni s még ma is égő kínnal tele a lelke, ha arra gondol, hogy azt a
                  perczet nem lett volna szabad elrepülni engedni. Az a percz volt a boldogság
                  utolsó sugara s utána éjsötét lett szivében.</p>
               <p>- Hivattál? - kérdé e pillanatban Ervin hangja, a ki épp most lépett be és csak
                  nejére gondolva, észre sem vette Gerélyi jelenlétét.</p>
               <p>- Hivattalak, - válaszolt Szidónia. - Ez az úr, - kinyujtott keze Gerélyire
                  mutatott, - a kit barátod gyanánt bemutattál, különös dolgokat regélt nekem. Tudni
                  akarom, mi a való azokban és mi a koholmány.</p>
               <p>Aztán Gerélyihez fordulva, parancsoló hangon mondá:</p>
               <p>- Ismételje!</p>
               <p>Tarnay arczán mély megdöbbenés mutatkozott. Erre a szembesitésre nem volt
                  elkészülve. Egy hét óta teljes biztonságban ringatta magát. A vakmerő játék
                  sikerült, a veszedelmes vetélytárs megfutamodott és ő maga maradt a csatatéren:
                  igy hitte eddig. S most egyszerre szemben találja magát vele, még pedig olyan
                  téren, a hol nem használ a fortély.</p>
               <p>Ervin összeborzongott. Lángoló harag támadt szivében és legszivesebben engedett
                  volna az állati ösztönnek, mely arra ingerelte, hogy rohanja meg ezt a férfiut és
                  ölje meg fenevad módjára, mielőtt egyetlen szót szólhatna.</p>
               <p>...Sokszor megbánta később Tarnay Ervin, hogy nem hallgatott ezen ösztön
                  szavára.</p>
               <p>- Ismételje! - hangzott újból Szidónia parancsszava.</p>
               <p>- Ha ugy kivánja! - szólott nyugodt hangon Gerélyi, - ám legyen! Azt mondtam
                  Tarnay bárónőnek, hogy férje galád játékot üzött belőlem.</p>
               <p>- Jenő! - hangzott fenyegetően és figyelmeztetőleg Ervin szava.</p>
               <p>- Azt mondtam neki, hogy Tarnay Ervin nem ismert soha más Istent a saját önzésén
                  kivül. Eszköz neki mindenki és minden.</p>
               <p>- Bolond beszéd! - vágott közbe türelmetlenül Tarnay.</p>
               <p>- Azt mondtam végre, hogy Tarnay Ervin arra kényszeritett, tegyem próbára neje
                  hüségét.</p>
               <p>Egyetlen szökéssel ott termett Tarnay Gerélyi előtt. Rákiáltott:</p>
               <p>- Ez hát a becsületszavad?</p>
               <p>- Becsületszót csakis a becsületnek lehet lekötni. Te már föloldottál e
                  kötelezettség alól... Mondom, arra kényszeritett, tegyem próbára neje hüségét.
                  Pedig jól tudta, hogy ez a nő egykor jegyesem volt és hogy még mindig
                  szeretem.</p>
               <p>Meleg érzésbe olvadt a férfiu hangja ez utolsó szavaknál; de mintha szivén
                  találták volna szavai amásikat, kitörő vadsággal rárivalt:</p>
               <p>- Megtiltom neked...</p>
               <p>- Mit? Talán azt, hogy szerelmet valljak nődnek? Hisz följogositottál, sőt
                  kényszeritettél, hogy megtegyem.</p>
               <p>Lázas figyelemmel nézte a nő a két férfiu vetélkedését. Már derengett lelkében az
                  igazság, de még mindig nem akarta elhinni. Reszkető hangon szólitotta meg
                  férjét:</p>
               <p>- Hallottad, a mit ez az ember mondott?</p>
               <p>- Hallottam.</p>
               <p>- S nincs szavad, hogy lesujtsad? Nem vágod arczába, hogy rágalmazott, hogy
                  hazudott?</p>
               <p>- Meg fog fizetni ezért! - mondá sötét daczczal Tarnay.</p>
               <p>- Nem erről van most szó. Az igazat akarom megtudni. Felelj igazán, a mint hited
                  és becsületed követeli: Igaz-e, hogy Gerélyivel ilyen alkura léptél?</p>
               <p>Tarnayt bosszantani kezdte neje fakgatása és kicsinylő mozdulattal válaszolt:</p>
               <p>- Ej mit! Ostoba tréfa volt az egész!</p>
               <p>Mintha arczulütés volna, ugy érte a nőt ez a válasz. Megtántorodott, szivéhez
                  kapott és egy pillanatig öntudatlanul bámult maga elé. De csakhamar ujból
                  észretéritette az égő fájdalom szivében, a mely tudtára adta, hogy még él, mert
                  szenved. Kerekre nyitott szemekkel bámult maga elé és elkékülő ajkakkal
                  suttogta:</p>
               <p>- Tréfa?... Tehát igaz... Ez is!... Ezt nevezik férfiunak... Igaz! miért is legyen
                  ő jobb a többinél?... Az egyik eladta a gyermekét pénzért,
                  a másik pénzen vásárolt magának nőt... Itt van egy, a ki barátságból ráállt arra,
                  hogy cselt vessen egy nő becsületének. S ott, a férfiasság koronája, a férj, a ki
                  nejét koczkára teszi. Ezt nevezik hát férfiunak?</p>
               <p>Két kezével elfedte arczát és szoborszerü merevségben megállott. A két férfiu
                  visszafojtott lélekzettel leste szavát, megmozdulni egyik sem mert. Végre sóhaj
                  tört elő Szidónia ajkain és föleszmélt:</p>
               <p>- Mit kesergek, mit panaszkodom? - mondá lassu hangon, - szó már nem, csakis tett
                  segit itt.</p>
               <p>Mint az álomjáró, indult az ajtó felé, egyenletes lépésekkel, sem jobbra, sem
                  balra nem tekintve, mintha nem is tudná már, hogy kivüle még valaki van a
                  szobában.</p>
               <p>- Hova akarsz menni? - kiáltott fölriadva Tarnay.</p>
               <p>A nő bánatos szelidséggel válaszolt:</p>
               <p>- El ebből a házból, melyben tovább is megmaradni nincs többé jogom. Itt csupán
                  akkor van helyem, ha nőd vagyok: ez pedig nem vagyok e pillanat óta. Visszatérek
                  újból magányomba, a hol nincs ámitás, csel és hazugság. Elgondolkozom majd ott a
                  nagy rejtély fölött, melynek neve férfisziv.</p>
               <p>- Szidónia, az égre kérlek, gondold meg! - könyörgött Tarnay és kezével neje
                  karját érintette. Ez visszalépett tőle és szilárd hangon válaszolt:</p>
               <p>- Meggondoltam és elvégeztem magamban. Elhatározásomat nem ingatja meg semmi földi
                  hatalom. A mi utaink örökre elváltak. Ég veled!</p>
               <p>Tovább ment az ajtó felé. Ervin nem merte többé tartóztatni. Mikor Gerélyi előtt
                  elhaladt, ez is megszólalt:</p>
               <p>- És én, Szidónia? Mi lesz velem? Nincs hát számomra egyetlen bocsánatadó szava
                  sem?</p>
               <p>A nő megállott a küszöbön. A dacz, a szenvedély, a harag és a szerelem kitört
                  belőle. Fölemelt jobbja férjére mutatott:</p>
               <p>- Tudni akarja? Neki meg tudnék bocsátani, mert sohasem szerettem. De önnek - e
                  szavakkal Gerélyihez fordult - soha: mert még most is szeretem!</p>
             
            </div>
            <div type="chapter">
               <head>XIV.</head>
               <p>„Nincs kinosabb ellentét, mint mikor odakünn tavaszi fényben ragyog a világ s
                  benn, leeresztett függönyök mögött, félhomályban nyögjük a betegség fájdalmait.
                  Csak tavaszkor ne legyen beteg az ember! Mikor a földön minden megujul és
                  szeliden, fájdalom nélkül történik az átalakulás, borzasztó lehet az a gondolat,
                  hogy csak a mi lényünkben nem alakulhat át a bánat örömmé és a betegség
                  egészséggé. Bármit mondjanak is a pesszimizmus költői az élet nyomoruságáról,
                  tavaszkor nem szeretnék meghalni. Szép és költői dolog lehet a sirban pihenni, mig
                  fölöttünk a virágok illatoznak, minden kizöldül és a fák suttogásába madárdal
                  vegyül, de még szebb és különösen: még jobb ilyenkor odakünn jó egészségben
                  sétálgatni és vigan végignézni a természet megujulását. Ha már meg kell halnunk,
                  kedves felebarátim, hagyjuk ezt az egészségtelen dolgot késő őszre, vagy még
                  inkább télre.”</p>
               <p>Jó Dömsödi Gáspár bölcselkedett igy magában, mikor a félhomályban levő szobában
                  lábujjhegyen végigsétált és hol az ágy felé tekintett, melyben valaki feküdt, hol
                  pedig az ablaknak egy kis hasadékán át ki a szabadba. Csak akkorka volt ez a
                  hasadék, hogy Gáspár barátunk éppen kidughatta rajta az orrát, de ez is
                  elegendőnek bizonyult, nagy vágyakat ébreszteni az ő szivében. Költői vágyakat!
                  Szeretett volna kergetőzni, mint gyermekkorában; ugrándozni, mint a fiatal
                  báránykák, a melyeket husz év óta nem látott más alakban, mint szépen megsülve,
                  de azért mégis tudja róluk, hogy hófehérek, kezesek és mindenekfelett
                  mulatságosak. Szeretett volna még sok egyebet tenni, de nem lehetett!</p>
               <p>Nem lehetett pedig azért, mert Dömsödi Gáspár az uj és eredeti kézelők, gallérok,
                  nyakravalók stb. föltalálója ujabb időben fölfedezett olyasmit, a miről nem hitte
                  volna, hogy komolyan létezik: fölfedezte a saját jó szivét. Ez a bolond sziv
                  pedig arra kényszeritette őt, hogy beálljon betegápolónak egy olyan embernél, a ki
                  őt ugyan örökké gunyolta és csipkedte, de egyszer, egy önfeledt pillanatban, olyan
                  hangon, a melyben valami érzés-féle rezgett, azt mondta neki: „Gáspárkám, te vagy
                  az egyetlen ember a világon, a ki iránt még valami olyanfélét érzek, a mit
                  vonzalomnak lehetne mondani.”</p>
               <p>És Gáspár e naptól fogva könnyebben türte el a gunyolódást, sőt azon vette magát
                  észre, hogy vonzódik ehhez a kiállhatatlan, fanyar és folyton epéskedő Doroghyhoz.
                  Mikor pedig megesett utóbbival az az elég komoly eset, hogy kardpárbajban két
                  erős vágást kapott fejebubjára, Dömsödi nem sokat tanácskozott a saját énjével -
                  sejtette, hogy okos tanácsot ugy sem kap tőle, - hanem egyenesen beállott
                  Doroghyhoz másod-betegápolónak.</p>
               <p>Nagy áldozatába került ez az elhatározás. Mert Fifi, a prózai lelkü Fifi, a
                  helyett, hogy méltányolta volna egyetlen Gáspárjának áldozatkészségét (csakugyan
                  nem volt udvarlói közt még egy Gáspár nevü), elnevezte őt hájfejünek, higvelejünek
                  és kijelentette, hogy Gáspár nélkül is tud ő sétákat tenni a hegyek közé. S nagyon
                  bántotta Gáspárt ez a gondolat, tépelődött is sokat fölötte, vajjon egyedül, vagy
                  társaságban teszi Fifi a sétákat?</p>
               <p>Az ágyban fekvő beteg nagyot nyögött és nyugtalan érzéssel tolta le magáról a
                  takarót, mely önsulylyal nehezedett aszott tagjaira. Dömsödi abbanhagyta az
                  elmélkedést, odasietett az ágyhoz és halk hangon kérdezte:</p>
               <p>- Akarsz valamit, Károlykám?</p>
               <p>- Egy kis vizet - de előbb nyisd ki az ablaktáblát. Olyan sötét van itt, mintha
                  már is sirban hevernék.</p>
               <p>- Akkor hát én kisértet volnék! - elménczkedett Dömsödi, hogy barátját kissé
                  felviditsa, - még pedig eléggé jól táplált kisértet.</p>
               <p>Az ablaktáblákat félretolta s ellenállhatatlan erővel, diadalmasan, mint egy ifju
                  isten, tört be a tavaszi nap a szobába, minden zeget-zugot egyetlen pillanat alatt
                  betöltve ragyogó fényével. Doroghyt egy perczig elvakitotta a fény, aztán dühösen
                  rákiáltott Gáspárra:</p>
               <p>- Vigye az ördög az ügyetlenségedet! Hogy is lehet igy ablakot nyitni?</p>
               <p>- Ne izgasd magadat, Károlykám, - csittitotta őt szeliden a jó fiu, - tudod mit
                  mondott az orvos: legnagyobb nyugalom és türelem egy hétig, aztán előlről
                  kezdhetjük.</p>
               <p>- Szamár ez az orvos is, éppen ugy mint... - a többit lenyelte a beteg.</p>
               <p>- Éppen ugy, mint én! - csak mondd ki és ne zsenirozd magadat, ha könnyit a
                  lelkeden.</p>
               <p>A beteg ivott a felé nyujtott hüsitő italból. Lehet, hogy ez csillapitotta vérének
                  hevességét, vagy belátta e pillanatban, hogy mennyi jóság rejlik abban a
                  türelemben, melylyel ez a bamba fiu az ő zsörtölődéseit fogadja, végig simitott
                  kezével Dömsödi jobbján és szelid hangon mondá:</p>
               <p>- Jó fiu vagy, Gáspár, habár nem átalom kimondani, hogy ha csak tőled függött
                  volna, még most is nyilakkal lövöldöznének egymásra az emberek.</p>
               <p>- A föl nem talált lőpor miatt, ugy-e?</p>
               <p>A beteg nem felelt, hanem kibámult az ablakon, egyenesen arra a darabka kék égre,
                  mely a szobába beragyogott. Vértelen vonásai, melyeken a szenvedés meglátszott,
                  egy rövid pillanatra mintha futó mosolytól nyernének szelidebb kifejezést, de
                  csakhamar felülkerekedett a türelmetlen harag.</p>
               <p>- Ördög és pokol! - sziszegett, - meddig fog még ez a komédia tartani? Három hete
                  már, hogy itt fekszem, mint egy elgázolt csirke s nem tehetek azalatt semmit, de
                  éppen semmit!</p>
               <p>- Hát mit akarsz tenni? - kérdé kiváncsian Dömsödi.</p>
               <p>- Először is megfizetni Tarnay Ervinnek azért, hogy udvariatlan módon kopogtatott
                  koponyámon.</p>
               <p>- De hisz lovagias párbajban tette, s nem illik ilyesmiért boszut állni.</p>
               <p>Doroghy gunyosan fölkaczagott.</p>
               <p>- Természetes, hogy lovagias uton tette?A mi Ervin barátunk mindenben lovagias. Ha
                  öl, ha rabol, ha gyilkol, azért mégis tökéletes gentleman... De ha e pillanatban
                  megkérdeznéd, cserélne-e velem, biztositalak, szive mélyéből azt mondaná:
                  „Örömest, csak az ne történt volna, a mi megtörtént.”</p>
               <p>- Hát mi történt? - kérdé bámulva Dömsödi.</p>
               <p>- Először is az, hogy Szidónia asszony elutazott.</p>
               <p>- Tudom, a Délvidékre, sulyosan beteg nagynénje látogatására.</p>
               <p>- Majd mit mondok! Odaadom fejemet egy üres mogyoróért, ha kitalálsz nekem a
                  kalendáriumból olyan nevet, a melyen ezt a sohasem született nagynénét
                  megszólitják. Elment biz’ Szidónia asszony, mert kitudta, hogy férje rútul
                  visszaélt bizalmával s elment, hogy soha többé vissza ne térjen. Még a hugát is
                  magával vitte - Cselkó barátunk nagy fájdalmára.</p>
               <p>Dömsödi nyitva felejtette száját a nagy bámulásban.</p>
               <p>- Igazat beszélsz? Vagy csak bolonditani akarsz?</p>
               <p>- Nem, Gáspárkám, - válaszolt csaknem szeretetteljes hangon és szeliden a beteg, -
                  arról a reményről már csak mondj le, hogy én tégedet ezentul bolonditsalak. Neked
                  megmondom az igazat. Az a regény, melyről akkor este szóltam, egyelőre befejezést
                  nyert. Szidónia és Ervin el vannak választva örökre.</p>
               <p>Elhallgatott egy pillanatra, aztán büszke mosolylyal folytatta:</p>
               <p>- Az én müvem!</p>
               <p>- De hogyan? miként tetted ezt?</p>
               <p>- Majd máskor, Gáspárkám. Elmondom, ha kihevertem ezt a szerzői dijat, melyet a
                  meseszövésért kaptam. Nem olyan könnyü igazi regényt csinálni, mint a költöttet
                  megirni. Ezt a két kardcsapást, melyet Tarnay Ervin aplikált, irói
                  tisztelet-dijnak vehetem. Azért kaptam, mivel Ervin megtudta, hogy bátor voltam
                  egy kis megtorló leczkével szolgálni neki.</p>
               <p>- De kitől tudta meg?</p>
               <p>- Ez az, a mit egyelőre nem tudok. Mindenről jól vagyok értesülve, csak e pont
                  körül hiányos az értesülésem. Ugy történt a dolog, hogy két nappal Szidónia
                  asszony hirtelen elutazása után, a kaszinóban találkoztam Ervinnel. Nagyon sápadt
                  volt és látszott, hogy nyugalma csak tettetett. Megszólitott: „Egy kis baráti
                  szivességre fölkérnélek.” „Miben lehetek szolgálatodra?” - „Affairem van. Te
                  lennél az egyik tanum, a másik Cselkó.” - Tudtam ugyan ki az ellenfél, de azért
                  mégis kérdeztem: „Kivel kaptál össze?” - „Gerélyivel. Tegnap este a játékteremben.
                  Keményen megsértett. A párbaj pisztolyra megy. Én vagyok a kihivó és a
                  legszigorubb föltételekhez ragaszkodom.” „De hisz Gerélyi tegnap este nem is volt
                  a kaszinóban, kártyát pedig egyáltalában nem vesz kezébe.” - Tarnay gunyos
                  mosolylyal nézett rám. „Azért mégis nagy játék folyt köztünk, - mondá, - akarod
                  megtenni, a mire kértelek?” „Szivesen!” válaszoltam; magamban pedig azt
                  gondoltam: „Csak rám bizd a dolgaidat. Ugy összebogozom ezt az ügyet, hogy nem
                  lesz benne köszönet.” De ugy látszik, olyan valaki nélkül csináltam a számadást, a
                  ki jobban be volt avatva az egészbe, mint Tarnay Ervin. Mert mikor a kitüzött
                  órában elmentem hozzá, hogy Cselkóval együtt átvegyem utbaigazitásait, Cselkót nem
                  találtam ott, s Ervin kezet sem nyujtott. „Hol van Cselkó?” - kérdém, bámulva e
                  különös fogadtatáson. „Elment Déryvel, hogy Gerélyi tanuival megállapitsuk a
                  rencontre-t.” „Mit jelentsen ez?” kérdém hüledezve. - „Azt jelenti, tisztelt uram,
                  hogy az óvatosság tiltja denuncziánsokra bizni ügyünket.” S ezzel hátat forditott.
                  Az affront olyan világos volt, hogy nem tehettem egyebet, mint még az nap
                  elküldeni tanuimat Tarnayhoz. Előbb Gerélyivel verekedett meg s egyik félnek sem
                  történt baja, aztán velem ment ki egy szál kardra: de ezuttal én fizettem a
                  mulatságért. Csak azt tudnám, ki világositotta föl Tarnayt arról, hogy minő
                  szerepet játszottam én az ő házassági tragödiájában.</p>
               <p>- Én tudom! - szólott rövid gondolkozás után Dömsödi.</p>
               <p>- Ne mondjad! - incselkedett Doroghy; - s magadtól találtad ki?</p>
               <p>- Nem egészen. Bizonyos körülmények vezettek rá, a melyeket fölsorolni
                  hosszadalmas és fölösleges volna. De meggyőződésem, hogy az, a ki Tarnayt
                  fölvilágositotta, nem lehet más, mint Cselkó.</p>
               <p>Doroghy meglepetve tekintett Dömsödire.</p>
               <p>- Nini! Erre nem is gondoltam. Biz’ Isten, igazad lehet. Cselkótól kitelik
                  ilyesmi! Van annyi esze és számitja, hogy átlásson a szitán. Valószinüleg ő
                  intézte ugy a dolgot, hogy a párbaj Ervin és Gerélyi közt nem történt olyan
                  szigoru föltételek mellett, mint eleinte tervezve volt... Hogy én nem gondoltam
                  erre!</p>
               <p>Aztán fenyegető mozdulatot téve jobb kezével, magába mormogott:</p>
               <p>- Várj, skribler, megfizetsz te még ezért!</p>
               <p>Rövid szünet következett. Dömsödi figyelmesen nézte barátjának arczvonásait, a
                  melyekben a váltakozó érzelmek élénken visszatükröztek, aztán igy szólott:</p>
               <p>- Ne vedd rossz néven, a mit mondok, kedves barátom. Nem vagyok olyan okos, mint
                  te, s talán nem is jutott ki nekem bőven ész dolgában, de azt az egyet tudom, hogy
                  a mit te most tenni szándékozol, se nem helyes, se nem üdvös.</p>
               <p>- Honnan tudod egyáltalában, hogy én valamit tenni akarok?</p>
               <p>- Megfigyeltelek, mióta beteg vagy. Lázálmaidban sok olyasmit hallottam, a mit nem
                  fogok ugyan senkinek sem elmondani, de a mi kiegészitette előttem jellemedet. Te
                  nagyon szerencsétlen vagy, Doroghy barátom. Nem tudod feledni a multat s nem
                  tudsz megbocsátani azért, a mit ellened vétettek. Bosszut is álltál már mind a
                  kettőért. Hát nem elég az, a mit elértél? Minek folytatni e kegyetlen munkát,
                  melynek utóvégre magad is áldozata lész? Hát nem gondoltad meg, hogy ártatlanok
                  is szenvednek miattad?</p>
               <p>- Gáspár fiam, szépen kérlek, ne prédikálj! - vágott közbe Doroghy. - Elismerem,
                  hogy okosabb vagy, mint gondoltam, de ehhez még sem értesz.</p>
               <p>- Hogyne értenék, csak azt nem tudom fölfogni...</p>
               <p>- Hogy miért nem elégszik meg az én gyülöletem az elért eredménynyel? Hogy miért
                  nem hagyom Tarnay Ervint sorsára? Mert gyülölöm ezt az embert, mint a poklot. Már
                  nem csupán azért, hogy elcsábitotta azt a leányt, a kit szerettem, de mert mindig
                  szerencséje volt. Hát azt hiszed talán, hogy le van már győzve? Csak tudja meg
                  egyszer, hová menekült neje: nem adok neki huszonnégy órát, ott van mellette s a
                  milyen nagy e férfiunak a varázsa nőkkel szemben, ki is békiti, ujra magába
                  bolonditja. Már pedig ez az, a mit én sehogysem akarok. Mert ha sebet is ütnék a
                  te nemes és szerető sziveden, megvallom neked Gáspárkám, hogy mi ketten titokban
                  vetélytársak vagyunk. Én is belebolondultam Szidónia asszonyba. S az volna az
                  isteni revanche, ha e nőt egyszer magaménak nevezhetném. Odaadnám érte földi
                  boldogságomat, mennyei üdvömet, vagyonomat, nevemet, szóval mindazt, a miből ez a
                  nyomorúságos valami, a mit Doroghy Károlynak neveznek, alkotva és összetákolva
                  vagyon!</p>
               <p>- Hány éve, hogy mi ismerjük egymást? - kérdé Dömsödi, a ki bámulva hallgatta
                  barátjának e lázas kitörését.</p>
               <p>- Lehet már vagy tiz.</p>
               <p>- Ugy-e, egyetlen egyszer sem mondtam neked ezen idő alatt, hogy bolondot
                  beszélsz? Engedd meg, hogy ma pótoljam ezt a mulasztást. Te magad mondtad, hogy
                  azt a nőt nem lehet elcsábitani. Én még többet mondok neked: Olyan nők, mint
                  Szidónia, csak egyszer szeretnek. Az ő szerelmét Gerélyinek nevezik. Nem
                  szerette Tarnayt sem, mikor feleségül ment hozzá, s a te játékod azért volt olyan
                  könnyen megnyerhető, mert, mint magad mondád, hatalmas partnered akadt Gerélyiben.
                  De próbáld csak egyszer a saját rizikódra játszani, biztositalak, hogy erősen
                  felsülsz vele.</p>
               <p>- Ugyan, mondd csak Gáspárkám, honnan veszed ezt a sok bölcsességet? - kérdé
                  mosolyogva Doroghy.</p>
               <p>- A tapasztalat a tanitóm. Látom a bölcs embereket megbolondulni, nem csuda tehát,
                  ha bolond létemre megjön az eszem. Maholnap eljöhettek valamennyien: te, Tarnay,
                  Gerélyi s a többiek, hogy tőlem egy kis józan észt kölcsön kérjetek!</p>
               <p>A jó fiu nagy grandezzával becsengette az ápolónőt és végignézte, a mint ez újabb
                  jegesborogatást rakott a beteg fejsebére. Mikor ez is rendben volt és az ápolónő
                  ismét eltávozott, Gáspár úr órájára nézett.</p>
               <p>- Tizenegy óra, - mondá, - megyek kissé a szabad levegőre, kiszellőztetni
                  magamat.</p>
               <p>- És Fifi után nézni, úgy-e?</p>
               <p>- Azt is. Lásd a bölcsesség útjára térve, magammal vittem még egy jókora adag
                  balgaságot. Ennek a neve Fifi. Nem adom oda a tietekért. Mert ha Fifi meg is
                  vekzál néha, odáig nem vitte még soha, hogy valami jóbarátom fejét meglékeltem
                  volna az ő kedvéért. A viszontlátásra Károlykám!</p>
               <p>Doroghy különös arczkifejezéssel nézett a távozó után, aztán fölvillant agyában a
                  kérdés:</p>
               <p>- Vajjon ő az együgyü, vagy pedig én vagyok a bolond?</p>
             
            </div>
            <div type="chapter">
               <head>XV.</head>
               <p>A hóditó tavaszi nap, miután betekintett a városba és boldogságot, megelégedést
                  árasztott egynémely emberi szivbe - mert van ám olyan sziv is, a melyből a világ
                  összes fénye nem üzheti ki a homályt - folytatta utját és elérkezett olyan
                  vidékekre, a hol már készen találta a mezőt és az erdőt ünnepélyes fogadtatására.
                  A mint megjelent a várva-várt vendég, nyájas tekintetétől, kegyosztó mosolyától
                  mindenütt uj élet támadt. S a mellett roppant gyorsasággal utazott. Félnap elég
                  volt neki, hogy egy országnak hódolatát fogadja, egy hét, hogy egy világrészt
                  meghóditson magának.</p>
               <p>Mivel mi nem utazhatunk versenyt olyan nagy urakkal, álljunk meg pihenőt tartani
                  ennél a kis ligetnél, melytől kétfelé vezet a fasor: az egyik az országut felé, a
                  másik az uri lakhoz amott a község szélén. Mintha már jártunk volna valamikor
                  errefelé. Ez az a bizonyos fasor, melyet ősz holdfény mellett akkor éjjel láttunk,
                  mikor Tarnay Ervin lázbetegen roskadt össze az uri lak bejárójánál.</p>
               <p>Most, nappali világitás mellett, még százszorta szebb a táj, beragyogja a
                  Délvidéknek egész bűbája. A nagy fasor éppen a kastély erkélyére nyilik és oda
                  árasztja nyiló bimbóinak minden üde illatját. Az ablakok nyitva állnak és a fiatal
                  galambsereg, melynek emeletes fehér házacskája idetekint az udvarvégről, él is a
                  jó alkalommal, ki-berepülve a szobákba, hol mindig akad valami csempészni
                  való.</p>
               <p>Talán azért is mennek oda, hogy megvigasztalják azt a magános nőt, a ki az ablak
                  párkányára támaszkodva, gondolataiba elmélyedve ül. A szép arcz telve borongó
                  fájdalommal. De a bánat nem vésett redőt homlokába és nem képes arczát megfosztani
                  szépségétől. Még inkább átszellemitette.</p>
               <p>Nem veszi észre, hogy az ajtó kinyilik és egy fiatal leány lép be. Életerős,
                  délczeg és mosolygó, mint maga az életkedv. Egy pillanatig megáll, tekintete
                  részvéttel csüng a nő arczán, aztán odamegy és gyöngéden homlokon csókolja.</p>
               <p>A nő fölrezzent, a bánat kifejezése eltünt arczáról és mély érzéssel ölelte
                  magához a fiatal leányt.</p>
               <p>- Már megint el vagy mélyedve? - szólott duzzogó hangon Emmy, - tudod-e, hogy
                  ilyenkor félek tőled, Szidónia?</p>
               <p>- Miért, te kis bohó? - mondá ez, halvány mosolyt erőltetve arczára.</p>
               <p>- Mert azt a benyomást teszed rám, mintha messze járna tőlem lelked és arczod
                  kifejezése elárulja, hogy a mit a távolban lát a lélek, nem deriti örömre a
                  szivet.</p>
               <p>Szidónia mélyen fölsóhajtott, aztán halk, kissé elfátyolozott hangon, melyben
                  könyek harmatját lehetett sejteni, válaszolt:</p>
               <p>- Öröm? Mondják, ez volna az a vendéglátogató, a ki folyton bejelenti jöttét, de
                  soha sem érkezik meg. Mi több: nálam még be sem jelentette magát.</p>
               <p>- De mikor magad üzöd el! - válaszolt szemrehányó hangon Emmy, - mikor ugy
                  fogadod, hogy nem mer közeledbe jönni. Kis pillangó az öröm, a mely szivesen
                  röpköd napsugaras virányokon, de elkerüli a magas falakkal keritett homályos
                  kerteket.</p>
               <p>- Igazad van, édes kicsikém! - sóhajtott Szidónia, - de hát nem én vagyok az oka,
                  hogy falakkal keritett homályos kert az én szivem, melyben virágok nem, hanem
                  csakis tövisek teremnek. A sors volt a kertésze és ez nem ápolja gyöngéd kézzel a
                  rábizott talajt: záporral csapkodja, förgeteggel szánt rajta végig.</p>
               <p>Emmyt megrenditette a bús és erőtlen panasz, melyet nővére ajkairól hallott, a kit
                  eddig olyan szilárdnak ismert. De lerázta magáról ezt az érzést, az ablakon álló
                  virágcseréphez ment és egy pillanatig ennek illatos zöldje közé temette üde
                  arczát. Aztán mintegy eszmétől megkapatva, megfogta Szidónia kezét és kivezette
                  az erkélyre.</p>
               <p>- Látod a kis méhecskét a nyiló bimbó fölött röpködve? - mondá lágyan csengő
                  hangon: - tanuja voltam tegnap, mikor a zivatar kimosta a fal mélyedéséből, a hol
                  oltalmat keresett. Vitte a sebes ár a tó felé. Nem küzdött ellene, hanem kémlelve
                  körültekintett, mig utjába akadt egy szalmaszál. Erre kapaszkodott és vigan
                  hajókázott a tó fölszinén, mig elmult a vihar és szárnyai visszanyerték
                  röperejüket. Ma már ismét vigan csókolja ki a mézet a nyiló bimbókból.</p>
               <p>- Értelek, kicsikém, - válaszolt bánatos hangon Szidónia, - s nem is tagadom meg
                  az elismerést bölcsességedtől. Csupán azt az egyet elfelejted, hogy a méhecske
                  szárnyait megbénitotta ugyan, de ki nem tépte a vihar. Ellenben az én lelkem
                  szárnyaszegetten hullott alá a bánat árjába s ha partra jut is, de repülni soha
                  sem fog többé.</p>
               <p>- Ki tudja? - mondá biztató hangon Emmy, - abból, hogy olyan erősen sujtott a
                  saját érzésed, kitünik ereje és életképessége. Már pedig az erős érzés mindig
                  meggyógyitja a maga sebeit és nem szorul idegen segélyre.</p>
               <p>Szidónia bámulva hallgatta ezt a bölcsességet gyermekajkakról s meg nem állotta,
                  hogy ne kérdezze:</p>
               <p>- Mondd csak, honnan veszed e különös eszméket?</p>
               <p>- A saját szivemből, mely szeretettel van telve, - válaszolt ifju hévvel és
                  lelkesedéssel a fiatal leány. - Ez a sziv pedig azt mondja nekem, hogy nem lehetsz
                  te boldogtalan, mig én szeretlek.</p>
               <p>Szidónia magához ölelte hugát és homlokon csókolva őt, hálásan rebegé:</p>
               <p>- Kedves, jó gyermek!</p>
               <p>- Gyermek? már nem vagyok egészen gyermek! Sőt azt mondják, hogy beválok nagy
                  leánynak is. Ugy-e, hogy az vagyok, jó nénikém?</p>
               <p>Annyi pajkossággal, szeretetreméltósággal esengett e tréfás elismerésért, hogy
                  Szidónia nem állhatta meg mosoly és nevetés nélkül.</p>
               <p>- A’ vagy! az! - szólott csaknem egészen fölvidulva.</p>
               <p>Nem vették észre, hogy már nincsenek ketten. Az erkélyre vezető ajtóban megjelent
                  egy jóismerős alak, porosan az uttól, de mosolyogva a boldogságtól, a mint ezt a
                  jelenetet végignézte. Most visszalépett, megkopogtatta az ajtót és csak a fejét
                  dugva ki az erkélyre, ünnepélyes hangon kérdé:</p>
               <p>- Szabad-e egy kóbor lovagnak betérni ebbe az elbüvölt várba?</p>
               <p>Az erkélyen álló két nő hirtelen megfordult e megszólitásra, és az örömteljes
                  meglepetés hangján fölkiáltott:</p>
               <p>- Cselkó!</p>
               <p>- Pál!</p>
               <p>Emmy - ő volt az, a ki keresztnevén szólitotta az imént érkezett vendéget, -
                  nagyon elpirult és szemlesütve megállott. Szidónia örömmel nézte hugának zavarában
                  nekipirult arczát s igy Cselkó másodszor is ismételhette kérdését:</p>
               <p>- Szabad-e egy kóbor lovagnak betérni ebbe az elbüvölt várba?</p>
               <p>- Ha jó hirt hoz: igen! - válaszolt pajkosan Emmy.</p>
               <p>- S a jó hirhozásnak mi lesz a jutalma? - kérdé közelebb jőve Cselkó.</p>
               <p>- Milyen önző! - szörnyüködött Emmy, - a régi troubadourok megelégedtek azzal a
                  jutalommal, melyet öntudatuk nyujtott.</p>
               <p>- Az régen volt, Emmyke. Ma már a kóbor lovagokon is erőt vett a század reális
                  szelleme. Nem adják most alább...</p>
               <p>- Egy jó vacsorán? - vágott közbe nevetve Emmy, - igérem, hogy ez is meglesz.</p>
               <p>- Jutalomnak ez is jutalom, ámbár megvallom, többet reméltem.</p>
               <p>- Remélni szabad, de...</p>
               <p>- Igazán, Emmyke, szabad remélnem?</p>
               <p>Esdő tekintetet vetett a szótlanul álló Szidóniára, a ki derülő szivvel nézte a
                  fiatal pár boldogságát. Valószinüleg megértette a kérelmet, mely Cselkó
                  tekintetéből hozzá volt intézve, mert mosolygott és biztató fejmozdulattal
                  buzditotta Cselkót. Ez nem hagyta magának kétszer mondani, magához vonta a nem is
                  nagyon vonakodó Emmyt és egészséges csókot nyomott ajkaira.</p>
               <p>A meglepetés okozta talán, hogy Emmyke előbb viszonozta a csókot és csak azután
                  futott, biborpiros arczát nővére keblén elrejteni. De még innen is kereste pajkos
                  tekintete a kedves vendéget és csipkedve igy szólt:</p>
               <p>- Veszedelmes ember ön, Cselkó ur. Belekapaszkodik a félig kiejtett szóba s
                  megfelel a saját kérdésére. Rossz szokás!</p>
               <p>- Ugy? Akkor nem felelek ezentul magam, hanem arra kérem önt, adja meg a választ -
                  az imént látott minta szerint.</p>
               <p>- Nem, nem! - védekezett Emmyke, - ha már kell, akkor - inkább feleljen ön.</p>
               <p>S mintha megijedne a nagy bátorságától, kifutott az ajtón, de még egyszer
                  visszajött és fejecskéjét a szobába dugva, édes duzzogással mondá:</p>
               <p>- Megyek hát a konyhába! Hja! ilyen a mai trobadour. A helyett, hogy lantját
                  pengetné, a konyhába kerget, vacsorát főzni.</p>
               <p>...Magukra maradtak. Szidónia tekintete kérdőleg csüngött Cselkó arczán, a ki e
                  pillantás behatása alatt elkomolyodott.</p>
               <p>- Ugy-e, önnek mondani valója van, s azért engedte meg, hogy Emmy eltávozzon?</p>
               <p>- Eltalálta. Fontos hireket hozok.</p>
               <p>Szidónia nagyot sóhajtott.</p>
               <p>- Mi lehet még rám nézve fontos? - mondá bánatosan.</p>
               <p>- Tegnap reggel kaptam meg levelét, a melyből megtudtam tartózkodását. Sejtettem
                  ugyan előbb is, hogy ide fog menekülni.</p>
               <p>- Hova menekülnék, ha nem ide? Ez a hely az egyetlen a világon, mely menhelyül
                  szolgálhat nekem. Itt laktunk hosszu éveken át, mint két pajtás, én és a bánat.
                  Mikor egy évvel ezelőtt hallgattam Tarnay szavaira s neje lettem, az én pajtásom
                  váltig mondogatta: „Ne menj el! mi már megszoktuk egymást, mig ellenben te és a
                  boldogság idegenek vagytok egymáshoz.” Nem hallgattam rá, daczára annak, hogy
                  elmenetkor azt sugta fülembe: „Vissza fogsz még hozzám térni, mert én vagyok
                  egyetlen hü pajtásod s azért nem is hagyom el azt a kis hajlékot”... Igaza volt!
                  visszajöttem... hova is mentem volna máskülönben?</p>
               <p>- Volna még egyéb menhely is számára, de erről később. A mint elolvastam levelét,
                  azonnal elhatároztam, hogy fölkeresem önt mielőbb. Nem akartam az elmondandókat
                  levélre bizni.</p>
               <p>- Ezt jól tette: de valóban olyan fontos az, a mit mondani akar?</p>
               <p>- Itélje meg saját maga. Először is tudtára kell adnom, hogy távozásának valódi
                  okát senki sem tudja, avagy csak sejti is a fővárosban. Mindenki azt hiszi, hogy
                  beteg rokonánál időzik. A titok olyan jól volt őrizve, hogy engem is csak a
                  véletlen vezetett a katasztrófa részleteinek megismerésére. Szegény Szidónia,
                  mennyit szenvedett ön!</p>
               <p>- Kevesebbet, mint gondolná, barátom, - válaszolt a nő. - Különös alkotás lehet ez
                  az emberi sziv, mert megszokja végre is, mindennapi táplálékának tekinteni a
                  fájdalmat. Ugye, ön mesélt nekem a hasisevőkről, a kiket eleinte fölizgat, később
                  már csak eltompit a bóditó szer?</p>
               <p>- Valóban én.</p>
               <p>- No lássa! Az én szivem is eljutott már az eltompultságig! Erőt vett rajta a
                  közöny fásultsága és nehéz volna olyasmit kigondolni, a mi még megsebezheti.</p>
               <p>Cselkó őszinte részvéttel hallgatta e szelidhangu panaszt és lelke mélyében
                  zugolódott a sors ellen (Cselkó a fatalizmus tanának némi tekintetben hive volt),
                  hogy igy üldözi és sujtja ezt a nemes szivet. De azért a panasz mégis azt a hatást
                  tette rá, mintha a lemondás szava alatt az érzelmek vulkánja tombolna Szidónia
                  szivében. Onnan volt ez, mivel ő az utolsó napokban közelebbi viszonyba lépett
                  Gerélyivel és mindent megtudott tőle. Azt a jelenetet is,
                  melyben Szidónia Tarnaynak szemébe vágta, hogy sohasem szerette és Gerélyinek
                  elmondta, hogy most is szereti.</p>
               <p>Hogy mi birta rá Gerélyit e vallomástételre?Nagyon egyszerü a felelet e kérdésre.
                  Már a találkozás első perczében rokonszenvezett a fiatal hirlapiróval, a kiről
                  tudta, hogy őszintébb és önzetlenebb hive nincs Szidóniának a világon. Mikor pedig
                  Szidónia eltünt s dugába dőlt minden kisérlete, hogy föltalálja, Gerélyi abban a
                  biztos tudatban, hogy csakis Cselkó adhat neki fölvilágositást, egyenesen hozzá
                  fordult. Előbb azonban föltárta előtte egész szivét és lelkét. Elmondott mindent a
                  legutolsó részletekig, a mi évek hosszu során át ott meggyülemlett.</p>
               <p>- S most itélje meg, kedves barátom, - ugy-e megengedi, hogy igy szólitsam? -
                  lehet-e még egyéb életczélom, mint jóvá tenni azt, a mit a sors és az emberek
                  kajánsága elrontott. A sok torlódó felhőn keresztül egyetlen fénysugárt látok:
                  Szidónia vallomását, hogy még mindig szeret. Ki kell érdemelnem ezt a kincset,
                  vagy pedig végleg elpusztulnom.</p>
               <p>A bátor és nemes szivek esztelenségével Cselkó azonnal elhatározta, hogy
                  beleavatkozik ebbe a veszedelmes játékba és megkisérli, nem lehet-e még
                  szerencsésen bevégezni? Tarnay Ervinnel szemben olyan haragot érzett, hogy nem
                  volt rá semmi tekintettel. Ez egy közös ellenség, a kit el kell távolitani az
                  utból. Nem érdemel kiméletet!</p>
               <p>Azzal a föltett szándékkal jött tehát, hogy Gerélyi érdekében megvizsgálja a
                  talajt. Ovatosan, mint egy ügyes szerkesztő, a ki diplomatának készül. S mivel
                  Cselkó barátunk a nemes önfeláldozást az egészséges önzéssel nagyon ügyesen tudta
                  párositani, hát fölsóhajtott magában:</p>
               <p>- Emmykém, kis Emmykém, veled is tisztába hozom ezuttal szivbeli ügyünket.</p>
               <p>Az imént elsoroltak voltak okai annak, hogy Cselkó nem válaszolt Szidónia bánatos
                  panaszára, hanem rövid hallgatás után folytatta a beszélgetést.</p>
               <p>- Azzal kezdem az események fölsorolását, a mi városszerte a legnagyobb zajt
                  keltette. Kevéssel az ön elutazása után párbaj volt...</p>
               <p>Itt Cselkó egy ugynevezett „műpauzát” tartott, mert bizonyos volt, hogy szavainak
                  lesz hatása. Nem is tévedett. Szidónia elsápadt, fölriadt és csak e szót tudta
                  rémületében kiejteni:</p>
               <p>- Párbaj?!</p>
               <p>Ervin és Doroghy közt, - egészitette ki a mondatot a ravasz
                  Cselkó, nagyon megnyomva a „Doroghy” szót.</p>
               <p>- Ah! - Szidónia szivéből szállt föl a megkönnyebbülésnek e sóhaja.</p>
               <p>- Valahogy megtudta Ervin, hogy Doroghytól nyert Gerélyi bizonyos értesüléseket,
                  melyek folytán balul ütött ki a finom, de szivtelen játék. S mivel mindenáron
                  éreztetni akarta haragjának sulyát valakivel, hát belekötött Doroghyba.</p>
               <p>(Annyi kimélet volt Cselkóban, hogy elhallgassa, miszerint ezt a párbajt egy másik
                  előzte meg Tarnay és Gerélyi közt; annyi szerénység pedig mégis csak összegyült
                  lelkében, miszerint elhallgassa, hogy egyedül csak neki van érdeme abban, ha ez a
                  párbaj minden veszedelem nélkül végződött.)</p>
               <p>- S mi lett a vége? - kérdezte Szidónia olyan hangon, melyben több volt a puszta
                  kiváncsiság, mint a valódi érdeklődés.</p>
               <p>- Kardra mentek és Doroghy sulyos két sebet kapott fején.</p>
               <p>- Mint látom, Ervin már vigasztalódik! - mondá Szidónia keserü mosolylyal.</p>
               <p>- A maga módja szerint, ugy a hogy! De ebben az esetben nincs kifogásom az ő módja
                  ellen. Doroghy csak azt kapta, a mit már rég megérdemelt. Ez az ember
                  gyógyithatatlan „anonym-levélirási mániában” szenvedett s akármelyik századbeli
                  vigjátékba beleillett intrikusnak. Ha valaha kardcsapás helyén volt, ugy a jelen
                  esetben.</p>
               <p>- Egyéb nem történt? - kérdé Szidónia.</p>
               <p>Cselkó először is nagyot nyelt, mert a jó fiu, daczára annak, hogy diplomatának
                  készült, nem tudott hazudni; aztán kipirult arczczal folytatta:</p>
               <p>- Ha az egyéb párbajokra vonatkozik, biztosithatom, hogy semmisem történt. Ámbátor
                  nem Ervin érdeme, hogy igy esett meg a dolog. Mert ő kész lett volna az egész
                  világgal kikötni. Első sorban természetesen Gerélyi ellen fordult haragja.</p>
               <p>- Miért nem folytatja? - kérdé Szidónia, látván, hogy Cselkó olyan
                  arczkifejezéssel akasztja meg beszédének fonalát, mintha valamit jónak látna
                  elhallgatni.</p>
               <p>- Mert kissé nehezemre esik az, a mit - bár szeretném elhallgatni - mégis el kell
                  mondanom. Gerélyi Jenő gróf fölkeresett néhány nappal az ön elutazása után. Azért
                  jött, hogy tanácsomat kikérje.</p>
               <p>- Miféle ügyben? - kérdé látszólagosan, közönyösen Szidónia, de hangján
                  végigrezgett az érdeklődés.</p>
               <p>- Szerette volna tőlem megtudni a módját, hogyan lehet valakit feltünés nélkül
                  fölkeresni, a ki nem akarja, hogy megtalálják.</p>
               <p>- Remélem, nem mondta meg neki? - kiáltott hevesen Szidónia.</p>
               <p>- Nem, mert akkor még magam sem tudtam: sem a módját, sem pedig az illető
                  valakinek tartózkodási helyét. Különben nem tudom, mit tettem volna...</p>
               <p>Szidónia bámulva nézett Cselkóra.</p>
               <p>- Különös az, a mit ön tesz, Cselkó. Csaknem azt kell hinnem, hogy Gerélyit
                  protegálni akarja... Akkor mégis csak inkább Tarnay Ervin urról... férjemről
                  beszéljünk!</p>
               <p>- Ugy is eleget beszéltet magáról! Fölkereste a régi köröket, a hol azelőtt a
                  hangadó volt s mihelyt megjelent, ismét az övé volt az első hely. Ezuttal én
                  mondom, hogy vigasztalódik a maga módja szerint.</p>
               <p>- Annál jobb! Legalább megbocsáthatom magamnak, hogy utjában állottam eddig.</p>
               <p>Cselkó megint kis szünetet tartott. Aztán bátran nekivágott:</p>
               <p>- Ön nem akarja, Szidónia, hogy Gerélyi nevét emlitsem ön előtt, de én kénytelen
                  vagyok vele...</p>
               <p>- Mi kényszeriti? - kérdé csaknem ridegen Szidónia.</p>
               <p>- Az a körülmény, hogy tegnap este megtudtam, miszerint Gerélyi utban van ide.</p>
               <p>Minden csepp vér Szidónia szivébe tolult. Sápadt lett, mint a fal.</p>
               <p>- Gerélyi ide jön? De mi czélból?! - kiáltott csaknem rémülten.</p>
               <p>- Mikor ő hiába fáradozott azon, hogy tőlem megtudja az ön tartózkodási helyét,
                  végre igy szólt: „Ujra megkezdem Ahasvéri vándorlásaimat, de ezuttal nem
                  czéltalanul. Fölkeresem Szidóniát. Látni akarom még egyszer, hogy azt a kérdést
                  intézzem hozzá, melyre...”</p>
               <p>- Soha sem fog feleletet nyerni! - vágott közbe büszkén Szidónia, - örökre
                  eljátszotta jogát arra, hogy hozzám kérdéseket intézzen.</p>
               <p>- Lehet, hogy igaza van, - válaszolt nyugodt hangon Cselkó, - de Gerélyi csak
                  akkor fogja ezt elhinni, ha az ön ajkairól hallja. S hogy utban van ide, onnan
                  tudom, mert elutazásom előtt levelet kaptam tőle, melyben értésemre adta, hogy
                  valamely sajátságos körülmény folytán, a melyre nézve azonban nem ad
                  fölvilágositást, megtudta az ön tartózkodási helyét és ide készül.</p>
               <p>Szidónia mély lélekzetet vett. Egy pillanatra behunyta két szemét, mintha minden
                  eszméjét összpontositani akarná, aztán igy szólt szelid, bár kissé bágyadt
                  hangon:</p>
               <p>- Köszönöm az értesitést. Megóv a meglepetéstől s ez is valami. A többi már az én
                  dolgom... De beszéljünk már most az ön ügyeiről, kedves barátom. Az én gyors
                  menekülésem, mely Emmyt is magával ragadta, megfosztotta önt boldogságának
                  legszebb bimbóitól. Kevéssel azután, hogy nyilatkozott, már elvittem szivének
                  választottját. Valóban, nagy kegyetlenség volt ez részemről! Ugy-e?</p>
               <p>- Elhinné, ha azt mondanám, hogy jól esett? - kérdé mosolyogva Cselkó.</p>
               <p>- Nem én!</p>
               <p>- Akkor hát nem is mondom, mert nem szeretek olyan hősiességgel dicsekedni, a mely
                  nincs meg bennem. Sőt tovább megyek és bevallom, hogy most is ég talpam alatt a
                  föld, mikor arra gondolok, hogy a kerti lugasban egy édes valaki ábrándokat sző és
                  én nem vagyok ott, hogy segitsek.</p>
               <p>- Menjen hát és segitsen neki! - biztatta jóindulatu mosolylyal Szidónia.</p>
               <p>Cselkó fölállott és rohamlépésben az ajtónak indult, de hirtelen visszafordult egy
                  pillanatra e kérdésre:</p>
               <p>- Mit fog ön tenni, Szidónia?</p>
               <p>- Azt még önnek sem mondhatom el, barátom, - hangzott a rejtélyes válasz.</p>
               <p>Cselkó nem kérdezett többet, hanem ment, a merre szerelmének csillaga vezette, de
                  utközben ilyenformát gondolt:</p>
               <p>- Ha sejtelmem nem csal, még magadnak sem mernéd elmondani, te szegény boldogtalan
                  asszony; a kiből én boldog nőt fogok csinálni, olyan igaz, mint hogy egy ügyes
                  diplomata veszett kárba bennem!</p>
               <p>A szerelmes emberekben van divinátori képesség. Máskép sehogysem magyarázhatnók
                  meg, hogyan tudta Cselkó egészen bizonyosan, hogy Emmyke a kerti lugasban
                  ábrándozik és csak néha hagyja abban ezt a kellemes munkát, hogy kinézzen, nem-e
                  jön végre az, a kit ő ábrándjaiban is maga előtt lát?</p>
               <p>A gyönyörü fasorokon végig negyed óra mulva már karöltve sétált egy boldog fiatal
                  pár, megbeszélve a jövőt, reményeiket egymással közölve, vigan fölkaczagva egy-egy
                  tréfás megjegyzésen és néha egymáshoz még közelebb hajolva, hogy lopva megizleljék
                  azt az édességet, mely már most, mióta Szidónia erre engedélyt adott, nem
                  tartozott a tilosak közé: a csóknak édességét.</p>
               <p>Szidónia egyedül maradt az erkélyen és borongó érzése önkénytelenül kereste az
                  összehasonlitást maga és Emmyke közt. Ő maga sohasem ismerte a szenvedés nélküli
                  szerelmet, mely csak boldogit, a nélkül, hogy fájdalmat okozna; mely vig, kaczagó,
                  az életnek örvendni tudó és a busongást kerülő. Mikor odaadta szivét Gerélyinek,
                  csak titokban tehette; nem vallhatta be a világnak büszkén, miként Emmyke lányos
                  ártatlansággal teszi: „Ez a férfiu egészen az enyém, mert én is egészen az övé
                  leszek.” S mikor később elszakadtak egymástól, még nem is engedhette meg a
                  szenvedélyes fájdalomnak, hogy megszólaljon a maga hangján. Csendesen kellett
                  kivérezni engedni a sziv sebét s még vigyázni is arra, hogy a világ mit se tudjon
                  a sebről. Mindig akadt valami titokzatos befolyás, mely életét irányította, a mely
                  ellen nem is küzdhetett, mert mire megismerte, ez már bevégezte kárhozatos
                  müvét...</p>
               <p>Egészen más Emmyke élete. Itt minden világos és azonfelül egészséges érzéssel
                  tele. Ez a kis lány, a maga józan fölfogásával, az őt körülrajongó férfiak közül
                  nem hajlott a lepkeszerüen csak élvezni tudókhoz, hanem biztos tekintettel
                  kiismerte a munka emberét; az egyetlent a sok közül, a ki még élvezni is tudott,
                  mivel nála az élvezet nem volt kizárólagos életczél, hanem a munkának jutalma.
                  Milyen éles szeme lehet ennek a kis lánynak, hogy fölismerte a sok tétlen lepke
                  közül az egyetlen munkás méhet!</p>
               <p>Emmyke sorsáról nyugodt lehet. Cselkó kezében van ezentul s a derék fiu olyan
                  boldoggá teszi nejét, a milyen boldog nő egyáltalában csak lehet. De mi lesz vele?
                  Ujra kezdje meg hát azt a rettenetes magános életet, melyet négy éven át
                  folytatott? Akkor még egy reménye volt: hogy Gerélyi talán visszatér és kiderül a
                  félreértés. Most már ettől is meg van fosztva. Emmy is nemsokára elhagyja és ő
                  remeteéletet folytathat, mig éltének napja lepihen.</p>
               <p>De még a sír nyugalma (mert hogy ezentuli élete azonos, abban nem kételkedett) sem
                  jut ki neki ingyen. Még ezért is küzdenie kell. Az utolsó nagy harczot, mely annál
                  kegyetlenebb lesz, mivel szive az ellenfél mellett van. Gerélyi el fog jönni,
                  ehhez nem fér kétség. Ostromolni fogja őt, könyörögni fog, fölhasználja a
                  csábnak minden eszközét, de ő megközelithetlen marad. Nehéz lesz az ellentállás,
                  óriási a harcz, kinos a lelki küzdelem. Bárcsak már túl volna rajta!</p>
               <p>- Nem mintha félnék a találkozástól! - szólott hangosan, mint a sötétben önmagát
                  bátoritó gyermek, - de mivel tudom, hogy a küzdelemnek ugy sem lehet már dija...
                  Szivem légy erős és ne áltasd magadat hiú reményekkel. Annyi csalódás után csak
                  nem mered még hinni, hogy földerülhet láthatárod? A mi rád vár, az csendes alkony
                  és utána örök éj.</p>
               <p>Lenézett az erkély magaslatáról a rónán végig. Megakadt tekintete a fasoron és
                  föltódult a sok emlék lelkének fölszinére, hol mint könnyü felhők a láthatáron,
                  lebegtek föl-alá.</p>
               <p>- Itt állottam akkor éjjel is, mikor Ervin láztól betegen és önkivületben roskadt
                  össze küszöböm előtt. Még jól emlékszem, a hold fénye csalt ki az erkélyre. Ha
                  akkor felhő boritja a hold tükrét, nem jövök ide, Ervint tovább viszi kocsija a
                  faluba... s mily másként fordult volna sorsom!... Nem lettem volna Ervin neje,
                  hanem csendes megadással bevárom, mig Gerélyi visszatér, vagy én is követem őt a
                  halálba. Nem a szerelem birt arra, hogy Ervint kövessem, mélyebb szerelmet sohasem
                  éreztem iránta, de irtóztam a magánytól... Elhagytam a biztos kikötőt s most
                  zátonyra vetette újabb vihar a hajómat... Jobbról is, balról is szikla fenyeget:
                  nem tudom, melyik nagyobb veszélylyel?</p>
               <p>Elgondolkozott egy pillanatig, aztán halvány mosolylyal suttogott:</p>
               <p>- Nem tudnám csakugyan? Hát már magammal szemben is megtagadjam az őszinteséget?
                  Nem volna csakugyan semmi, a mit inkább kivánnék, a mitől
                  jobban félnék?</p>
               <p>Daczosan hátravetette fejét és erős elhatározás hangján mondá:</p>
               <p>- Nem akarom - s ez annyi, mintha nem is volna. Elég legyen az önző panaszból!
                  Majd meglátom, ki itt az ur: én, az akarat, vagy pedig te, a sziv?</p>
               <p>Megszokta a régi, magános napokban, hogy önmagával folytasson párbeszédet. A lelki
                  harczokat igy küzdötte végig. Most, hogy visszatért a „remetelakba” (igy nevezte
                  el ő maga a kastélyt), ujból erőt vett rajta a régi szokás. Igazságérzete nem
                  engedte, hogy azzal a zsarnoki akkorddal fejezze be a párbeszédet, melyben az
                  akarat megleczkéztette a szivét. Azért is rövid szünet mulva békéltető hangon igy
                  szólt:</p>
               <p>- Lesz még idő, fájó sziv, hogy te is elsirhatod könyeidet, elpanaszolhatod
                  bánatodat. De most csitt! Örömnek ugy, mint bánatnak megvan a maga ideje. Most
                  megyek Emmyt fölkeresni, hogy a boldogokkal én is boldog lehessek.</p>
               <p>A nyugalomra tért érzés csendes derültsége tükrözött vonásaiban, mikor az erkélyt
                  elhagyta és a szobába tért. De alig lépett oda be, mikor ijedt fölkiáltással
                  hátratántorodott. A szoba közepében, az asztalhoz támaszkodva, Tarnay Ervin
                  állott.</p>
               <p>Öt percz előtt érkezett meg. A vasuti állomásról gyalog jött idáig és a házba
                  lépve, nem találkozott cseléddel, a ki útba igazitotta volna. Tudta, hogy az
                  erkély Szidóniának kedvencz tartózkodási helye s azért ide irányitotta lépteit.
                  Nem is csalódott várakozásában. Látta nejét, a mint gondolatokba elmélyedve
                  tekintett a távolba és leolvasta arczáról a kinos lelki küzdelmet. Nem merte
                  háborgatni és elhatározta, hogy bevárja itt a szobában.</p>
               <p>Hogy mi hozta őt ide? Egy névtelen levél, melyben arról értesitették, hogy Gerélyi
                  utban van Bereczkfalva felé, a hol Szidónia jelenleg tartózkodik. Az első
                  pillanatban el akarta dobni, a másodikban föltette magában, hogy fölhasználja
                  útmutatásait.</p>
               <p>Tarnay Ervin kimondhatatlanul szenvedett azon nap óta, mikor neje elhagyta házát.
                  Szerette Szidóniát mindazzal az érzéssel, mely még megmaradt szivében. Szerette
                  annál inkább, mivel tudta, hogy egészen más, mint a többi nő. És szerette a
                  játékos mohóságával, a ki mindig azon töpreng, hogyan lehetne az elvesztett
                  betéteket visszanyerni?</p>
               <p>A névtelen levél megadta erre a kivánt alkalmat. Gerélyi Bereczkfalvára megy, hogy
                  megkisértse, nem-e hajlithatja Szidónia szivét a maga részére? Helyes! Ő is
                  odamegy és hasonló próbára teszi nejét. Ha Gerélyi mellett a régi emlékek szólnak,
                  ő mellette az ujabb jogok vannak. A játszma tehát egyenlő. Ha pedig ebben vesztes,
                  marad még egy másik, a mely nem kevésbbé izgató: az a játszma t. i. mikor két
                  férfiu, a ki egyenlő jogot tart egy nőre - a fegyverre bizza az eldöntést.</p>
               <p>Ilyen gondolatok foglalkoztatták Tarnay Ervint, mig ide ért. De az emberi
                  természet dicséretére legyen mondva, hogy a mint neje halvány arczát
                  megpillantotta, elfelejtette terveit és csak arra gondolt, hogyan enyhithetné azt
                  a fájdalmat, melynek ő az okozója?</p>
               <p>...Egy arab regében négy démon vetélkedése van elmondva, a kik közül mindegyik túl
                  akar tenni a másikon gyorsaságban.</p>
               <p>- Gyors vagyok, mint a villám, - szól hetykén az első.</p>
               <p>- Én gyorsabb, mint az emberi gondolat! - hangzik a másik szava.</p>
               <p>- Az alkotó, ha akar, már teljesedett is akarata; lásd ez az én gyorsaságomnak a
                  mértéke! - dicsekedett a harmadik. A negyedik erre igy szólt:</p>
               <p>- Olyan gyors vagyok, mint az átmenet a jótól a gonoszhoz az emberi szivben.</p>
               <p>Legyőzte a többit s övé lett az elsőbbség... Hát megforditva nem történik soha? A
                  leggonoszabb szivben nem ébredhet föl pillanat alatt a jónak tudata? Pedig Ervin
                  szive nem volt gonosz, hanem csak rideg önzésben elfogult. A kérgen alól volt
                  érzés, csak az a baj, hogy nehezen lehetett hozzá jutni.</p>
               <p>E pillanatban azonban az önvád keresztül hatolt a burkolaton és rátalált az eleven
                  érzésre. Ez felszökött a magasba, mint a vizsugár, ha a sziklafuró utat nyit neki.
                  Ez az érzés rezgett Tarnay Ervin hangjában, mikor könyörögve, kérlelve fordult
                  nejéhez:</p>
               <p>- Légy kegyelmes, Szidónia és könnyitsd meg nekem ezt a nehéz pillanatot.
                  Ónsulylyal nehezül rám a tudat, hogy vétkeztem. Őrült voltam, gonosz voltam,
                  bocsáss meg!</p>
               <p>Szidónia még mindig küzdött a rettegéssel, melyet férjének váratlan megjelenése
                  benne keltett. Nem felelt, hanem csak bámult az olyan hirtelen föltámadt rémképre.
                  Ervin észrevette ezt és nem mozdult helyéről, hanem folytatta bus hangon:</p>
               <p>- Félsz tőlem? Hát annyira gonosz voltam, hogy már csak rémületet tudok benned
                  előidézni? Nincs egyetlen hang sem, mely lelkedben mellettem fölszólal?... Igaz! a
                  mit tettem, nagy kiméletlenség volt; de elvakitott régi ellenségem: 
                    a kétely.
               </p>
               <p>Ez az egy szó visszaadta Szidóniának erejét. Metsző gunynyal válaszolt:</p>
               <p>- A kétely?Ön tehát elég kegyes volt engem is a saját multja után megitélni. Ebben
                  vannak kétségkivül nők, a kiknek nyomában folyton jár a kétely.</p>
               <p>- Ne ily hangon, Szidónia, - esdekelt Tarnay. - Lásd, bocsánatot kérve és remélve
                  jövök hozzád. Tudd meg, hogy midőn arról értesültem, hogy előttem már más valakit
                  szerettél, s ez a valaki éppen most áll elő, fölfegyverkezve régi jogaival, erőt
                  vett rajtam az őrültség. Nem tudom elmondani, mi tombolt bennem, de esküszöm, hogy
                  ellenállhatatlan kényszer kergetett. A kételyek egész démoni serege támadt föl
                  szivemben és lelkemben. Koczkára tettem mindent, hogy mindent megnyerjek.</p>
               <p>- S miután vesztett, - válaszolt élesen Szidónia, - vissza akarja könyörögni a
                  betétet? Ej uram, ez nem gentlemanhoz illő eljárás! Ha vesztett, fizessen!</p>
               <p>- Kinek? talán Gerélyinek? - kérdé gunyos mosolylyal Tarnay, a kit neje
                  szárkazmusa egyetlen pillanat alatt az ellenkező érzelemárba terelt.</p>
               <p>- Nem értem, mit akar ezzel mondani! - védekezett büszke hangsulylyal
                  Szidónia.</p>
               <p>- Nem érti? Annál inkább értem én? Ön, asszonyom, sokkal kérlelhetlenebb velem
                  szemben, mint rendes észjárással a köztünk történtek után elvárható volna. Hát mit
                  tettem én? Vétkeztem, mert tulságosan szerettem önt. Ezt a vétket a nők meg
                  szokták bocsátani, ha csak különös okuk nincs a kérlelhetlenségre.</p>
               <p>- Miféle ok?</p>
               <p>- Mikor egy nő férjével szemben a kegyetlenségig szigoru, ez annyit jelent, hogy
                  más férfiuval szemben nem volna annyira kérlelhetlen.</p>
               <p>- Van még talán némi különbség köztem és azon nők közt, a kik önt megtanitották
                  igy gondolkodni és itélni!</p>
               <p>- Van, bizonyára van! - válaszolt enyhébb hangon Tarnay. - Vagy azt hiszi talán,
                  hogy könyörögve állnék itt, ha ön is olyan volna, mint a többi? Jól tudom, hogy a
                  kegyetlen próba daczára sem szállt le arról a magaslatról, a hova imádásom
                  elhelyezte. Maradjon is ott!... Fájdalom, tudom azt is, hogy a női sziv különös
                  valami, mig az egyik férfiunak könyörgésétől jéggé fagy, a másiknak egyszerü
                  kérésére már fölenged.</p>
               <p>- Mit akar ezzel mondani?</p>
               <p>-Csupán azt, hogy megpróbáltatásának ideje még nem ért véget, sőt talán csak
                  ezután következik a legkeményebb próba.</p>
               <p>- Fenyegetés?!</p>
               <p>- Nem; csupán baráti figyelmeztetés. Szeretem önt, Szidónia s ezzel ki van mondva,
                  hogy küzdeni fogok önért minden erőmből és utolsó lehelletemig. Nem tudom és nem
                  akarom belátni, miért veszitsek el mindent egyetlen olyan vétekért, mely nagy és
                  undok lehet a maga nemében, de a szerelem országában nem is vétek. Nem engedem én
                  önt át másnak! Őrködni fogok minden lépése fölött. Ne féljen, nem leszek terhére,
                  nem akadályozom egyéni szabadságában, de azért utját állom mindenkinek, - de
                  különösen egynek, - a ki az én jogom ellenére önhöz akar férkőzni.</p>
               <p>- Ha csak ezért jött, - válaszolt nyugodtan Szidónia, - akkor bátran távozhat
                  ismét. Gerélyi Jenő éppen olyan idegen rám nézve, mint bárki más a világon. Ő és
                  ön: e kettő elől menekültem magányomba.</p>
               <p>- Ne áltassa magát, Szidónia, - mondá szomoruan Tarnay, - ön csak Gerélyi elől
                  futott... Élesen látok szivébe s lehet, hogy ez az én keserü bünhödésem... De ha
                  nem akarja a sors haragját maga ellen zuditani, ha nem akarja mindnyájunk vesztét
                  előidézni, legyen Gerélyivel szemben is olyan álhatatos, mint a milyen kegyetlen
                  volt velem szemben.</p>
               <p>...Elhangzottak a távozó férfiu lépései, a ki elment bucsuszó és üdvözlet nélkül.
                  Szidónia elmerengve nézett utána és halvány mosoly játszotta körül ajkait, mikor
                  elgondolkozott a hallottak fölött.</p>
               <p>Milyen éles látásuvá tette ezt az embert szenvedélye. Kitalálta, világosan
                  kiolvasta a nő szivéből, a mit ez mégmaga sem mert volna magának bevallani. De
                  most kitört belőle elementaris erővel az érzés és egészen hangosan, mintha még
                  szemben állana vele Ervin, mintha szemébe vágná a vallomást, mondá:</p>
               <p>- Igaza van! Szeretem Gerélyit! Nem is szüntem meg soha őt szeretni. Téli álom
                  dermedése vett négy évig erőt a szivemen. De a mint Jenő megjött, eljött a tavasz
                  is, mely a földet fölébreszti a dermedésből...</p>
               <p>Egy pillanatig állott ott ellenállhatlan varázstól környezve lángoló érzelem
                  kitörésében. Aztán meghajlott alakja, eltünt a büszke dacz vonásaiból és mély
                  fájdalommal rebegte:</p>
               <p>- De mi haszna? Annál inkább kell már most érzelmemnek gátat vetni! mert szabad
                  folyást engedni neki, ez annyi volna, mintha Jenő életét én tenném koczkára...</p>
             
            </div>
            <div type="chapter">
               <head>XVI.</head>
               <p>Egész este hallgatag és merengő volt Szidónia. A fiatal párnak eleinte nem tünt ez
                  föl, mert jókedvü incselkedéseik közben (náluk ilyen alakot öltött a boldog
                  szerelem) nem vették észre, hogy az, a kit ők hálásan jó szellemüknek neveznek,
                  egészen magába vonult és nem vesz részt beszélgetésükben.</p>
               <p>Csak midőn tiz óra felé Cselkó bucsuzni akart, hogy a közel fekvő faluba menjen
                  éjjeli szállására, - abban a hajlékban, hol két nő csupán csak két cselédnek
                  védelme alatt lakott, világi szokás szerint nem maradhatott, - csak ekkor vette
                  észre, hogy Szidónia nagyon sápadt és egészen kimerült a lelki küzdelmektől.</p>
               <p>Emmyke eltávozott néhány pillanatra, hogy parancsot adjon a kocsi befogatására.
                  Cselkó tuláradó érzéssel lépett Szidóniához és hévvel emelte kezét ajkaihoz.</p>
               <p>- Köszönöm! Nagyon köszönöm!</p>
               <p>- De mit, kedves barátom? - kérdé Szidónia mosolyt erőltetve ajkaira.</p>
               <p>- Ezt a boldogságot!... Hogy ezt az angyalt nekem adta!... Ön nem tudja, Szidónia,
                  mit tett velem. Mondja csak, mivel érdemeltem én öntől annyi jóságot?</p>
               <p>- Azzal, mert biztosan tudom, hogy Emmyt boldoggá fogja tenni.</p>
               <p>- Ha ember erre képes, akkor bizonyára megteszem... A mai nap megjutalmazott
                  mindazokért a küzdelmekért, melyeket eddig folytattam, hogy a rideg élettől
                  kicsikarjam azt, a mit jussomnak tartottam. Fáradozásaimnak ilyen nagy dijára
                  azonban soha sem számitottam. Hogy is mertem volna én, a szegény munkások gyermeke
                  arra gondolni, hogy ennyi boldogság lesz osztályrészem? Önnek köszönöm ezt,
                  Szidónia, valamint azt is, a mivé lettem és hogy egyáltalában valamivé
                  lettem!</p>
               <p>Szidóniában nem volt az önzésnek egyetlen szikrája sem. Nemes lelke felül tudott
                  emelkedni a saját fájdalmán, hogy örömét lelje mások boldogságában. De a lefolyt
                  nap izgalmai megingatták önuralmát. A sok váltakozó érzés megfosztotta erejének
                  egy részétől s midőn Cselkót igy beszélni hallotta és arra gondolt, hogy mi más az
                  ő saját sorsa ahhoz képest, mely Emmyre vár, tompa fájdalmat érzett szivében és
                  lankadtan dőlt hátra székében.</p>
               <p>- Az Isten szerelmére, mi a baja? - kiáltott ijedten Cselkó, a ki csak most vette
                  észre, milyen sápadt Szidónia.</p>
               <p>- Semmi... egy kis főfájás az egész...</p>
               <p>Cselkó figyelmesen vizsgálta a szenvedő nő bánatos vonásait. Szidónia lecsukott
                  szemekkel ült előtte, feje a szék támláján pihent és halvány arczán egy-két könyü
                  rezgett végig. Talán maga sem tudott erről? Lehet, hogy öntudatlanul segitett igy
                  magán a fájdalommal terhelt sziv.</p>
               <p>- Nem, Szidónia, - szólott nyugtalanul Cselkó, - ez több a puszta testi
                  fájdalomnál. Önnek a lelke is szenved. Mondja meg nekem, mi bántja. Nemcsak mint
                  jó barát kérdem, de már most mint testvérnek is van jogom arra, hogy bizalmával
                  megajándékozzon.</p>
               <p>- Majd később, majd holnap...</p>
               <p>- Minek elodázni azt, a mit most is elmondhat? A mi önt könyekre fakasztotta, nem
                  lehet csekélység. Ismerem lelki erejét. S ha veszély környékezi, vagy pedig
                  fájdalom sujtotta, miért várjak holnapig, hogy segitségére siessek? Kérem,
                  könyörgök, mondjon el mindent!</p>
               <p>- Ervin volt itt ma délután, - szólott rövid szünet mulva Szidónia.</p>
               <p>Cselkó ijedten lépett közelebb.</p>
               <p>- Ervin!? - kiáltott ámulva, - s mit keresett? mit akart?</p>
               <p>- Bocsánatomat.</p>
               <p>- Ön elutasitotta, ugy-e bár?</p>
               <p>- Nincs többé egymásnak mondani valónk.</p>
               <p>- S mit mondott ő?</p>
               <p>- Fenyegetőzött.</p>
               <p>- Önt fenyegette?</p>
               <p>Szidónia ajkait keserü mosoly játszotta körül, mikor éles iróniával válaszolt:</p>
               <p>- Dehogy! Ervin gentleman. Csak nem fog egy nőt fenyegetni? Csupán azt adta
                  értésemre, hogy lesben áll körültem és várni fogja, mikor közeledik hozzám
                  Gerélyi. Ekkor lecsap prédájára!</p>
               <p>Cselkó gondba borult homlokkal állott néhány pillanatig, aztán kérdé:</p>
               <p>- Tudja-e Ervin, hogy Gerélyi utban van ide?</p>
               <p>- Nem vettem ki szavaiból s nem is hiszem. Istenem, ha éppen itt találkoznának! -
                  kiáltott föl borzalmában összerázkódva a szegény nő.</p>
               <p>- Ezt a találkozást minden áron meg kell akadályoznunk.</p>
               <p>- De hogyan? - kérdé remegve Szidónia, mig tekintete esdve és várakozásteljesen
                  csüngött Cselkó ajkain.</p>
               <p>- Önnek menekülnie kell innen. El fogja hagyni ezt a vidéket s olyan helyre megy,
                  a hol egyelőre sem Gerélyi, sem pedig Tarnay Ervin nem juthatnak közelébe.</p>
               <p>- De hova menjek; - szólott panaszos hangon a gyötrött nő, - ez a ház az egyetlen
                  hely a világon, mely menhelyet nyujthat nekem, mely a sajátom.</p>
               <p>- Tudok még egy menhelyet, - mondá meleg érzéssel Cselkó, - ha nem is olyan
                  kényelmes, mint ez, de mindenesetre megpihenhet benne gond és aggodalom
                  nélkül.</p>
               <p>- Melyik az, hol van? - kérdé mohón Szidónia.</p>
               <p>Mielőtt Cselkó válaszolhatott volna, Emmyke kinyitotta az ajtót és vidám hangon
                  beszólt:</p>
               <p>- A kocsi előállott. A holdfényt is megrendeltem, nemkülönben a tavaszi szellőt,
                  hogy önt elkisérjék hazáig.</p>
               <p>- Mit ér, ha a napfényt itt kell hagynom? - válaszolt mélyen a két szemébe
                  tekintve Cselkó, aztán halkan Szidóniához fordulva: - Holnap délelőtt
                  részletesebben megbeszéljük a tervet. Addig is barátkozzék meg azzal a
                  gondolattal, hogy talán még holnap elutazunk.</p>
               <p>Szidónia némán intett fejével. Emmy tréfás duzzogással felszólalt:</p>
               <p>- Már megint sugdolóznak előttem? Hisz már nem vagyok kis leány, hanem...</p>
               <p>Azt akarta mondani: „menyasszony”, de nagyon elpirult és elhallgatott.</p>
               <p>- Mondja csak ki bátran, Emmykém, hogy menyasszony, - bátoritotta tettetett
                  komolysággal Cselkó, - az ilyen uj és fiatal méltóságot nem lehet eléggé
                  hangoztatni. Lássa, én legjobban szeretném, ha fölállhatnék egy magas hegynek
                  csucsára és olyan hangon, mely éjszaktól délig elhatna, azt kiáltanám: „Boldog
                  vőlegény vagyok. Emmykének hivják az én aranyos menyasszonyomat.”</p>
               <p>- Menjen, maga bohó! - mondá mosolyogva Emmy.</p>
               <p>- Bohó? hát ez a tekintély?... Tudja-e, édes Emmykém, hogy komolyan elhatároztam
                  magamban, önt az imént emlitett méltóságtól mielőbb megfosztani?</p>
               <p>- Ne tegye! hadd büszkélkedjem egy ideig benne, - kérlelte tréfásan a fiatal
                  leány.</p>
               <p>- De csak rövid ideig. Mert ha az Isten és Szidónia testvérünk ugy akarja, mielőbb
                  fölcseréljük egy még szebb czimmel.</p>
               <p>Emmy Szidónia keblére rejtette piruló arczát. De hogy tisztában volt azzal, melyik
                  ez a „szebb czim”, elárulta keblének emelkedése.</p>
               <p>- Most pedig jó éjt, hölgyeim! - mondá Cselkó és Szidóniának kezet csókolt. Emmy
                  elkisérte őt az ajtóig s ott valahogy - ki tudja, mi módon? - egy hosszu csókban
                  találkoztak ajkaik.</p>
               <p>Aztán elváltak. Emmy kifutott az erkélyre s onnan nézte, hogyan ül fel a kocsira
                  Cselkó, bevárta, mig a kocsi megfordul és a kapun kihajt, aztán édes epedéssel, de
                  vidáman utána kiáltott:</p>
               <p>- Jól megnézze az utat, mely ide vezet!</p>
               <p>Cselkó válaszát elnyelte a kocsizaj, de talán feleletül szolgálhatott az a gyors
                  mozdulat is, melylyel jobb kezének ujjait ajkaihoz vitte, aztán gyorsan ugy tett,
                  mintha valamit szórna fölfelé: talán csókokat?</p>
               <p>Jó negyed óráig állott Emmy az erkélyen és nézett arra felé, a hol a kocsi, mely
                  kedvesét elvitte, eltünt. Ki tudná megmagyarázni egy fiatal leányszivnek
                  rejtélyét? A jókedvü, vidám és egészséges érzésű Emmy addig-addig nézett egy
                  irányba, mig lassanként könyek gyültek szemébe és édes zokogással könnyitett
                  érzelmektől tuláradó szivén.</p>
               <p>Odabent is folytak azalatt könyek, de ezeket mély fájdalom szülte. Szidónia bánata
                  és kétségbeesése megfosztotta ezt a különben erőslelkü nőt önuralmától. Először
                  történt vele, hogy ridegnek és kegyetlennek találta a kötelesség érzetét, hogy
                  gyöngének tartotta magát a sors viharával szemben és nagyon szerette volna, ha más
                  valaki dönt élete fölött, nem pedig ő maga.</p>
               <p>Itt is, ott is könyek folytak, de mig Emmykénél a remény, a boldog érzés ékité
                  magát e gyöngyökkel, Szidóniánál a lemondás öltött gyászruhát és arra himezte a
                  fájdalom gyöngyeit.</p>
               <p>Az egyetlen, e kis külön világhoz tartozó lény, a mely boldog és csendes álomban
                  pihent, Cselkó volt. Férfigyülölő aggszüzek bizonyára azt fogják ebből
                  következtetni, hogy a férfinem durvább, gyalulatlanabb érzelemvilága érintetlen
                  marad a finom érzések hullámzásától és a mellett elég prózai, hogy az ég közelében
                  se feledkezzék meg aföldi élvezetről. Nem lehet föladatunk Cselkót ilyen vád alól
                  tisztázni; ő maga is elég bölcsész, hogy ilyesmit semmibe vegyen, de a mellett
                  tudja azt is, hogy minden órának megvan öröme és bánata.</p>
               <p>A bölcs beosztásban, hogy mindig valamivel többet tudott szakitani az élet
                  örömeiből, ugy hogy a bánat kisebbségben maradt, rejlett az ő életfilozófiája. S
                  ha lefekvés előtt kissé el is komoritotta őt Szidónia szerencsétlen sorsa, ott
                  volt mindjárt Emmyke mosolygó képe, hogy földeritse érzését.</p>
               <p>Jól aludt és mikor másnap reggel fölébredt, egészen tisztában volt tervével. Hogy
                  miben állott ez a terv, azonnal meg fogjuk látni.</p>
               <p>Tiz óra felé szemben ült a kerti lugasban Szidóniával. Emmyke a szobájában volt,
                  hogy felügyeljen a csomagolásra, melyet a két cseléd végezett. Mert ugy volt
                  elhatározva, hogy még az nap este elutaznak.</p>
               <p>- Már mikor utra keltem, - folytatta a megkezdett beszédet Cselkó, - előttem
                  lebegett az a lehetőség, hogy önöknek majd innen menekülniök kell. Irtam
                  házfelügyelőmnek... ne nézzen rám olyan csodálkozva, kedves Szidónia, mert igenis
                  én háztulajdonos vagyok! Nem valami fényes palota, nem is nagyvárosi uri hajlék az
                  én házam, hanem annak, a ki pihenni akar rövid ideig a munkától, elég jó. Valahol
                  a Kárpátok tövében van egy kis falu. Patak szeli keresztül és erdő veszi körül.
                  Ott vettem magamnak egy kis nyaralót megtakaritott pénzemből, berendeztem
                  müvészi otthonnak és már előre örvendtem, hogy fogok én ott távol a világtól
                  egy-két hetet tölteni! Arra a boldogságra, hogy nem megyek egyedül oda, hanem ön
                  és Emmy elkisérnek, természetesen gondolni sem mertem!</p>
               <p>- De kedves barátom, - mondá habozva Szidónia, - ön elfelejti, hogy... Minő
                  jogczimen fogadjam én öntől ezt a jóságot?</p>
               <p>- Hát nem elég jogczim a testvéri érzés? Ha Emmyke nőm lesz...</p>
               <p>- De még nem az!</p>
               <p>- Ha ön és Emmy beleegyeznek, könnyen elháritok minden akadályt. Összeköttetéseim
                  olyanok, hogy egy hét alatt megszerzek minden szükséges okiratot egybekelésünkre.
                  S ha Emmy egyszer nőm, ön mint testvére, bátran megmaradhat az uj otthonban. Az én
                  házam az ön vára és szeretném látni, ki meri küszöbét az ön engedelme nélkül
                  átlépni!</p>
               <p>Szidónia nem válaszolt azonnal. Elgondolkozott egy pillanatig, tekintete végig
                  járta a kedves otthon környékét, melyhez a bús emlékeken kivül, annyi édes emlék
                  is füzte. Itt töltötte gyermekkorát, e fasorok közt futkosott azokban az években,
                  melyekben csak vidámságot és örömet ismer szivünk; erről az erkélyről nézett le
                  akkor is, midőn Gerélyi, a kinek atyja birtokos volt a környékben, először jött
                  hozzájuk látogatóba. S midőn az öreg Kende nagy vagyonát elnyelte a bukás, ugy
                  hogy kereskedői becsületét is csak leánya érzéseinek árán tudta megmenteni, ezt a
                  kis birtokot kiküzdötte a hitelezőktől. Hogy ne szeretné hát édes otthonát, hogy
                  ne sajogna szive, mikor futva kell belőle menekülni!</p>
               <p>- Legyen hát! - mondá végre legyőzve érzelmeit, - beszéljen Emmyvel s ha ő...</p>
               <p>Nem fejezte be a mondatot. Kisérteties rémülettel tágra nyiltak szemei egy
                  pillanatra és elsápadt; a következő pillanatban pedig vérének minden hulláma
                  fölfelé tódult és biborpirral boritotta arczát. Reszkető keze belekapaszkodott az
                  előtte álló asztalkába és fölállva nézett meredt tekintettel kifelé. Cselkót
                  nagyon meglepte ez a hirtelen elhallgatás és szinváltozás. Nem tudta okát, mert
                  háttal ült a kerti lugas bejárata felé. Megfordult ültében - s már most ő is
                  megértette Szidónia meglepetését.</p>
               <p>A ház felől lassu léptekkel jött egy magas férfialak a kerti uton végig.
                  Gondolkodva haladt és meg-megállt néha, mintha föltóduló emlék bilincselné egy
                  helyre. Aztán erőt vett magán és odább ment. Nem nézett körül keresgélő
                  tekintettel, hanem egyenesen a lugas felé ment, mintha bizonyosan tudná, hogy ott
                  találja azt, a kit keres.</p>
               <p>Ez a férfiu Gerélyi Jenő volt.</p>
               <p>- Elkéstünk. A vihar szabad ég alatt talál; - mondá Cselkó, a kit ez a váratlan
                  fordulat csaknem kihozott sodrából.</p>
               <p>Szidónia magához tért rémületéből. Büszkén fölegyenesedett és az elhatározás erős
                  hangján válaszolt Cselkónak:</p>
               <p>- Szabad ég alatt is megoltalmaz az ég és pajzs a szabad, erős akarat!</p>
               <p>Állva várta be, mig Gerélyi oda ér a lugas elé. Talán sejtette, hogy ilyen
                  küzdelemben annak részén az előny, a ki támad, vagy talán nem akarta, hogy a
                  szeretett férfiu hangjának varázsa azonnal megbénitsa szilárdságát, elég annyi,
                  hogy be nem várta, mig Gerélyi megszólalt, hanem köszöntését megelőzve, ő támadt
                  rá:</p>
               <p>- Miért üldöz? Mit vétettem önnek, hogy nem enged megpihenni, hanem arra késztet,
                  hogy utolsó menhelyemnek is hátat forditsak?</p>
               <p>Gerélyit nem lepte meg ez a támadásszerü föllépés. Nyugodt hangon, mely mintha
                  érczből volna, ugy csengett, adta meg a feleletet!</p>
               <p>- Nem vétke, hanem erénye késztet arra, hogy kövessem nyomát. Mikor utoljára
                  találkoztunk, Szidónia, s ön elmenekült: mint a szittya harczos, még egyszer hátra
                  fordult és megfeszitett tegzéről egy nyilat bocsátott szivembe. Ezt vegye ki, ha
                  nem akarja, hogy megöljön a seb.</p>
               <p>- Nem értem... nem tudom, mit akar mondani, - hebegett Szidónia, a ki egy
                  pillanatra ujból elvesztette bátorságát.</p>
               <p>- Hogy érti és jól tudja, mit akarok öntől kérdezni, mutatja fölindulása és a pir
                  arczán. Vajha ezt tekinthetném feleletül.</p>
               <p>- Kérdezni akar? szóljon!</p>
               <p>Gerélyi Cselkóra tekintett és habozva mondá:</p>
               <p>- A kérdés olyan, Szidónia, hogy kettőnkön kivül csak az istennek szabad azt
                  meghallania. Ha egy harmadik előtt kapok erre választ, ez már csakis tagadó
                  lehet.</p>
               <p>- Egyedül maradjak önnel? - szólt panaszos hangon a szegény nő. - Megujitsam a
                  kinos jelenetek egész sorát? De minek? mi czélból?</p>
               <p>- Hogy kivegye azt a nyilat szivemből, vagy pedig...</p>
               <p>- Legyen meg akarata! - szólott hirtelen elhatározással Szidónia: aztán Cselkóhoz
                  fordult: - Ön hallotta kedves barátom, hogy kötelességérzetemre hivatkoztak.
                  Hagyjon magunkra néhány perczig és intézkedjék azalatt, hogy még a délután három
                  órai vonattal utra kelhessünk.</p>
               <p>Cselkó szótlanul engedelmeskedett. Mikor a ház felé vezető ösvényen végig ment,
                  sajátságosan kétkedő volt arczának kifejezése és félig hangosan igy szólt
                  magában:</p>
               <p>- Attól tartok, hogy kárba vesz készülődésem!</p>
             
            </div>
            <div type="chapter">
               <head>XVII.</head>
               <p>Egyedül maradtak!</p>
               <p>Szidónia még mindig szemben állott a lugas benyilójával. Gerélyi közelebb lépett,
                  a mint Cselkót távozni látta. Megkerülte a kis asztalt és oldalt találta magát a
                  nővel; a kinek vonásaiból olyas valamit olvashatott ki, a mi lehütötte
                  reményeit... ha ilyenekkel jött.</p>
               <p>Erős elhatározás tükrözödött Szidónia tekintetében, mikor ő kezdte meg a
                  harczot.</p>
               <p>- S most beszéljen!</p>
               <p>- Mikor eltávozott, Szidónia - szólott rezgő hangon Gerélyi - utolsó szava ez
                  volt: „Önnek nem bocsáthatok meg soha, mert szeretem”. Komolyan és igazán mondta
                  ezt?</p>
               <p>- Komolyan és igazán! - válaszolt a nő.</p>
               <p>- Hogy szeret?</p>
               <p>- Hogy szeretem... De azért korántse örvendjen e kijelentésnek. Mert a milyen
                  igaz, hogy szeretem, olyan igaz az is, hogy soha sem fogok önnek megbocsátani
                  azért, a mit ellenem vétett.</p>
               <p>Gerélyi lesütött tekintettel hallgatta e szavakat, melyeket olyan komoly hangon
                  mondott Szidónia, mintha itélő biró volna. Csak egy-két pillanat mulva rebegte az
                  érzelmeitől ostromolt férfiu:</p>
               <p>- Hadd szivjam magamba az édes mérget, élvezve édességét és feledve azt, hogy
                  méreg!... Ha tudná Szidónia, milyen boldogságot nyujtanak kemény szavai... Ön még
                  szeret! Milyen régen hallottam én ezt a szót ajkairól... akkor is e helyen mondta.
                  Nem volt azon a napon olyan utóhangja, de jobban régente sem boldogithatott... Ön
                  szeret: hisz ez annyit jelent, hogy ismét föltámadtam szivében, érzésében és
                  becsülésében.</p>
               <p>- Ez annyit jelent, Jenő, - szólott remegő hangon és az emlékek hatalma alatt
                  meghajolva a nő, - hogy immár az én érzésem is halni készül. Még egyszer fölkeresi
                  az önét, nem hogy együtt éljenek, hanem hogy együtt eltemetkezzenek.</p>
               <p>- S miért nem élhetnének együtt? - kérdé hevesen a férfiu, lázas elragadtatásában
                  megragadva a nő kezét, melyet az egy pillanatig az övében pihenni engedett; -
                  miért kell eltemetni azt, a mi olyan életerős? Ki mondta ki a halálos
                  itéletet?</p>
               <p>Mintha messze távolból csengne a nő hangja, tompul érkezett a válasz a férfiu
                  füléhez:</p>
               <p>- Az, a kinek nem áll ugyan hatalmában életet adni, de megölhet: a törvényes rend.
                  Én még mindig Tarnay Ervin neje vagyok. Ő elvesztette ugyan jogát szivemre, de még
                  mindig jogában áll megakadályozni azt, hogy másnak adjam érzésemet. De ha még tul
                  is akarnám magamat tenni a törvényes renden - s nem tagadom, bizonyos körülmények
                  közt volna erre is bátorságom - nagyobb akadályt görditett a sors utamba.</p>
               <p>- Melyik az? Hátha el tudnám távolitani?</p>
               <p>Fájdalom csillant a nő tekintetében. Reszkető hangon válaszolt:</p>
               <p>- Elémbe görditeni segédkezett ugyan, de hogy eltávolitsa, arra már nincs hatalma
                  és ereje.</p>
               <p>- Melyik az az akadály? Hadd ismerjem meg legveszedelmesebb ellenségemet! -
                  unszolta a férfiu.</p>
               <p>- Ha tudni akarja: ez az ellenség a kétely. Én is rabja
                  vagyok, mint Tarnay Ervin. Csodálatos, hogy csakis ezt az egyet tanultam tőle!...
                  Nem bizom többé emberek őszinteségében, elvesztettem minden hitemet az érzelem
                  igazságában. Akárhogy biztatom is magamat, hogy a sötétnek ellentéte a világos, a
                  sötéthez szokott szemem már nem birja el a világosságot. S ha elém állna maga a
                  megtestesült igazság, ő tőle is csak azt tudnám kérdezni: „Hátha mégis?” Annyiszor
                  játszottak már velem és legszentebb érzelmeimmel, hogy már én sem tudok senkit
                  komolyan venni.</p>
               <p>Mélyen meghatotta a férfiut ez a fájdalmas panasz. Gyöngéd érzéssel akarta
                  vigasztalni és aggódó hangon kezdé:</p>
               <p>- Ön beteg, Szidónia, ugy-e?</p>
               <p>- Lehet, hogy az vagyok...</p>
               <p>- Nem jó gyógyszer ilyenkor a magány. Nem távozom, bármint akarna is elüzni
                  magától. Mert tudja meg, hogy az idegen kéz ütötte sebeket gyógyitani, ez az igazi
                  szerelemnek legszebb előjoga.</p>
               <p>- S azokat ki gyógyitja meg, melyeket maga a szerelem ütött? - kérdé bánatosan a
                  nő. - Pedig ezek a legfájdalmasabbak! Vagy azt hiszi talán, hogy ebben a rut
                  játékban Ervin gonoszsága fájt jobban? Az ön gyöngesége sujtott leginkább!</p>
               <p>- Szánom és bánom gyöngeségemet, Szidónia, - szólott kis szünet mulva a férfiu, -
                  de azért mégis áldom. Mert csak igy tudtam meg, hogy ön még mindig szeret. Ha nem
                  szegődöm Tarnay Ervin mellé czinkosnak, bizonyára soha sem nyilik meg ajka arra a
                  vallomásra, hogy még szeret. Ön büszke, Szidónia, s ilyen csapásra volt szükség,
                  hogy a szerelem legyőzhesse büszkeségét. Fájlalom a csapást, de áldom hatását.
                  Mert én szeretem önt mindazzal az érzéssel, melyet az évek, a magány, a
                  kétségbeesés és a csalódás haragja fölhalmoztak szivemben. Nem lobbanó szenvedély,
                  nem marczangoló vágy az, a mi önhöz kerget, hanem a mindenható tudat, hogy ön
                  nélkül nem élhetek többé.</p>
               <p>Szidónia összerezzent ezen égő szenvedélylyel kimondott szavaknál, de Gerélyi
                  észrevevén megdöbbenését, bánatos hangon folytatta:</p>
               <p>- Ne értsen félre, nem akarom azzal ijeszteni, a mivel Tarnay Ervin engem
                  kényszeritett: nem fogom az öngyilkossági komédiát eljátszani. Minek is? Hisz
                  bizonyos vagyok abban, hogy ezuttal nem élem tul minden reményemnek
                  meghiusultát.</p>
               <p>- Mit mondjak önnek válaszul? - szólott a nő. - Biztassam, mikor magam sem bizom
                  többé senkiben és semmiben? Reményt csepegtessek szivébe, mikor már rég megszüntem
                  reménykedni. Hazudni nem tudok még kiméletből sem. Valamint nyiltan bevallottam
                  önnek, hogy szeretem, ugy őszintén kimondom azt is, hogy utaink ketté váltak és
                  csoda nélkül soha sem vezethet többé egy és ugyanabba az irányba ösvényünk.</p>
               <p>- Csoda? Hát kell-e még nagyobb csoda, mint a mi szerelmünk? Annyi viszontagságot
                  tulélve, nem volna csodálatos életereje? Látom ugyan, hogy életképes, de nem tudom
                  sehogysem belátni, miért nem volna joga arra, hogy megéljen?</p>
               <p>Szidónia nem adott feleletet e kérdésre. Azt mondani e férfiunak: „Nem élhet meg,
                  mert Tarnay Ervin keze fenyegeti életgyökerét” bizonyára nem lett volna egyéb,
                  mint siettetni az élethalálharczot Tarnay és Gerélyi közt. Másfelé forditotta hát
                  a beszélgetés irányát és érvekkel próbált előállni azizzó szenvedélylyel
                  szemben...</p>
               <p>- Reflexiók posványába gázoltunk, - mondá, - természetes, hogy inog alattunk a
                  talaj. Térjünk vissza a valóságba, a mely ez: szeretem önt, nem tagadom, de nem
                  lehetek az öné. Köztünk áll egy egész világ s azonfelül még az én bizalmatlanságom
                  is minden iránt, a mi érzés. Azért kérve kérem, ne ostromolja szivemet olyasmiért,
                  a mit nem adhatok. Vessünk véget e különben is tulságosan hosszura nyuló
                  beszélgetésnek s váljunk el mint két jó barát, a kik a barátság érzésénél többet
                  már nem nyujthatnak egymásnak, de hálásak ezért a kevésért is.</p>
               <p>- Szidónia, az égre kérem! - könyörgött Gerélyi: de a nő, a ki erejét fogyni
                  érezte, nem akarta tovább hallgatni, hanem félbeszakitotta:</p>
               <p>- Legyen ugy, a mint mondtam, legyen ön barátom s ne akarjon több is lenni. Ez a
                  legjobb: higyjen nekem, mert belőlem a meggyőződés beszél.</p>
               <p>Gerélyi egészen közel lépett Szidóniához. Lángoló tekintete csaknem perzselte a nő
                  arczát és elfojtott hangon mondá:</p>
               <p>- Mi nekem meggyőződése?! Szivét akarom végre hallani, ez beszéljen!... Elég volt
                  már az ész, a logika szavából, szóljon egyszer nyiltan és leplezetlenül a sziv!
                  Hisz évek óta hiába kopogtat a rabul ejtett érzés szivem kapuján, hogy csak egy
                  pillanatra is kiszabaduljon börtönéből: nem volt szabad kijönnie. Ma végre
                  lepattant a zár és a kiszabadult fogoly ittasultan rohan ki a szabadba. Ön
                  szabaditotta ki, ön mondta, hogy szeret. Miért akarja ismét rázárni a rideg
                  börtönkaput? Ne beszéljen nekem többé lemondásról, ne akarja az ész révén
                  visszavenni azt, a mit szive adott. Nem hallgatok többé önre, hanem csupán
                  érzésemre és lángoló vágyaimra!</p>
               <p>Megfogta a nő kezét és esengve tekintett szemébe. Szidónia érezte, hogy megolvad
                  akaratának szilárdsága e könyörgés előtt. Még egyszer kitépte magát az őt
                  körülhálózó érzésből és okos szót próbált:</p>
               <p>- De gondolja meg Jenő...</p>
               <p>Nem folytathatta. Gerélyiből kitört az indulat féktelen erővel:</p>
               <p>- Hát nem eleget ölte meg a meggondolás életem örömeit? Azok, a kik nem riadtak
                  vissza kicsinyes akadályoktól, boldog mosolylyal és megelégedéssel gondolnak
                  vissza fiatalságukra. Mit nyujt nekem ez a visszaemlékezés? Önkinzást, minőt a
                  Thebaid-puszta őrültjei vittek magukon véghez; lemondást és örökös szomjuságot a
                  telt kehelylyel szemben... Ezek az én emlékeim!... Négy évig jártam uttalan
                  utakon, keresve a feledést, de feledni csak a boldogság és a kielégitett vágy tud.
                  Ugy tértem vissza, a mint elindultam: elepedve a gyötrő fájdalomban... Tudja már
                  most, Szidónia, hogy mivel tartozik nekem: Azzal a boldogsággal, melyet ön miatt
                  másoktól sem fogadtam el. Nagy tartozás ez s nincs hatalom földön és égben, mely
                  önt ez alól föloldaná.</p>
               <p>A nő szivének rekeszéről is lepattant a zár. Félrevetve büszkeségét, ő is bús
                  panaszban siratta meg az elvesztett éveket, a hosszu, reménytelen küzdelmet. És
                  reszkető szava mélyen meghatotta a férfiut.</p>
               <p>- Kisebb volt talán az én szenvedésem?- zokogott Szidónia; - kevesebb keserüség
                  vegyült talán az én italomba? A mig odáig jutottam, hogy lemondás lett a
                  mindennapi kenyerem, kétségbeesve küzdöttem azon gondolat ellen, hogy ne legyek
                  részese a minden emberrel közös boldogságnak! Azt a tartozást, melyet ön emlit,
                  nem róhatom le, mert...
               </p>
               <p>Nem folytathatta. Magához ölelte őt szenvedélylyel lángolóan a férfiu és közben
                  suttogó hangon szólt hozzá:</p>
               <p>- Leróhatod, ha akarod. S akarnod kell, hacsak vétkezni nem akarsz ellenem és
                  érzésed ellen. Hisz minden szavadból esdve, könyörögve szólal meg a lebilincselt
                  érzés. Tedd félre a büszkeséget, Szidónia és hallgass szivedre... Fogadj el engem
                  kalauzul. Elvezetlek a boldogság és az üdv országába, a hol már olyan rég van
                  fentartva helyünk. Fogadjuk el az üresen álló helyet.</p>
               <p>Mámoritó suttogása elbóditotta a nőt. Ah! hisz olyan régen vágyódott és epedett az
                  ő szive is e percz után. Lehunyt szemekkel hallgatta a varázsszót és megengedte,
                  hogy a férfiu csókolja haját, homlokát és ajkait. Önfeledten, öntudatlanul
                  vállaira hajtotta fejét és csupán egy eszméje volt: Bárcsak 
                     ezután vége volna mindennek.</p>
               <p>Nem vették észre, hogy néhány percz óta nincsenek már egyedül. Két lépésnyire a
                  lugas benyilójától állott Tarnay Ervin és szenvedélyes haraggal hallgatta a
                  lángoló szavakat, melyeket egy férfiu az ő nejéhez intézett. És Szidónia nem
                  védekezett, Szidónia hajlott a csábitó szavakra...</p>
               <p>Jól mondta Ervin előtte való nap, hogy a női sziv különös valami: mig az egyik
                  férfiu könyörgésétől jéggé fagy, a másiknak kérésére fölenged. De maga sem
                  sejtette, hogy filozófiája ily hamar érvényre jut.</p>
               <p>Hogyan jutott Tarnay ide? Nem a véletlen irányitotta lépteit! Előre volt ő arról
                  értesitve, hogy Gerélyi ide jön s be akarta várni, hogy leszámoljon vele. Azért is
                  nem utazott el előtte való nap, hanem a községi vendéglőben töltötte az
                  éjszakát.</p>
               <p>Kegyetlen egy éjszaka volt ez rá nézve. Nem zárhatta el magát azon tudat előtt,
                  hogy ő, a nagy játékos, teljes kudarczot szenvedett olyan emberrel szemben, a kit
                  ő maga csak „strohmannak” tekintett a nagy játékban. Azt hitte, hogy Gerélyi ugy
                  fog játszani, a mint ő, a mögötte álló inspiráló akarja s egyszerre csak ellene
                  fordult!</p>
               <p>De nemcsak a sértett hiuság bántotta Tarnay Ervint, hanem egy mélyebbre menő érzés
                  is. Az a gondolat, hogy Szidóniáról le kelljen mondania, föllázitotta vérét és
                  megfosztotta eszét higgadtságától. Mindent, csak ezt az egyet nem. Legyen hát
                  küzdelem élet-halálra.</p>
               <p>Reggeli sétája után hazatérve, a fecsegő vendéglős elmondta neki, hogy a tizenegy
                  órai vonattal egy ur érkezett, a kinek külseje és magaviselete elárulják, hogy
                  fővárosi. Néhány odavetett kérdésből meggyőződött Tarnay, hogy a megérkező nem
                  más, mint Gerélyi.</p>
               <p>Azt is elmondta neki a vendéglős, hogy a „pesti ur”, a mint megérkezett, csak
                  öltözetet váltott, aztán azonnal a kastély irányába indult. Ugy látszik, jól
                  ismeri erre felé a járást...</p>
               <p>Tarnay nem hallgatott tovább a fecsegőre. A legvadabb indulat tombolt lelkében,
                  féket vesztve, minden gátot törve. E pillanatban elhitte azt, a mit az a névtelen
                  levél mondott, mely őt arra birta, hogy ide jöjjön: elhitte, hogy Szidónia hivta
                  meg Gerélyit, hogy ők ketten teljes egyetértésben vannak.</p>
               <p>Csak annyi időt vett magának, hogy fölsiessen szobájába és magával hozott
                  pisztolyait zsebre dugja. Nem vár tovább: ott, a hol Gerélyire rátalál, legyen meg
                  a végső küzdelem! Ketten nem élhetnek meg e földön.</p>
               <p>A józan ész, a higgadtság teljesen bucsut vettek tőle. Vad haragja ködöt bocsátott
                  szemeire és csak fátyolon keresztül látott, mig a község utczáján végig futott.
                  Szerencséjére néptelenek voltak ezek ilyenkor, különben alighanem őrült vagy
                  gyilkosként fogták volna el, mikor, minden zsebéből kikandikáló pisztolyokkal,
                  rohan odább.</p>
               <p>Szerencsétlenségére éppen akkor érkezett a kertbe, midőn Szidónia elbódulva
                  Gerélyi lángoló szavaitól, türte csókjait és öleléseit. Ez a látvány vad dühre
                  lobbantotta Tarnayt. Már most nem becsületes küzdelmet, párbajt óhajtott, hanem
                  csak megsemmisiteni akarta vetélytársát, bármi uton és módon.</p>
               <p>...Szidónia magához tért a kábulatból és eltávolitotta magától Gerélyi ölelő
                  karjait. Ez pedig esengve szólt:</p>
               <p>- Hogy megpihentél szivemen, nincs többé hatalom, mely onnan eltépne. Jer velem,
                  elviszlek oda, a hol boldogság vár reánk.</p>
               <p>- ...Utazni kettősben? - szólott előlépve, kegyetlen gúny hangján Tarnay, - de mit
                  szól ehhez a harmadik: a férj.</p>
               <p>Szidónia vad rémülettel vonult odább, csak egy szót suttogtak reszkető ajkai.</p>
               <p>- Ervin!</p>
               <p>Gerélyi nem vesztette el lélekjelenetét, bár őt is megdöbbentette Tarnay váratlan
                  megjelenése. Hidegen meghajtotta magát és igy szólt:</p>
               <p>- Uram, rendelkezésére állok.</p>
               <p>Szidónia visszahuzódó rémületének láttára, Tarnay egészen elvesztette eszét és vad
                  haraggal kiáltott Gerélyire:</p>
               <p>- Nem ugy van! A rablót, a ki házamra tör és tulajdonomat elrabolja, nem szólitom
                  vitézi tornára, hanem megölöm ott, a hol rátalálok. Rabló te, utolsó órád
                  ütött!</p>
               <p>Ezzel kirántotta zsebéből az egyik pisztolyt és Gerélyire czélzott, a ki nyugodtan
                  és büszke magatartással állott előtte.</p>
               <p>...A mi ezután történt, másodpercz müve volt. Szidónia, a ki megmeredve állott
                  eddig, a következő pillanatban odarohant Tarnayhoz, megragadta karját és
                  rákiáltott:</p>
               <p>- Megállj!</p>
               <p>Tarnay megremegett attól a tüztől, mely a nő szemében felé villant. Nem ismert rá
                  nejére. Ez pedig merően szemébe nézve, elementáris szenvedélylyel vágta felé a
                  lesujtó szavakat:</p>
               <p>- Ki vagy te, hogy tulajdonodat fegyverrel akarod rablók ellen megvédelmezni? S ki
                  vagyok én, hogy tulajdonodnak tekintesz?!</p>
               <p>- Szidónia! - kiáltott magánkivüli bámulatában Tarnay Ervin.</p>
               <p>- Szerencse lovagja vagy, - folytatá szilaj hangon a nő - a ki orozva akarja
                  visszavenni azt, a mit kártyán elvesztett. Koczkára tettél? elvesztettél? - hát
                  fizess!</p>
               <p>Pillanat mulva, mely alatt ziháló lélekzetvételét hallani lehetett, határozott
                  hangon még egyszer megszólalt a nő:</p>
               <p>- Ha küzdeni akarsz, küzdjél becsületesen. Én e férfiut szeretem - e szavaknál
                  Gerélyire mutatott - s tied nem leszek soha többé.</p>
               <p>- De az övé sem! - mondá sötét fenyegetéssel Tarnay.</p>
               <p>- Ámlegyen, - válaszolt a nő - ha ugy akarja a sors, egyiké sem! - Oda fordult
                  Gerélyihez és kezet nyujtva neki, büszke hangon mondá: - Följogositom, hogy értem
                  sikra szálljon. Védjen meg engem, védje meg tulajdonát!</p>
             
            </div>
            <div type="chapter">
               <head>XVIII.</head>
               <p>Tarnay egyedül maradt a lugasban. Előbb Szidónia távozott el a lakosztály felé,
                  aztán Gerélyi, a ki a falu felé vette útját, miután még egyszer röviden
                  kijelentette Ervinnek, hogy rendelkezésére áll.</p>
               <p>Lehetetlen leirni azt az érzést, mely Ervint elfogta, mikor magára maradt. Tompa
                  bámulattal nézett maga elé egy ideig és csaknem öntudatlanul rebegte:</p>
               <p>- S én azt hittem, hogy ismerem ezt a nőt!... Hogy belátok lelkébe és kilesem
                  minden rezgő indulatát... Mint állott előttem, lángoló szenvedélylyel, melyet nem
                  én gyujtottam szivében... Csaknem féltem tőle!</p>
               <p>Aztán tekintete a pisztolyra esett, melyet még mindig kezében tartott. Undorral
                  lökte el magától és igy szólt:</p>
               <p>- Fi donc! ilyen fegyverrel küzdeni!.. Hej, Don Juan, nemes elődöm és mintaképem,
                  de megszégyenülve állok előtted! A legközönségesebb férj sem cselekedett volna
                  együgyűbben, mint én... Erős leczkét kaptam... és megérdemeltem. Fegyvert fogni
                  védtelen vetélytársamra: hisz ez annyi, mintha magam dobnám Szidóniát
                  karjaiba!</p>
               <p>Pillanatnyi lelki megrázkódtatás után felülkerekedett benne az öngúny és
                  czinizmus.</p>
               <p>- A nagy játék el van vesztve, Tarnay barátom, - mondá mosolyogva, - nincs egyéb
                  hátra, minthogy fuss és fizess!</p>
               <p>Félrelökte lábával a pisztolyt és indult kifelé. Kissé ingott a járása, de
                  magatartása büszke és arczának kifejezése erős elhatározást árult el. Ment a kerti
                  úton végig, egyenesen a kijárat felé. A mint közelébe ért és még egyszer
                  körülnézett, hogy jó emlékezetébe vésse ezt az egész képet, egyszerre csak
                  szemközt találta magát Emmyvel.</p>
               <p>A fiatal leány arczán az első pillanatban meglepetés tükröződött, mely nyomban a
                  legőszintébb öröm kifejezésének adott helyet. Emmykének csak nagyon homályos
                  sejtelme volt arról, miért utaztak el ő és Szidónia olyan hirtelen Budapestről és
                  nem tudott semmit arról a szakadásról, mely a Tarnay-házban beállott. Azért is
                  őszinte örömmel sietett Ervinhez és megölelvén őt, felkiáltott:</p>
               <p>- Ervin, te itt? S én nem tudtam?</p>
               <p>Ez a váratlanul nyájas és szeretetteljes fogadtatás zavarba hozta Ervint. Nem
                  tudta hamarjában, mire vélje? Mert, hogy Szidónia gondosan távol tartott Emmytől
                  minden olyant, a mi az ő derült lelkére árnyékot vethetne, ezt nem sejtette.
                  Akadozva válaszolt tehát:</p>
               <p>- Csak most érkeztem... alig néhány percze.</p>
               <p>- Jer hát! Szidónia sem tudja még? Hogy fog örvendeni!</p>
               <p>- Csakugyan? - kérdé Tarnay, a ki kezdte magát nagyon furcsán érezni e mit sem
                  sejtő ártatlansággal szemben.</p>
               <p>- Furcsa kérdés! - duzzogott Emmy. - Azért, hogy kissé összeszólalkoztatok, csak
                  nem fogtok haragot tartani. Mindig mondtam Szidóniának, hogy el fogsz jönni és
                  jóvá teszed, a mit ellene vétettél... Mert annyi bizonyos, hogy a hibás csakis te
                  lehetsz!</p>
               <p>- Miből következteted ezt?- kérdé halvány mosolylyal Ervin. Mire Emmy bölcs arczot
                  öltve, szelid szemrehányással így szólt:</p>
               <p>- Mert szeleburdi vagy és elheveskedsz mindent... Aztán hallottam is rólad
                  egyetmást, a mi nem szép. Mondják, hogy... nagy Don Juan vagy.</p>
               <p>Tarnaynak jól esett a nagy lelki felindulás után a beszélgetés ezzel a gyermekkel.
                  Mintha valakinek égető nagy sebére egy-két csepp hűs harmat esik. Nem gyógyitja
                  ugyan azt, a mi gyógyithatlan, de pillanatnyi enyhet nyújt. Csaknem mosolyogva
                  kérdé:</p>
               <p>- Mit tudsz te erről, kis szajkó?</p>
               <p>- Oh, sokkal többet, mint gondolnád! - válaszolt fontoskodó arczkifejezéssel
                  Emmyke. - Berkiné egyszer azt mondta jelenlétemben, - nem vette észre, hogy a
                  szobában vagyok, mivel a függöny eltakart, - hogy gonosz csont vagy, és csak úgy
                  tördeled a női sziveket, mint valami jókedvü czimbora az üres poharakat. Bizonyára
                  azzal vontad most is magadra Szidónia neheztelését, hogy összetörtél...</p>
               <p>- Néhány üres poharat, akarod mondani, kicsikém? Az a baj, hogy tele voltak,
                  csordultig tele keserűséggel!</p>
               <p>Emmyke bámulva tekintett rá, nem értette, mit akar Tarnay ezzel mondani. Habozva
                  folytatta:</p>
               <p>- Tudod-e, hogy Szidónia nagyon boldogtalan? Két hete, hogy itt vagyunk, s az álom
                  csaknem folyton kerüli őt. Nappal az erkélyen ül, elmerengve, a világgal nem
                  törődve; se nem szól, se nem mozdul. S mindennek te vagy az oka.</p>
               <p>- Én?! - kiáltott fölriadva Tarnay, a kit ez a szemrehányás a gyermek ajkáról
                  mélyen talált.</p>
               <p>- Ugy kell lennie! Hallottam egyszer Szidóniát álmában fölzokogni. Szemrehányó s
                  olyan nagyon fájdalmas hangon, hogy könyeimet kicsalta, azt suttogta: „Mivel
                  érdemeltem én ezt tőled, Ervin?”</p>
               <p>- Szidónia zokogott? - kérdé ámulva Tarnay. Ő soha sem emlékezett ilyesmire.</p>
               <p>- Nappal, mikor én láthatnám, eltitkolja könyeit, de reggel mindig nedves a
                  fejealja...Nem szemrehányásképen mondom neked ezeket, Ervin, de lásd, te tehetsz
                  róla, ha Szidónia boldogtalan.</p>
               <p>Aztán észrevette a fiatal leány, hogy mennyire elszomorodott Tarnay
                  arczkifejezése, engesztelni akarta őt és vállára téve fejecskéjét, úgy nézett föl
                  hozzá, mint egy igazi apróság, mely hizelgéssel akar tőlünk valamit kinyerni.
                  Bűbájos gyermekiességgel hizelegte be magát Ervinnél.</p>
               <p>- De most már minden jóra fordul, úgy-e Ervin. Megjöttél és szent a béke, újra
                  kiderül fölöttünk az ég. Ki fogod engesztelni Szidóniát, ő megbocsát...</p>
               <p>- Bizonyos vagy ebben? - kérdé hevesen Tarnay; de nagyon keresztül nyilalt lelkén,
                  midőn Emmy bámulva kérdezte:</p>
               <p>- Csak nem vétettél ellene olyan nagyot?... S ha vétettél is , az igazi szeretet
                  mindig meg tudja gyógyitani a sebeket, melyeket ütött... Jer velem, elvezetlek
                  Szidóniához. Közbenjárok nála s ő nem fog ellenállani kettőnk kérésének... Vagy
                  még jobb, várj meg itt: fölkeresem azonnal és beszélek vele. Ő olyan jó és nemes,
                  bizonyára megbocsát. Várj meg itt, nemsokára visszajövök.</p>
               <p>Mint a könnyűröptű madár fenntermett a lépcső legfelsőbb fokán, könyein keresztül
                  mosolygott Tarnayra, s intett neki, mert szólni nem tudott már.</p>
               <p>Ervin nézett hosszan az eltünő alak után. Valami sejtelem támadt benne, hogy ez a
                  galamb azért küldetett ki elébe a gondviselés által az olajággal kezében, hogy
                  annál inkább érezze, mit vétett és mennyit vesztett.</p>
               <p>- Az én szeretetem nem az igazi, - mondá és hangjából eltünt minden czinizmus; -
                  az én szeretetem csak elmérgesíti a sebeket, melyeket ütött.</p>
               <p>Nagyot sóhajtott: tekintete búcsút vett a háztól és lassan, lehorgasztott fővel
                  sétált végig a fasoron a falu felé. Utközben még inkább rátámadtak lelkének
                  ostromlói: az önvád és a bünös tudat.</p>
               <p>- Szidónia tehát boldogtalan! - gondolá magában. - De hát melyik nő nem volt az, a
                  kit balvégzete eddig közelembe hozott?... E gyermek ajkairól csak ugy hullámzott
                  felém a sok vád s én nem találtam szót védelmemre... Ej, Don Juan, jeles
                  mintaképem, ugy találom, hogy már terhemre vagy!</p>
               <p>A vendéglőbe érve, egyenesen szobájába ment. Még jóformán rá sem ért meggondolni,
                  hogy mit tegyen, midőn erősen kopogtattak az ajtaján.</p>
               <p>- Szabad! - kiáltott türelmetlenül Tarnay.</p>
               <p>Az ajtó föltárult és belépett rajta Dömsödi Gáspár. A jeles ifjú erősen föl
                  lehetett indulva, mert be sem várva az üdvözletet, fuldokló szóval kiáltott:</p>
               <p>- Hála az égnek, Ervin, még nem késtem el!.</p>
               <p>- Nem késtél el? - kérdé bámulva Tarnay - de mitől? Ki
                  siettetett?</p>
               <p>- Egy halottnak utolsó kivánsága! - válaszolt komoly hangon az „érdekes” ifju, a
                  kinek vonásaiban ezuttal őszinte komolyság tükröződött.</p>
               <p>- Nem értelek! - mondá bámulva Tarnay.</p>
               <p>- Doroghy Károly halotti ágyától jövök. Tegnap este keltem útra, egy órával aztán,
                  hogy az ő lelke elhagyván porhüvelyét, visszatért alkotójához.</p>
               <p>Tarnay összerázkódott.</p>
               <p>- Doroghy meghalt? - kérdé megdöbbenve.</p>
               <p>- Meg. S milyen halál volt ez!... Jól tudod, Ervin, hogy eddig nem vettem komolyan
                  az életet. Léha és könnyelmü voltam, mint az a társaság, melyben éltem. De
                  komolylyá tett az az óra, melyet Doroghy Károly halálos ágyánál töltöttem... Mily
                  iszonyu érzés az, ha az ember már nem teheti jóvá, a mit egy egész életen át
                  elrontott.</p>
               <p>Tarnay csodálkozva nézett erre az emberre, a ki ilyen komoly meggyőződés hangján
                  beszélt hozzá. Ez volna Dömsödi, az az üresfejü, léha, nevetséges „fiu”, a kit ő
                  soha sem vett egy perczre sem emberszámba. Nini! hogy megnőtt, mióta
                  megokosodott.</p>
               <p>- Hála az égnek, nálam még nem késő, - folytatá Dömsödi. - De hogy a dologra
                  térjek, Doroghy állapota a veled vívott párbaj után néhány napig elég aggasztó
                  volt ugyan, de az orvosok kijelentették, hogy kezeskednek fölgyógyulásáért, ha két
                  hétig föltétlenül nyugodtan viseli magát. Egy-két napig még elviselte valahogy a
                  kedve elleni pihenést, de aztán ujból felülkerekedett nyughatatlan szelleme és -
                  bosszúvágya.</p>
               <p>- Ki ellen?</p>
               <p>- Ellened, Ervin!... S valld meg, adtál is neki rá okot.</p>
               <p>- S ha bevallom, segit az már Doroghyn, vagy rajtam? - mondá komor hangon
                  Tarnay.</p>
               <p>- Az igaz, hogy nem segít! - sóhajtott a jó fiú, de aztán összeszedve magát,
                  folytatta: - Doroghy mindenféle intriguákat szőtt ellened és Gerélyi ellen. Onnan
                  tudom, mert akaratom ellenére én is vak eszköz voltam kezében. Három napja, mikor
                  meglátogattam, szörnyü izgatottságban találtam... Azt követelte, irjam meg, a mit
                  ő tollamba mond. Szívesen álltam rá, de a mint az első sorokon túl voltam,
                  lecsaptam a tollat és kijelentettem hogy nem irok többé egy sort sem.</p>
               <p>- Miért tetted ezt?</p>
               <p>- Az a levél - válaszolt szégyenkezve Dömsödi, - névtelen levél akart lenni és
                  csupa rágalom volt benne olyan emberek ellen, a kiket tisztelek; ugy hogy még
                  barátságból sem nyújthattam segédkezet ilyesmihez.</p>
               <p>- Ugy-e, az a levél nekem szólt volna? - kérdé Ervin.</p>
               <p>- Ha tudja, nem tagadom... Doroghy, a mint megtagadtam tőle segitségemet, nem
                  unszolt többé. Azt hittem, hogy nyugodt lehetek e tekintetben, mert kivülem csakis
                  az orvos és az ápolónő voltak körülte. Délben eltávoztam egy órára. Azalatt
                  Doroghy fölkelt ágyából, iróasztalához vánszorgott és két levelet irt.</p>
               <p>
                  - Kinek szólt a másik? - kérdé Tarnay.</p>
               <p>- Gerélyi Jenő grófnak... A leveleket átadta a halálra rémült ápolónőnek és
                  szigorúan ráparancsolt, vinné azokat azonnal a postára. Ez engedelmeskedett, de
                  útközben betért lakásomra és elmondta nekem, mi történt. Rémülve fölsiettem
                  Doroghy lakására s ott találtam őt ágya előtt a földön, eszmélet nélkül, mig ujra
                  kinyilt sebeiből patakzott a vér. Hamar elküldtem az orvosért, de a mint ez
                  megérkezett, rövid vizsgálat után kijelentette, hogy itt már minden segély
                  elkésett.</p>
               <p>A jó fiú borzongva tekintett maga elé, mintha még most is ott látná a vérében
                  fetrengő alakot. Tarnay is mélyen meg volt rendülve, de nem akarta fölindulását
                  mutatni, ezért is komoly hangon mondá:</p>
               <p>- Folytasd!</p>
               <p>- A sebláz beállott estefelé. Ott töltöttem ágya mellett az éjszakát. Ha száz évig
                  élek, sem felejtem el ennek az éjnek az iszonyait! Egy meghasonlott lélek
                  perlekedett előttem sorsával, a gondviseléssel és gonosz démonjával... Hogy
                  görnyedt és vergődött az önvádak terhe alatt!... Hogy káromolta sorsát... Nem, az
                  égre nem! Sokért nem szeretném, ha ilyen volna a lelkiismeretem, - folytatta kis
                  szünet mulva és egészen belesápadva elbeszélésébe Dömsödi. - Kegyetlen érzés lehet
                  az. Gonoszabb mindennél a földön. Reggel felé visszanyerte Doroghy öntudatát és
                  első szava a te neved volt.</p>
               <p>- Az én nevem? - kérdé bámulva Ervin.</p>
               <p>- A te neved! Azt hittem, még mindig lázban beszél, de ő ágyához intett s reszkető
                  hangon könyörgött, siessek hozzád és hivjalak el halálos ágyához... Futottam, de
                  mégis elkéstem, mert te már elutaztál és senki sem tudta megmondani, hogy hová?
                  Mikor ezt a betegnek elmondtam, kiült a kétségbeesés vonásaira és tompa hangon
                  mondá: „Én tudom! nagyon jól tudom!”</p>
               <p>- Tudhatta, mert az ő levele inditott útnak, - mondá Ervin.</p>
               <p>- Doroghy sokáig feküdt mozdulatlanul és látszott arczán, hogy nagy küzdelmet vív
                  lelke. Végre ujból magához intett. Hangja ekkor már olyan gyönge volt, hogy alig
                  vehettem ki szavait. „Akarsz-e igazi és nagy szivességet tenni? - kérdé. -
                  „Akarok!” - „Utazzál hát azonnal Tarnay Ervin után. Bereczkfalván van. Valószinű,
                  hogy Gerélyi Jenő grófot is ott találod. Ez a két férfiu, a ki nemrég még
                  testvérként szerette egymást, most mint halálos ellenség tör egymás ellen. Én
                  ojtottam szivükbe a gyülöletet és én adtam kezükbe a fegyvert. Vesd magadat
                  közibük s ne engedd, hogy egymást megöljék. Mondd el nekik, hogy egy haldoklónak
                  utolsó kivánsága ez: „Ne legyen az én vétkem miatt vérontás.” ”</p>
               <p>- Ezt kérte? - kérdé csodálkozva és lelke mélyében meghatva Tarnay.</p>
               <p>- Ezt. És utolsó szavai ezek voltak: „Mondd Tarnay Ervinnek, hogy jogosan kérek
                  tőle áldozatot. Ő sokat vétett ellenem, s én is ő ellene. Nemsokára azon biró
                  előtt állok, a kinek törvénye örök időről való. Ne kényszeritsen, hogy panaszt
                  emeljek ellene. Én megbocsátok neki, bocsásson meg ő ennek fejében
                  mindenkinek.”</p>
               <p>A jó fiu hangja zokogásba fult. Tarnay erőt vett magán és halk hangon mondá:</p>
               <p>- Mi történt aztán?</p>
               <p>- Aztán meghalt szegény Doroghy, - folytatá könnyeit letörölve Dömsödi. - Csendes
                  volt a kimulása és nagyon nyugodtnak látszott, mióta ezt a terhet levetette
                  szivéről és az enyémre tette. Arcza, mintha a reményben átszellemült volna, olyan
                  derengő sugár maradt meg rajta. Bizonyára azt remélte, hogy utolsó kérése
                  teljesülni fog. Mondd Ervin, helyesen remélt az én elhunyt barátom?</p>
               <p>- Helyesen! - csak ezen egyetlen szóból állott Tarnay Ervin válasza.</p>
             
            </div>
            <div type="chapter">
               <head>XIX.</head>
               <p>Estefelé Cselkó Pál egy másik vidékbeli földbirtokos társaságában a vendéglőbe
                  jött, Tarnay Ervinnek tudtára adandók, hogy Gerélyi Jenő gróf a fővárosba utazott
                  és ott várja az ő, Tarnay Ervin, további intézkedéseit.</p>
               <p>Nagy meglepetésére arról értesültek, hogy Tarnay egy szintén Budapestről jött
                  idegen úr társaságában elutazott. Két levelet hagyott hátra azok számára, a kik őt
                  keresni fogják.</p>
               <p>Cselkó átvette a leveleket. Az egyik az ő nevére volt czímezve, a másik
                  Szidóniának szólt. Fölbontotta és elolvasta a neki szólót. Tartalma a következő
                  volt:</p>
               <p>„Kedves barátom! Én, a ki a leglustább levéliró vagyok a világon, most már
                  másodszor kénytelen vagyok levélben hozzád fordulni. Először, akkor történt, mikor
                  annak a szegény kis lánynak a sorsáról akartam gondoskodni, a ki miattam ölte meg
                  magát (igazán, nem hittem, hogy ennyire szeret!), most pedig a magam dolgában
                  alkalmatlankodom.</p>
               <p>Ma egy olyan fölfedezésre jutottam, mely szörnyen megsebezte hiuságomat (a mely
                  nálunk világfiaknál a lelket pótolja). Megtudtam, hogy csak játékszer voltam egy
                  embernek kezében, a kit mindig sokkal gyöngébbnek tartottam magamnál... Igaz,
                  hogy szegény Doroghy is megadta a játék árát. Pedig valamikor őszintén szerettük
                  egymást és megosztottuk volna az utolsó falatot is... Aztán összekaptunk egy
                  csinos arczon... Ki hitte volna, hogy ő olyan zokon veszi a kudarczot. Ámbár én se
                  volnék jobb nála, engem is szörnyen bántott felsülésem... Az is igaz, hogy az én
                  játékomban nem egy „csinos arczról” volt szó, hanem - Szidóniáról. Mindegy. Az nem
                  változtat egy igazi játékos magatartásán: egy millió, vagy egy fillér áll-e
                  koczkán.</p>
               <p>De elég a szerte csapongásból. Térjünk a tényekre. A nagy veszteség, mely ért,
                  arra az elhatározásra birt, hogy visszavonuljak a játékasztaltól. Érts meg jól: Az
                  élet játékasztalától.</p>
               <p>Egyszer Monakóban voltam. Láttam ott egy angol milliomost, a ki egész vagyonát
                  elvesztette játékban és végre beállott croupier-nak a bankhoz ezerötszáz frank
                  évi fizetéssel. Ezt az embert végtelenül megsajnáltam. Nem akarom azonban
                  példáját követni és croupiernak beállni az élet játékasztala mellé, mert egész
                  életemben büszke játékos voltam.</p>
               <p>Én hát végleg elmegyek, soha sem térek többé vissza. Hogyan fogom ezt
                  megcselekedni, ez már az én gondom. Nem lesz senkinek sejtelme róla, hogy saját
                  jószántomból „elutaztam”, hanem úgy rendezem be a dolgot, hogy alkalmat adjak
                  ismerőseimnek balesetem fölött siránkozni. Te vagy az egyedüli, a ki az igazat
                  megtudja. Soha sem szerettem a hirlapirókat s most azzal sújtom azt az egyet, a
                  kit mégis szerettem közülök, hogy érdekes hirt mondok neki, de nem engedem meg,
                  hogy kiirja... Azt a másik levelet, melyet nőmhöz (soha sem hittem volna, hogy ez
                  a czím olyan szép) irtam, tarsd magadnál és akkor add át Szidóniának, mikor
                  egyszer olyan boldog lesz, hogy nem okoz neki nagy fájdalmat az én emlékem. Akkor
                  tudja meg, hogy mégis szerettem.</p>
               <p>Ég veled, kedves barátom. Már most sem előfizetőd, sem olvasód, hanem csak
                  híved</p>
               <p>
                  Tarnay Ervin.”</p>
               <p>...Cselkót sajátságosan hatotta meg a czinizmusnak és igazi érzelemnek e
                  vegyüléke, mely a sorokat keresztül lengte. Mikor a kastélyba visszatért, sürgönyt
                  hoztak elébe, mely czímére érkezett. Fölbontotta és meglepetéssel látta, hogy nem
                  Budapestről, hanem valami útközben eső vasúti állomásról van keltezve. A sürgöny
                  tartalma ez volt:</p>
               <p>„Értesitse óvatosan, Tarnay Szidónia bárónét, férje szerencsétlenül járt.
                  Utközben, mikor többen a kupéban voltunk, szó volt fegyverekről. Tarnay meg akarta
                  mutatni új pisztolyait, egyik véletlenül elsült és Ervint golyó találta. Mielőtt
                  még a vonat állomásra ért, Tarnay karjaim közt meghalt.</p>
               <p>
                  Dömsödi Gáspár.”</p>
               <p>*</p>
               <p>Cselkó Pál mindenben híven követte a „szerencsétlenül járt” Tarnay Ervin
                  utasitásait. Csak két év mulva, mikor Szidónia már Gerélyi Jenő neje volt és
                  boldogságához nem fért semmi kétely, adta neki át Ervin utolsó levelét. Mikor
                  Szidónia fölbontotta a levelet, ámulva látta, hogy nincs benne több irva e három
                  szónál:</p>
               <p>- Játszottam - vesztettem - fizetek.</p>
          
             
            </div>
         </div>
      </body>   
   </text>
</TEI>