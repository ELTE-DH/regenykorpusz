<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU15336" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Szerelmes unokatestvérek</title>
            <author>
               <persName>
                  <surname>Hunyady</surname>
                  <forename>Sándor</forename>
               </persName>
               <date from="1890" to="1942">1890-1942</date>
               <idno type="VIAF">44340816</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">10289</measure>
            <measure unit="pages">23</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Szerelmes unokatestvérek</title>
               <date>2016-04-19</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/15300/15336/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Drótos László</name>
                  <name>Góczán Andrea</name>
               </respStmt>
            </bibl>
            <bibl type="printSource">
               <title>Szerelmes unokatestvérek</title>
               <author>Hunyady Sándor</author>
               <pubPlace>Budapest</pubPlace>
               <publisher>Áchim</publisher>
               <date>1942</date>
               <ref target="https://mek.oszk.hu/15300/15336/"/>
            </bibl>
            <bibl type="firstEdition">
               <title>Szerelmes unokatestvérek</title>
               <author>Hunyady Sándor</author>
               <date>1942</date>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="low"/>
           <ns1:timeSlot key="T7"/>
        </ns1:eltec>
     </xenoData>
     <revisionDesc>
        <change when="2025-03-01"/>
     </revisionDesc>
  </teiHeader>
  <text>
      <body>
         
         <div type="chapter">
            <head>1.</head>
            <p>Az asszonynak nem volt egészen rendben a tüdeje, ezért már ősszel az első
               bizonytalanabb napon felmentek a faluról Pestre. De Pesten nem várták be az őszt.
               Menekültek az eső és hideg elől délre, Olaszországba, vagy a francia Rivierára.</p>
            <p>Kaposi Györgyné húszéves kora óta nem látott havat. Pedig már elmúlt harminc
               esztendős. És egy kis fiacskája is volt: Lacika, ettől minden októberben csókok
               között búcsúzott el, hogy aztán júniusban új csókok között ölelje karjaiba.</p>
            <p>Lacika nevelése és gondozása októbertől júniusig a rokonokra, a cselédekre és a
               házitanárjára volt bízva, mert az apja is mindig elutazott az édesanyjával.
               Megengedhették maguknak azt a fényűzést, hogy minden idejüket együtt töltsék. Szóval:
               Lacikával októbertől kezdve Dadus törődött „anyus dadája” és a többi cseléd, nevelő,
               meg a rokonok, „Károly bácsi”. Aki Takács Károly volt, „Lina néninek”, Kaposi György
               testvérnénjének a férje. Aztán Lina néni lányai: Ilona, Margit és Brigitta, Lacika
               édes unokatestvérei.</p>
            <p>Ezek mind nagyon jó emberek voltak, akik rendkívül szerették és kényeztették Lacikát.
               Dehát ez mégis csak más, mint az ember édesanyjának gyöngédsége és szeretete. Olyan,
               mint a holdfény a napsütéshez képest. És Lacika akármilyen kicsi volt, októbertől
               kezdve nemcsak az ősz és a tél hidegét, hanem valami belső hűvösséget is érzett. A
               nyár nemcsak görögdinnyét jelentett a számára és virágokat, hanem valami belső
               meleget is jelentett. Nagyobb biztonságot, nyugodtabb alvást. Az édesanya arcát,
               amint föléje hajlik az ágy rácsa fölött, amíg ő a paplanon föltérdelve az esti imáját
               motyogja.</p>
            <p>Nagyon kell vigyázni a gyerekekkel. Roppant érzékenyek és zseniális megfigyelők.
               Lacika is mérhetetlenül sok árnyalatot figyelt maga körül. Például igen sokszor
               megcsókolták őt októbertől júniusig is. De ezek a csókok mind éppen csak elsuhantak a
               bőrén, aztán tova ugrottak, mint a béka. Érzett rajtuk, hogy csak úgy hullanak:
               játékból, ahogy egy gyerek kavicsot dobál a vízbe,</p>
            <p>„Anyu” csókjai pedig hosszúak voltak, édesek. Lacika fölfogta a csókok minősége
               között a véghetetlen különbséget. Ezért aztán valami bizonytalan félelemérzése
               támadt, amikor az anyja elutazott. Egyedül marad, nem szeretik eléggé. Gyanakodva és
               félénken mozgott a sok derék ember között, mint egy becsukódott kis virág.</p>
            <p>Bizonyos, hogy „anyus” elutazása meg hazaérkezése okozta, hogy Lacika annyival jobban
               szeretett otthon lenni falun, mint fönt a városban „Károly bácsiéknál”. Mert Lacika
               élete is kétfelé volt osztva, mint a mamájáé.</p>
            <p>Tavasztól őszig ő is otthon volt „mindenkivel” Kaposon, a két traktusra osztott,
               huszonhatszobás, derék kastélyban, amelynek terraszáról, a fehér-piroscsíkos ernyő
               alól rá lehetett látni a falu piacára, a református templom kakasos tornyára.</p>
            <p>De jött az ősz. A fák között az utakat az ökörnyál szőtte át. Esni kezdett. A kerti
               bútorokról a színes párnákat behordták a házba, a függőágyakat lekapcsolták a fák
               derekáról.</p>
            <p>Lacika tudta, hogy most nemsokára elválnak a falutól. Szinte érezte a kőszénfüst
               szagát, amint megérkeznek Pesten az állomásra. Tudta, hogy „anyu” és „apu” nemsokára
               eltűnik. Ő pedig egyedül marad az „idegenek” között, a városi házban. A függönyös,
               szőnyeges, nagy szobákban, ahonnan az ablakon át látszik a szűk utca másik oldalán a
               szemközti ház homloka. Az eső. A jégvirág az ablaküvegen. A sötét diófa-ebédlő. A
               kályha rostélyán át a tűz. Ez a belvárosi, háromemeletes ház Kaposi György édes
               testvérnénjének, Linának a vagyonrészéhez tartozott. Ő lakott benne az egész első
               emeleten. Az ajtajára levélszekrény és tábla volt szögezve. A réztáblára rávésve:
               Takács Károly. Takács Károly Lina néni urának a neve volt. Lina néni férje szép
               pályát futott be a földmívelésügyi minisztériumban. Éppen most közeljárt hozzá, hogy
               másodállamtitkár legyen belőle.</p>
            <p>Lina néninek három lánya volt. A tizenkétéves Brigitta, a tizennégyéves Margit és
               Ilona, aki sokkal idősebb volt két húgánál. Már férjhez is ment egy Hajnal Pál nevű
               építészmérnökhöz. A fiatal pár (mindössze egyesztendős házasok voltak) ugyanebben a
               családi házban lakott. De másik lakásban, egy emelettel följebb. Hanem külön konyhát
               és külön személyzetet nem tartottak. Ők is lent ettek a közös asztalnál. Az egész
               familia nagyon „együtt volt” Lina néni jogara alatt.</p>
            <p>Lacika szerette a nagynénjét. Érezte, hogy Lina néni is szereti őt, de sértette, hogy
               nemcsak őt szereti, hanem annyi mással kell osztozni a szívén. Neki „egész szív”
               kellett, mint anyué. Teljes, üres szív, melyben nem talál maga mellett senki mást,
               legfeljebb, messzi hátul „apust”.</p>
            <p>Azonkívül idegessé tette Lina néni külseje is. Lacikában élt valami korán fejlődött
               művészi ösztön. A szépet szerette, a halványat, a gyöngédet, Lina néni pedig magas
               volt, vastag, piros. Fekete haja vasszürkéből őszülő. Hangosan nevetett és hangosan
               beszélt. Az állán volt egy szemölcs, a szemölcsből háromszál, fényes, fekete sörte
               nőtt. Sőt bajusza is volt Lina néninek, sötét, harcias, kis bajusz.</p>
            <p>Ez a bajusz egy viccet is eredményezett a családban. „Pali bácsi” mondta egyszer
               anyósának:</p>
            <p>- Ne haragudjon, Lina mama! De bizisten úgy találom, hogy maga rémesen hasonlítana az
               öcsémhez, ha nem viselne bajuszt! - Lina néni kerekre nyitotta fényes, brunolinbarna
               szemét:</p>
            <p> - Hiszen Gyurinak nincsen bajusza. Borotválkozik.</p>
            <p>- Hát persze. Ő borotválkozik. Nem is őrá gondoltam én, hanem Lina mamára. Ha Lina
               mamának nem lenne bajusza!</p>
            <p>Lina néni harsányan nevetett és jólelkűen hátbaütötte a vejét. A lányok is mind
               nevettek. Dadus is kacagott. Lacikának kedve lett volna befogni a fülét. Nem volt
               izlése szerint való az ilyen hangosság.</p>
            <p>A két kisebb lányt ki nem állhatta Lacika. Nagyon zajosak voltak. Brigitta
               télen-nyáron fuszeklit viselt és zongorázni tanult. Lacika gyűlölte fülsértő
               klimpirozását. És haragudott rá, hogy olyan kegyetlen a babáihoz.</p>
            <p>Margit már iskolába járt. Egyedül jött haza délben negyedkettőkor. Az ujja tintás
               volt. Várni kellett rá az ebéddel, amíg bemegy a fürdőszobába és finnyásan
               megmosakodik. Lacika néma ingerültséggel nézte, hogy játsza a nagyot, hogy piszkál az
               ételben.</p>
            <p>„Ilona néni” már más volt valamiképpen, mint a két fiatalabb lány. Ilona néni! Ezt a
               címet nem adta meg bensejében Lacika az unokatestvérének. Úgy szólította hivatalosan,
               mert ez volt a családi parancs, így szokta meg. De túlságosan fiatalnak találja még a
               „néniséghez”. Bár Ilona néniben határozottan volt valami anyuból is. Ő is szőke volt
               és karcsú. Ő is szeretett olvasni, mint anyu. Úgy tartotta a könyvet. És a homlokát
               is úgy nyujtotta Pali bácsi ajka elé, ahogy anyu szokta csinálni, mikor apu
               megcsókolta ebéd, meg vacsora után az arcát.</p>
            <p>Ilona nénivel más baj volt. Nem lehetett annyit látni, mint a másik két lányt, meg
               Lina nénit. Volt benne valami „vendégszerűség”. Valami kevésbé rokoni. Azonkívül
               Lacika úgy vélte, hogy Ilona néni túlságosan keveset törődik vele.</p>
            <p>Történt azonban egyszer, egy őszi délután, hogy Lacika keresztülment a nappalin, ahol
               Ilona néni, az ernyős állólámpa mellett, a hintaszékbe dőlve lustálkodott, az ölében
               ott a könyv, ahogyan anyu szokott néha megpihenni olvasás közben.</p>
            <p>Lacika udvariasan meghalkította a lépteit és már nyúlt a kilincs után, hogy kimegy a
               másik ajtón, amikor Ilona néni gyöngéd hangját hallotta:</p>
            <p>- Gyere ide, kicsikém!</p>
            <p>Meglepetve fordult a lámpa felé. A sárga selymen át szűrt fényben gyönyörűnek találta
               Ilona néni arcát. Odaállt elfogódottan, de udvariasan a hintaszék elé, jólnevelt kis
               gavallér, várta, hogy rendelkezzenek vele.</p>
            <p>Ilona néni megfogta a kezét, magához húzta, átölelte és mintha valami régen titkolt,
               elnyomott szeretet buzgott volna föl benne ebben a meghitt kettősben, édes, lágy
               csókokkal borította el a fiúcska arcát. Ugyanolyan, vagy „majdnem” olyan csókokkal,
               mint anyu. Olyan csókokkal, amelyekben fölenged és kitárul a szív.</p>
            <p>Lacika csaknem elszédült. Orrát betöltötte a levendula illata. Ilona néni meleg
               lehelete. Boldogságot érzett, diadalt. Magánya végét érezte.</p>
            <p>Ilona néni megsímogatta a haját:</p>
            <p>- Szép kis fiú vagy! Lehet, hogy nekem is lesz egyszer egy kis fiam. És szeretném, ha
               hasonlítana hozzád!</p>
            <p>- Szeretném, ha hasonlítana hozzád! - Lacikának még sohasem mondtak ilyet. Még
               „anyutól” sem hallott semmit, ami lelkének ilyen húrjait érintette volna. Szinte
               férfias büszkeség töltötte el. Rájött valamire: hogy külseje van. Haja, szeme, szája
               és orra. „Szép kis fiú vagy!” Egy óvatlan pillanatban kiment később a fürdőszobába és
               a mosdó tükrében megnézte arcát. Lacika tévedett, amikor azt hitte, hogy Ilona néni
               nem szereti. Ilona néni szerette rendesen, kedvesen, ahogy jó rokonok szeretik
               egymást. Dehát fiatal asszony volt éppen. „Nem ért rá”, hogy túlságosan sok
               figyelemmel forduljon a kis öccse felé.</p>
            <p>Ilona néni bizonyos szent jeleket érzett magán. Ahogy a magyar nyelv olyan gyönyörűen
               fejezi ki: „áldott állapotban” volt Ilona néni. És ez az imádat, amelynek tárgya még
               nem volt teljes valóság, kiáradva a lelkéből helyet keresett magának valahol,
               elborította édes hullámaival a kisfiút. Ezek azonban „nagyoknak való” dolgok. Lacika
               nem értette meg, hogy mi történt? Csak annyit érzett, hogy fény és meleg hullott
               reá, még pedig onnan, ahonnan eddig valami hűvös közömbösség ijesztette meg.</p>
            <p>Egy ebédnél történt, hogy a gyümölcs után, amikor Lina néni meggyujtotta a kávéfőző
               alatt a borszeszt. Lacika lecsúszott a székéről. Illedelmesen megköszönte az ebédet,
               meghajolt Lina néni előtt. Aztán az asztalt megkerülve, odament Ilona nénihez és
               hódolatteljesen megcsókolta kezét.</p>
            <p>Lacika mozdulataiban volt valami nagyokhoz illően lovagias. A két fiatalabb lány
               vihogni kezdett, Lina néni megjegyezte:</p>
            <p>- Ez a gyerek mindannyiunk között téged szeret a legjobban, Ila!</p>
            <p>Ilona néni férje továbbment egy lépéssel.</p>
            <p>- Nemcsak szereti. Hanem én határozottan azt veszem észre, hogy szerelmes beléje!</p>
            <p>Csönd támadt! Sűrű, rossz csönd, amelyet Ilona tört meg:</p>
            <p>- Csak nem féltékeny?! - kérdezte és a szeme rácsillogott a férjére.</p>
            <p>Pali fölállt, a karját nagy lendülettel tárta szét. Őszintén mondta, mosolyogva,
               mégis nagyon komolyan:</p>
            <p>- Nem tehetek róla! Mindenkire a világon féltékeny vagyok! Még arra a molyra is, ami
               ott repül az ablakban!</p>
            <p>Ilona hallgatott egy kicsit, majd elpirult és hízelgő mozdulattal fölborzolta az ura
               haját:</p>
            <p>- Szamár! - mondta kedveskedve, melegen. Ő is fölállt. A karját az ura karjába fűzte.
               A feketekávét sem várták meg, karöltve kimentek a szobából. Egyikük sem nézett rá
               Lacikára.</p>
            <p>Lacika úgy állt meg az üres szék mellett, mintha egy értékes edényt ejtett volna el,
               amelynek cserepei ott hevernek lába körül. Valami drága kincse volt, ami összetört.
               Csalódott, megcsalták. Mit jelentettek hát Ilona néni csókjai? Csalfaságot és
               hűtlenségét. Óh, anyu! A gyermeki szívben Ilona néni szőke arca helyén új fényben,
               hatalmas erővel ragyogott föl anyjának alakja.</p>
            <p>A felnőttek buták, mintha elvesztették volna emlékezőtehetségüket, nem is sejtik:
               gyermekkorukban milyen mélyen tudtak érezni.</p>
            <p>A természet nagyon bölcsen van berendezve. Minden szenvedés megtermi a maga
               ellenségét. Olyasmi ez, akár az oltás. Lacika is kapott valami védőoltást a fájdalmak
               ellen, amelyeket Ilona néni viselkedése okozott. Kihült iránta. Jóformán rá sem
               tudott nézni, ahogy a kutya sem megy oda többet, ahol egyszer nagyon megvertek.</p>
            <p>Így aztán azt sem figyelhette meg, hogy Ilona néni milyen különös változáson megy
               keresztül. Néha azért ránézett és vállatvont. Meghízott. Csakugyan, a szép, karcsú
               Ilona néni, néhány rövid hónap alatt szinte hihetetlen módon kövér lett. Lacika azt
               hitte, hogy beteg. Legalább abból is arra következtetett, hogy Lina néni és Pali
               bácsi mostanában kettőzött gyöngédséggel bánnak Ilona nénivel.</p>
            <p>Dehát az ő életéből már kiesett Ilona néni. Azzal sem különösen törődött, hogy
               egyszer csak eltűnt Ilona néni. De azt már mégis furcsának találta, hogy olyan
               rendkívüli vidámsággal beszélnek róla, mintha valami pompás dolog történt volna
               vele.</p>
            <p>Egy délben Lina néni ragyogva mondta az ebédnél a lányainak:</p>
            <p>- Ila a hét végén hazajön a szanatóriumból. És már azt is elhatároztuk, hogy a
               kislányt Brigittának fogjuk keresztelni.</p>
            <p>A hét végén, vasárnap, aztán Lacikát is fölvitték a második emeletre, ahol Pali
               bácsiék laktak.</p>
            <p>Bementek a világos, nagy sarokszobába, amely valami furcsa szaggal volt teli, mintha
               párolgó melegvíz, meg sok nyers tej lenne az edényekben eldugva a bútorok alatt.</p>
            <p>Az ablaknál nikkelkerekű, finom bölcső állott, amelynek az ernyője föl volt húzva.
               Lacika nem volt még elég magas hozzá, hogy beláthasson a bölcsőbe, amelyben egy
               parányi, szabálytalanul gömbölyű fejecskét láthatott volna, amely olyan volt, mint
               egy ferdére nyomott bőralma.</p>
            <p>Természetesen, Ilona néni is ott volt a szobában. De milyen furcsa, mintha
               meggyógyították volna, újra karcsú és könnyű, mint régen. Sőt, ha lehet, talán még
               szebb volt, mint valaha. Szőke kontya aranyosan ragyogott a nyakán.</p>
            <p>Ilona néni anyuval diskurált éppen, amikor Lacika Lina nénivel belépett a szobába.
               Anyu pár hete érkezett csak meg és Lacika még a viszontlátás első örömeit élvezte.
               Annál jobban elfacsarodott tehát a szive, amikor azt látta, hogy anyu milyen
               mosolytól és szeretettől sugárzó arccal hajlik a bölcső fölé. Mi ez? Hát még anyu is
               hűtlen lett hozzája talán? Ki az, aki ilyen tekintetet „mer” kapni anyutól?</p>
            <p>Végre Ilona néni észrevette Lacikát:</p>
            <p>- Szervusz, Lacika! Nem vagy kíváncsi a kis húgodra? Eredj oda a bölcsőhöz. Nézd meg.
               Ő a Brigitta!</p>
            
         </div>
         <div type="chapter">
            <head>2.</head>
            <p>A Kaposi-házat vendégsereg özönlötte el. Lina néninek sok fejtörést, gondot okozott a
               vendégek elhelyezése. Még egy fekvőhelyre volt szüksége. Megkérdezte Lacikát:</p>
            <p>- Válassz, Laci, hol akarsz aludni? A hátsó verandán, vagy a padláson?</p>
            <p>- Nekem olyan mindegy, Lina néni! A legjobban szeretnék kint aludni a kertben, a mama
               függőágyában!</p>
            <p>Lina néni életrevalónak találta a függőágy ötletét. Csakugyan, a kert sem lenne rossz
               hálószoba. A csillagos ég, gyönyörű platán a sötétbe merült vadgesztenyék fekete
               lombkoronája fölött. Töprengett, hogy a háziak közül kit tegyen ki a kertbe? Kinek az
               ágyát szabadítsa föl valamelyik vendég számára? Egy pillanatig gondolt a vejére.
               Aztán lemondott erről az ötletről. Pali közeledik a negyvenhez. Hízni kezd,
               kényelmeskedni kezd. És esetleg az „új vőben” sem szülne jó vért, ha észrevenné, hogy
               a jövetele a sok ember közt éppen egy „másik vőt” nyom ki a fedél alól.</p>
            <p>Tehát mégis csak Laci!</p>
            <p>Ránézett a fiúra:</p>
            <p>- Nem félsz? Kint, a szabad ég alatt, sötétben?!</p>
            <p>Laci megszólalt a kamaszkor felé közeledő fiúk magas fejhangján:</p>
            <p>- Mit gondol, Lina néni, mi vagyok én, gyerek? Azonkívül én még gyerekkoromban sem
               féltem a sötétségtől.</p>
            <p>Lina néni tulipán-arcán jóízű mosoly nyílott. Mulatott rajta, hogy ez a gyerek úgy
               beszél a „gyerekkoráról”, mintha már szakálla volna. Hiszen még most is gyerek. Nincs
               még tizenhároméves sem. Bár igaz, hogy izmos és „sportos”. Már most szereti a
               férfias passziókat, az úszást, vívást, lovaglást. Nem múlik el nap, hogy ne
               könyörögne az apjának egy flóbertért.</p>
            <p>- Rendben van, Laci, a kertben alhatsz!</p>
            <p>- Köszönöm! - felelte a fiú, gavalléros kis meghajlással. Valami büszkeség-féle fogta
               el. Úgy képzelte, hogy majd őrizni fogja a házat. Résen lesz a sötétben, ha „történne
               valami”. Bár, sajnos, mi történhetne Kaposon? A fiú arra gondolt, hogy jó lenne lopni
               egy tolvajt. Leütni, gúzsbakötni és reggel únott arccal átadni a ház népének:</p>
            <p>- Ez az ember itt bujkált éjjel a bokrok között. Még szerencse, hogy kint aludtam és
               megfogtam. Isten tudja, hogy mit akarhatott...</p>
            <p>Jött „anyu”. Szép volt. Nyolc kilót hízott, három év óta nem is kellett már meleg
               vidékre utaznia télen. Jött „apu”, Károly bácsival és Pali bácsival. Jött Ilona
               néni, Margit és Brigitta. És jött Jeanette, a francia kisasszony, a „kis”
               Brigittával, akiben már nem lehetett volna meglátni a régi, ferdére nyomott,
               bőralmafejű, csúnya, bőgő kis pólyást. A „kis” Brigitta is ötéves volt már. A hajában
               szalag volt, rózsaszín empirruhát viselt, a lábán lakk félcipőt és fehér
               fuszeklit.</p>
            <p>Egyáltalában mindenki olyan vasárnapiasan volt felöltözve ezen a hétköznap
               délutánon.</p>
            <p>Világos dolog, hogy a nagy kiöltözködés, a virágokkal és a városi ezüsttel
               megterített, végtelen hosszú uzsonnaasztal, mind a vendégek miatt varázsolta ezt a
               napot oly különösen ünnepivé Kaposon.</p>
            <p>A fő vendégek Hámosék voltak. Egy nagyon öreg úr és egy nagyon öreg hölgy. Mind a
               ketten teljesen fehérhajúak. És a fiuk: Hámos György, aki szintén nem lehetett már
               egészen fiatal. Az ő halántékán is ezüstösödni kezdett a haj.</p>
            <p>Ők két egész szobát kaptak. A két legszebb szobát. A „mellék vendégek” mind rokonság:
               Kaposiak. Takácsok, Hajnalok és Hámosok, a többi helyen voltak összezsúfolva.</p>
            <p>Az ezüsthalántékú Hámos György - orvos és egyetemi magántanár - Lina néni nagyobbik
               lányának a vőlegénye volt. És úgy állt az ügy, hogy a lakodalmat másnap tartják meg.
               Délelőtt lesz az esküvő a templomban. Aztán végigeszik a nagy menyegzői ebédet. Ebéd
               után pedig mindjárt elutazik a fiatal pár. A gazdasági udvarban a kút mellett Hámosék
               nagy, drappszínű autója, azon fognak kirepülni a világba.</p>
            <p>Nem lehet mondani, hogy Laci túlságosan el volt ragadtatva ettől a vendégjárástól. A
               rendes napi programja összezavarodott. Azzal a kis plusszal szemben, hogy a kerti
               függőágyban alhat, igen sok minusz jelentkezett. Anyunak „alig volt ideje hozzá”. Nem
               lovagolhatott ki apuval. Sértődve érezte, hogy a háttérbe van szorítva. Holott a kis
               Brigittát - „Brig”-et, ahogyan a familiában becézték - az összes idegenek elárasztják
               szeretetükkel és érdeklődésükkel. Ami természetes volt. Hiszen az ilyen ünnepi
               alkalommal, amikor két család a rokoni összeömlés boldog pillanatait éli, nagyon
               jólesik a lelkeknek, ha valamin „kiélhetik” benső rajongásukat. És mi lehet az ilyen
               célra alkalmasabb valami egy ötéves kislánynál, aki éppen most csücsöríti ajkát az
               első francia szóra. </p>
            <p>A kis „Brig” úgy tudott bejönni a szobába az emberek közé, hajában az óriási
               rózsaszínű szalag-lepkével, a háta mögött Mlle Jeanett-tel, mintha kényeskedve
               mondaná: „Itt vagyok, imádjatok!” És ezt a sajátságos sugárzást észre is vette
               mindenki.</p>
            <p>Egyesegyedül Laci nem volt kormánypárti ebben a nagy lelkesedésben. Ő aztán nem
               talált semmi elragadót Brig viselkedésében. „Egy ronda, kis, elkényeztetett nyávogó
               béka, csak látnák, amikor bőg, ha nincs itt senki és a sarokba állítják, mert nem
               tiszta a keze...”</p>
            <p>Az emberi szervezet bámulatos művészettel van megalkotva. Megvan benne az összes
               fizikai műszerek tökéletessége. A barométer higanyoszlopának, a földrengésjelző
               készülék ingájának hajszálfínom érzékenysége. Brig is világosan megérezte, hogy a
               kitárt ablakú, jókedvű emberekkel telitömött napsugaras szobában van valaki, akire
               nem terjed ki egyéniségének varázsa. Nem kellett gondolkoznia rajta, hogy kicsoda ez
               a rossz szellem? Megmozdult benne valami. És mint ahogy a vas vonzza a mágnest, a
               tekintete lassan Laci felé fordult.</p>
            <p>Lacit az egész ház és a világ minden felnőttje annak látta volna, ami: izmos, kis,
               barna kamasznak, akinek kurta haja és kék trikója van, akinek a vonásai azt árulják
               el, hogy idővel talán egész csinos fiatalemberré fog fejlődni.</p>
            <p>Brig a sátánt látta meg Laciban. Magát az ördögöt. De - milyen furcsa - ez ördögi
               mellett valami angyalit is. „Ő nem szeret engem! Nem tetszem neki!” - érezte teljes,
               világos határozottsággal Brig. És ez rettenetesen fájt. Sokkal jobban, mint amilyen
               fájdalmat egymagában a hiúság okozhat egy női szívben.</p>
            <p>A kislány megpróbálta fölvenni a küzdelmet balsorsa ellen. Minden kacér kis
               mórikálása, mosolygása és kacsintása az ablak felé repült, ahol a fiú állt,
               nekitámaszkodva a párkánynak. Laci szeme változatlan gúnyossággal hunyorgott, mint
               aki nagyon csúnyákat gondol magában.</p>
            <p>Ez borzasztó volt. Brig szívében elkezdett valami nagyon fájdalmas húr sajogni. Azt
               érezte, hogy odaadná mindenét a kéktrikós fiú szemének egyetlen „másféle”
               pillantásáért. Először elszomorodott, aztán elöntötte a csalódás. A szája lefelé
               görbült, arcáról eltűnt a mosoly. A szemében könnyek duzzadtak. Mérgesen dobbantott
               apró lábával, aztán sírvafakadt. Lina néni ijedten kérdezte:</p>
            <p>- Mi bajod, szívem? Fáj valamid?!</p>
            <p>Mindenki köréje gyűlt. Hozzáhajoltak. Ijedten faggatták, mi haja?</p>
            <p>Brig fölemelte a kezét és mutatóujját vádolóan Laci felé szegezte:</p>
            <p>- Ő nagyon rossz! - és zokogott.</p>
            <p>Az összes „felnőttek” meghökkentek:</p>
            <p>- Laci rossz! - Mit csinált Laci?</p>
            <p>Brig a nagymamája tokájába rejtette könnyes arcát és zokogva hajtogatta:</p>
            <p>- De igen, ő rossz! Meg akar engem verni!</p>
            <p>A „nagyok” mind Lacikára néztek. Mi ez? Talán ez a kis kamasz csakugyan bántotta
               valamikor, csupa vásottságból, a húgocskáját?</p>
            <p>Laci elpirult. Mert csakugyan volt valami abban, amivel Brig megvádolta. Titokban
               bizsergett benne a vágy, hogy jó lenne alaposan megcibálni ezt a pillangó-fülest, aki
               úgy mer viselkedni, mintha ő érte lenne az egész világ.</p>
            <p>Dehát megverni? Szó sincs róla.</p>
            <p>A fiú összefonta trikós mellén a karját. Dacosan, gúnyosan felelte, szinte az egész
               világnak:</p>
            <p>- Én nem akarom őt megverni! Miért? Amikor fütyülök reája!</p>
            <p>Ez a „fütyülök reája” úgy hasított Brig szívébe, akár a kés. És oly mértéktelenül
               bőgni kezdett, hogy beléreszketett kis testének minden parányi tagja. Nem lehetett
               megnyugtatni. Lina néni karjaiba emelte. Kivitte, lefektette, álomba simogatta a
               zokogástól kimerült Briget...</p>
            <p>Lacin keménygallér volt és hosszú nadrág, mint az angol kollégiumnak gavallérságra
               tenyésztett kis diákjain. Apa és Anyu közt állt a templom első padjában. Előtte
               folyt a szertartás. Látta a vőlegény feketekabátos hátát és a menyasszony koszorús
               fejét, hosszú fátyolát, amely végigfolyt két válla közt.</p>
            <p>A szertartás hosszúra nyúlt, mert a pap nagyon ki akart tenni magáért az esketési
               beszédben, Laci nem értette ennek a magasröptű beszédnek tartalmát. Szórakozottan
               állt a padban.</p>
            <p>Aztán meglátta a „nagy” Brigittát. Ez a néninek a huga, a templom túlsó oldalán állt.
               Mégpedig nem bent a padban, hanem a fal mellett. Lina néni és Ilona néni között. Ő
               is fehérbe volt öltözve, de nem selyembe. Könnyedén állt, a kezében tartotta fehér
               szarvasbőr kesztyűjét és széleskarimájú szalmakalapját, amelyet pipacsok díszítettek.
               Az arca árnyékban volt, de a hajára valami megszűrt fény hullott a falusi református
               templom fehérüvegű ablakaiból.</p>
            <p>A „nagy” Brigitta még nem volt egészen tizenhétéves. És szépsége ezerszeres erővel
               tündökölt a templom fátyolos levegőjében.</p>
            <p>Laci nem tudta elfordítani Brigitta arcáról a tekintetét. Valami bűvölet szállotta
               meg. Fölsugárzott szemében, életében először, teljes értelmében és minden
               világosságával az asszonyi szépség. A művész érezhet ilyesmit, amikor először
               pillantja meg a természet valamilyen csodáját - a tengert, vagy a vonat ablakából
               Grasse rózsamezőit.</p>
            
         </div>
         <div type="chapter">
            <head>3.</head>
            <p>Tél volt. Reggel hét. A szoba teljesen sötét, amikor a kis ébresztőóra megszólalt az
               éjjeliszekrényen. Laci kihúzta a párna alól a karját és elállította a berregést.
               Ébren volt már tíz perc óta, látta is az óra számlálólapján a foszforral preparált
               kismutatót negyedmilliméternyire a hetestől. De olyan jó meleg volt a paplan alatt.
               Kellett hozzá ez a kis parancsoló csörgetés, hogy kiugorjék az ágyból.</p>
            <p>Brrr! Hideg van. Ezt vidáman gondolta. A bőre pezsgett. Lenyúlt az ágy alá a súlyzói
               után. Ötpercnyi könnyű szobatorna következett. Aztán bokáig érő hálóingben kiment a
               fürdőszobába.</p>
            <p>A kádban volt egy kis esti, langyos, állott víz, de a zuhanyból olyan vadhideg, téli
               víz sistergett elő, hogy alig habzott benne a szappan. Na, most elő a
               frottirkesztyűvel. Uh, be jó! Laci bőre pirosra dörzsölve égett és tüzelt. Két perc
               volt az öltözés. A tükörbe bele sem nézett, amikor a haját hátrakefélte.
               Összeszíjjazta az iskolakönyveit. És frissen, jókedvűen s fejében az aznapi tárgyak
               tananyagával, benyitott az ebédlőbe.</p>
            <p>Az ebédlő még üres volt, de meleg. A nagy cserépkályhában lobogott a tűz. Az asztal
               sarkára már oda volt készítve egy csésze kávé, mellette két vajaskifli.</p>
            <p>Ez a reggeli úgy varázslódott az asztalra, hogy a szakácsnő, amikor «kihallotta» a
               konyhába, hogy csorognak a csapok a fürdőszobában, a régi gyakorlat alapján tüstént
               hozzáfogott, hogy megkenje a fiatalúr vajaskiflijét.</p>
            <p>Igen, a «fiatalúrét», mert Laci már «fiatalúr» volt. Veszedelmesen közeledett a
               tizennyolcadik születésnapja felé. Gimnáziumba járt és az ajka fölött sötétedni
               kezdett valami finom pehely, amely már legénytollnak számított.</p>
            <p>Büszke dolog az ilyen korai fölkelés. Az ember duplán érzi, hogy él, amikor mások még
               alusznak. Laci mosolyogva gondolt a langyos, homályos hálószobára, ahol még alszik
               «anyu» és «apu». Lina néni és Brigitta pedig pláne alusznak még, hiszen bálba mentek
               az este, bizonyosan hajnalban jöttek haza, fáradtan. A kis csöndben, amíg lenyelte a
               kávéját, Laci szinte hallotta a lelke felé áradni a szomszéd szobákból a családjának
               alvó lélekzetét.</p>
            <p>Még egyet harapott a vajaskifliből, aztán leverte a morzsákat a tenyeréről és
               fölhúzta bárányprémes, diákos, kurta bekecsét. Már a könyveit is a hóna alá fogta,
               indult az ajtó felé, amikor zajt hallott az előszobából.</p>
            <p>Valaki kacagott odakint.</p>
            <p>Aztán benyitott az ebédlőbe, Lina néni és Brigitta.</p>
            <p>Ilyen lumpokat. Most jöttek haza a bálból. Nem is hajnalban, hanem a kész téli
               reggelen, amely már kezdett a tiszta kékből szürkévé világosodni.</p>
            <p>Lina néni fáradt volt, mint egy megsebzett hadihajó. Bizonyosan „oda volt” szegény
               már éjfél körül. Ha rajta múlik, hazajött volna régen. De hát hol van az a fáradtság,
               amit egy jó anya el nem viselne a huszonegyesztendős leánya kedvéért, aki félhétkor
               olyan könyörgő hangon tudta mondani, „még egy negyedórát maradjunk, mama!”</p>
            <p>Brigitta nem volt fáradt még egy csöppet sem. Inkább izgatott volt és mámoros. A
               szeme ragyogott. Egy ezüsttálcában, amely a tálalóra volt támasztva, megnézte
               magát:</p>
            <p>- Oh, de boglyas vagyok! - és megigazította a haját a fiatal lányok friss
               életerejével, mintha szó sem lenne róla, hogy most mindgyárt ágyba kell feküdni.</p>
            <p>Laci otthagyta a tányérján az egyik vajaskifli csücskét. Brigitta fölkapta és
               megette. Nevetett:</p>
            <p>- Éhes vagyok, mint egy farkas! - Megint nevetett és minden ok nélkül, mintha egy
               keringő emléke vibrálódott volna még benne, hirtelen átölelte az unokaöccsét és
               lángoló arcát a fiú fürdőtől hideg bőréhez szorította.</p>
            <p>- Juj, de friss vagy! És milyen remek szappanszagod van!</p>
            <p>Nincs benne semmi. Együtt nőttek fel, meghitt családi közösségben. Brigitta
               tízezerszer megcsókolta már Lacit. És most is úgy csókolta meg, mint egy kisfiút, az
               öccsét.</p>
            <p>De most valami különös dolog történt. Brigitta meglepetve érezte, hogy Laci megkapja
               hátul a fejét és visszacsókolja, akár egy férfi.</p>
            <p>Ijedten taszította el magától és egy pillanatnyi csönd után zavartan mondta:</p>
            <p>- Oh, hát te már ilyen nagy fiú vagy?!</p>
            <p>Laci sápadtan állt a lány előtt. Orrában érezte parfőmjét és meleg lehelletét. Maga
               sem tudta, hogy mit mond, valami idegen hang felelte, mélyen a melléből, a diáklélek
               rétegei alól:</p>
            <p>- Igen. Nagy vagyok már. És szeretlek!</p>
            <p>Brigitta felelni akart valamit, el akarta valami tréfával ütni a dolgot. De amíg
               gondolkozott, már el is késett. Már csak a hátát látta fiúnak, amint a hóna alatt a
               könyveivel kifelé megy az ajtón.</p>
            <p>A szép, nagy lány, akinek egész éjszaka felnőtt férfiak udvaroltak, nyugtalanító
               lelkifurdalást érzett a kisfiúval történt jelenet miatt.</p>
            <p>Minél jobban múlt az idő, Laci annál világosabban érezte, hogy rettentő nagy dolog
               történt vele az ebédlőben. Hónapokon át sok mindennek össze kellett gyűlni a
               lelkében, hogy kimondhassa ezt a szót: «szeretlek». És most, hogy kimondta, mint
               gátszakadáskor az ár, az érzések egész zuhataga ömlött elő, a kimondott szó ütötte
               résen. A fiú igazat mondott, csakugyan szerelmes volt az unokanénjébe. Most érezte
               csak, hogy mennyire; nem is a csók, hanem inkább a vallomás után, amely elhangzott.
               Először mondta ki ezt a szót: «szeretlek». Ez nagy dolog, az ember életének egyik
               szakasza itt fejeződik be.</p>
            <p>Laci soha életében nem volt büszkébb és boldogtalanabb, mint ezen a délelőttön, az
               iskolában. Felnőttebbnek érezte magát a többi fiúnál. «Regénye van». Ez a tény
               fájdalmas hiusággal töltötte el.</p>
            <p>Az első óra fizika volt. Ezalatt még tudott valamennyire figyelni. De később
               eltompult minden iránt, ami nem Brigittára és «szerelmükre» vonatkozott. A
               «szerelmükre»? Laci okos fiú volt és belátta, hogy szerelemről itt szó sem lehet, a
               több mint négyesztendős korkülönbség ezt lehetetlenné teszi. Tizenhétéves kamasz és
               huszonegy éves nagyleány! - képtelenség.</p>
            <p>Lacika a tiszta fiatal szívek lovagiasságával vállalta a reménytelen szerelem minden
               fájdalmát. Éppen elég, hogy ő szereti Brigittát. Még arra sincs szükség, hogy a
               leány tudjon erről az érzésről. Hogy már késő, már tudja, már megmondta neki? Ez
               igaz. De talán még «el lehet valahogy kenni a dolgot». Laci máris törni kezdte a
               fejét valami ügyes formán: mint magyarázhatná meg a lánynak a legsimábban, hogy amit
               reggel mondott neki, csak tréfa volt.</p>
            <p>Délben Brigittát egyedül találta az ebédlőben. Brigitta a terített asztalnál állt és
               virágokat tett a vázába. A lány elpirult, elkapta a fiúról a tekintetét és
               szemlesütve, zavartan mondta:</p>
            <p>- Haszontalan fiú! Tudod, hogy alig aludtam miattad?!</p>
            <p>Laci közbevágott szilárdan, önérzetesen:</p>
            <p>- Elhiszem. Belátom, hogy hibáztam. Kérlek, bocsáss meg. Nem fog előfordulni
               többet.</p>
            <p>Brigitta most már nekibátorodott. Élénken magyarázni kezdte:</p>
            <p>- Rémes csacsi vagy! Hiszen én a mamád lehetnék! Vén vagyok és te fiatal. Gondolnod
               sem szabad ilyesmire!...</p>
            <p>Laci megint elhallgattatta a lányt, egy erélyes, szinte férfias kézmozdulattal:</p>
            <p>- Kérlek, ha annyira bosszant, ami történt, ha zavarlak, csak egy szót kell szólnod
               és én ebben a pillanatban leugrok az emeletről.</p>
            <p>Brigitta ijedten felkiáltott:</p>
            <p>- Szamár! - és olyan görcsösen fogta meg a fiú karját, mint aki tökéletesen komolyan
               vette a fenyegetést.</p>
            <p>Soha még érzelmi ügyet nem intéztek el ilyen szerencsétlenül. Hiszen kifelé be volt
               fejezve, pecsét volt téve rája, annyi bizonyos. De befelé erjed.</p>
            <p>Brigitta és Laci úgy tettek, mintha nem is emlékeznének már a bál utáni reggelre.
               Pedig akárhogyan akarták mind a ketten, nem tudták elfelejteni.</p>
            <p>Akármit csináltak, minden szavuk és mozdulatuk mögött annak a reggelnek az emlékei
               érződtek. Ha Laci közelebb adta a sótartót Brigittának, ez már udvarlásnak számított.
               Brigitta pedig minden diskurzus után, akármilyen közömbös dologról, könyvről,
               színházról, zenéről folyt ez a beszélgetés, zavartan gondolt rá, hogy nem keltett-e
               akaratlanul valami bolond reménységet a fiúban? Egy szóval, egy mozdulattal. Hiszen
               ennyi is elég az ilyen állapotban.</p>
            <p>Brigittának két oka is volt rá, hogy nagyon vigyázzon a viselkedésére. Először
               őszintén szerette és sajnálta Lacit. Szerette volna csöndesen, türelmesen
               kigyógykezelni a «betegségéből». Másodszor, történt benne valami, amiből maga is
               megítélhette, hogy milyen komoly dolog az, amit Laci érez, mennyire nem illik ezzel
               tréfálni. A száz kedves, de közömbös báli ismerős között akadt egy, aki lassankint az
               előtérbe nyomult Brigitta életében.</p>
            <p>Az ilyesmi mindig egyformán történik. A legtöbbször már a kézfogásnál, a bemutatkozás
               első mozdulatánál érez a lány valami furcsát. Egy embernek más az érintése, jobban
               esik a hangja, mint a többié. Ahogy egymásra néznek, ahogy beszélnek, csupa
               konvenció. Néha még az is megesik, hogy a lány szántszándékkal hanyagolja el azt a
               férfit, aki tetszeni kezd neki. Mintha félne a következményektől, mintha várná, hogy
               - «jőjjön a másik». Nagy játék ez. Már jólesik és még nem fáj.</p>
            <p>Brigitta esete azonban már túl volt a legelső kezdet nehézségein. Bár még nem történt
               sok. Mindössze ennyi:</p>
            <p>- Maga ott lesz X-ék vacsoráján a jövő héten? - kérdezte a fiatal férfi, akit Gyuri
               mutatott be az orvosbálon egy futó kézmozdulattal: a « kollégám».</p>
            <p>- Azt hiszem, igen! - felelte Brigitta.</p>
            <p>- Akkor én is elmegyek! - mondta a fiatal doktor nagyon komolyan és halkan, mosolygás
               nélkül. Dehát éppen ez a komolyság adott súlyt a közömbös mondatnak. A tartózkodás,
               ahogy dr. Joó Tibor már el is ment Brigitta mellől a szalón másik sarkába. A két
               dolog közt nem volt logikus összefüggés. Ha annyira tetszett a fiatalembernek
               Brigitta, hogy kereste a módot: hol láthatná, hol lehetne együtt vele, akkor
               érthetetlen volt, hogy miért nem maradt most mellette? Ott maradhatott volna, senki
               nem tiltotta meg. Dehát ebben a dologban éppen a logikátlan eseményeknek van erejük.
               És Brigitta többet olvasott abból a félénkségből, amivel a doktor visszavonult,
               amikor két másik vidám és hangos fiú lépett hozzájuk, mintha ott maradt volna a
               többivel együtt udvarolni.</p>
            <p>És tíz perccel azután, hogy dr. Joó Tibor angolos tapintattal, búcsú nélkül eltünt,
               Brigitta oly mérhetetlenül kezdett unatkozni, mintha nem is zsúron lenne, zsúfolt
               szalonban, hanem valami hideg és sötét, puszta szigeten, egyesegyedül.</p>
            <p>*</p>
            <p>Volt egy csinos fiú az udvarlók között, akit Lina néni különösen protezsált. Ha ez a
               fiú náluk volt, ártatlan asszonyi furfanggal mesterkedett azon, hogy egyedül
               maradjanak Brigittával.</p>
            <p>Néhány percig diskurált velük, aztán fölállt és egy parancsoló pillantással magaután
               intette Lacit is. Mit tudhatta, hogy Lacinak milyen pokoli kín az, ami neki öröm és
               reménység.</p>
            <p>Laci meg is kérdezte egyszer:</p>
            <p>- Mondja Lina néni, gazdag ez az úr?</p>
            <p>Lina néni gyanutlanul felelte, hogy igen, a családja nagyon jóhírű és jómódú ...</p>
            <p>- Úgy! - felelte Laci és a hangjában annyi gúny volt és megvető keserűség, hogy Lina
               néni akaratlanul elszégyelte magát; csakugyan, lehet, hogy túlzásba viszi ezt a
               jámbor férjvadászatot, ha még Laci kamasz-kritikája is fennakadhat a dolgon.</p>
            <p>De ha Lina néni vak volt, Brigitta annál világosabban tudta, hogy milyen keserves
               lehet az öccsének, amikor kiküldik a szobából, hogy ő egyedül maradhasson egy
               «felnőttel».</p>
            <p>Mulatott is a fiún, meg sajnálta is. Oh, szegényke, hogy szenved. Eloltja a villanyt
               a szobájában, lefekszik a díványra, mint aki beteg.</p>
            <p>Bement hozzája, leült mellé a sötétben, a tenyerével fölemelte az arcát:</p>
            <p>- Te csacsi! Azt hiszed, hogy nekem ezek az emberek tetszenek! Fütyülök rájuk! -
               Brigitta csak vígasztalni akarta a fiút, de a szavai mélyebb rétegbe hatoltak.</p>
            <p>Laci visszaejtene fejét a diványpárnára. A hangja tompa volt, fájdalmas:</p>
            <p>- És aztán, ha nem is tetszenek. Ha nincs senki „ezek” közt? Egyszer mégis csak az
               lesz a vége, hogy ...</p>
            <p>A fiú nem beszélt tovább. Nehéz csönd támadt a sötétben. Mind a ketten tudták, mit
               jelent: «egyszer mégis csak az lesz a vége». Brigitta megpróbált kacagni. De nem
               sikerült neki a nevetés.</p>
            <p>- Sült őrült vagy! - mondta idegesen Brigitta. - Bizonyisten bepanaszollak az
               apádnál!</p>
            <p>- Tessék! - felelte a fiú komolyan.</p>
            <p>Brigittának eszébe jutott, hogy nem is tudna mit mondani, hogy nem volna finom és
               gyöngéd, ha elárulná a fiút. Könyörögni kezdett:</p>
            <p>- Gondold meg, hogy te tizenhét éves vagy és én huszonkettő leszek!</p>
            <p>Nagyon halkan, fájdalmasan jött a válasz:</p>
            <p>- Tudom. Meggondoltam. Csak azt nem értem, hogy mi bajod van velem? A terhedre
               vagyok? Szóltam egy szót?</p>
            <p>- Úgy viselkedsz...</p>
            <p>- Úgy viselkedem, ahogy tudok. Hidd el, ennyire is nehéz tartani magamat. Most pedig,
               kérlek, menj ki. És ne sajnálj. Rosszulesik nekem, ha sajnálnak!</p>
            <p>Brigitta ijedten kelt föl a dívány széléről: „Hiszen ez egy nagy férfi! Mégis el
               kellene talán mondani az egész dolgot az édesanyjának!”</p>
            <p>Csakhogy nem lehet könnyen elmondani az ilyen dolgot.</p>
            <p>Kerülte Lacit, nem szólt hozzá, nem nézett rá. Végül azonban megszégyelte ezt a
               bujkálást. «Csak nem félek egy gyerektől?» - kérdezte magától. És úgy tett, mintha
               Laci lenne az oka, hogy olyan hűvös távolság fejlődött ki közöttük. Megfogta a fiú
               kezét.</p>
            <p>- Ne duzzogj! Legyünk jóbarátok!</p>
            <p>- Kérlek! - felelte udvariasan Laci és nyílt, tiszta tekintettel nézett Brigittára.
               Brigitta úgy találta, hogy az öccse egy kicsit lefogyott. Igen, az arca határozottan
               vékonyabb lett. És milyen halvány. Ez meghatotta. Túláradó gyöngédség töltötte el.
               Fájt neki, hogy nincs a «szerelem» és a «szeretet» között valami átmeneti érzés.
               Valami harmadik megoldás. Mert be kellett vallani magának, hogy több és mélyebb a
               barátságnál és a szeretetnél az, amit a csendesen szenvedő fiú iránt érez.
               «Sajnálnám?!» - kutatott a lelkében. Aztán belátta, hogy ez más, mint a sajnálkozás.
               Az emberi szív nagyon különös, nemcsak egész számok vannak benne, hanem törtek is.
               Egyenletek, amelyekben annyi az «ismeretlen», hogy meg sem lehet oldani őket.</p>
            <p>A «béke» után helyrepótoltak mindent. Együtt voltak, amennyit csak lehetett. Hosszú,
               meghitt komoly beszélgetéseiknek rendesen Lina néni vetett véget.</p>
            <p>- Laci! Feküdj már le. Mindjárt éjfél! És reggel iskolába kell menni.</p>
            <p>Közben pedig lassan épült Brigitta sorsában a «másik» dolog. Találkozott néhányszor a
               fiatal doktorral. Színházban, társaságban, az utcán. Eljutottak odáig, hogy
               fesztelenül ki tudták mondani egymás nevét. És az egész ügy eljutott oda, hogy Lina
               néni is észrevette.</p>
            <p>Lina néni eleinte aggodalmaskodott. Féltette Brigittát, mint a kotlós a csibéjét.
               Aztán neki is megtetszett dr. Joó Tibor. Nem bánta, hogy egy kicsit kopaszodik. Ez
               komoly, józan, meggondolt természetre vall. A kopasz férfiak a legjobb férjek. Azt
               meg éppen nagyon szerette benne, hogy doktor. A másik veje is doktor és pompásan
               funkcionál. Legalább lesz mindenféle orvos a családban, egy belgyógyász, meg egy
               sebész.</p>
            <p>Lina néni kissé lassúnak találta a tempót, ahogy a fiatalok csinálják, tehát a kezébe
               vette a gyeplőt. Ha lúd, legyen kövér. Kigondolta, hogy leoperáltatja Tiborral a
               szemölcsét.</p>
            <p>A műtét kitünően sikerült. És a szanatóriumi környezet új oldaláról mutatta meg
               Brigittának a fiatal orvost. Fehér köpenyében olyan csinos volt, olyan jelentős, mint
               egy modern Grál-lovag. És a tisztelet, amivel a műtő személyzete körülfogta: «főorvos
               úr így, főorvos úr úgy...»</p>
            <p>Lina néni álla föl volt kötve egy vékony gézcsíkkal. Csak fél szájjal tudott
               beszélni. De azzal a félszájjal annál lelkesebben hívta meg nyárra a doktort:</p>
            <p>- Kedves Tibor, ha már ilyen remekül segített rajtam, ne hagyjon el bennünket ezután
               sem. Ha ráér, ugyan ugorjon le hozzánk Kaposra. Jöhet, amikor akar. Lent vagyunk
               májustól októberig. Nagy a ház. És mi imádjuk a vendéget. - A fiatalember
               összeütötte a bokáját.</p>
            <p>- Köszönöm nagyságos asszony!</p>
            <p>Összenéztek Brigittával és mind a ketten úgy elpirultak, hogy Lina néni odavolt a
               boldogságtól.</p>
            
         </div>
         <div type="chapter">
            <head>4.</head>
            <p>Jött a nyár, teli függetlenséggel és félreértéssel. Lina néni már lent volt a «kis»
               Brigittával és a család nagyobbik felével Kaposon. «Anyu» a fogorvoshoz járt, apu őt
               várta. A «nagy» Brigitta ruhákat csináltatott. Laci az iskolai ünnepélyre
               készült.</p>
            <p>A dolog úgy fordult, hogy Brigitta és Laci együtt utaztak le Kaposra.</p>
            <p>«Apu» mosolygott:</p>
            <p>- Te leszel a lovag! Vigyázz a nénédre. - Brigitta kijelentette, hogy ő csak éjjel
               utazik. Borzasztó lenne egy egész napon át bumlizni a lassú személyvonaton, a
               júniusi forróságban.</p>
            <p>Kaposnak a sok előnyén kívül volt egy nagy hibája. Nem volt vasuti állomás. Az utolsó
               postáját is csak egy komisz kis csirkevonaton lehetett megközelíteni. A gyors
               megállás nélkül rohant keresztül azon az elhanyagolt, Felső-Tisza-vidéken. De Laci
               nem bánta volna, akármilyen hosszú ideig tart az út. Tartson örökké. Hiszen abban is
               benne van valamilyen formája az összetartozásnak, ha az ember kísérője és oltalmazója
               valami hosszú úton annak a nőnek, akit szeret.</p>
            <p>A koffereket föltették a taxira. Beültek. Laci olyanféle büszkeséget érzett, mintha
               egy nagy hajó kapitányává nevezték volna ki.</p>
            <p>Úgy cselekedett, mint a nagyok. Kifizette a sofőrt. Megnézte a hordár számát. Jegyet
               váltott. A külön zsebpénzéből vásárolt egy skatulya zserbót és megajándékozta vele
               Brigittát.</p>
            <p>Nézte az állomás magas falába épített kormos órát. Mikor indulnak már? Mikor lesznek
               már egyedül a kupéban? Laci előre élvezte a finom gyönyörűséget, hogy Brigitta majd
               aludni fog, fejét ráhajtja a kupé párnájára, amelyre oda lesz terítve tiszta
               zsebkendője, ő pedig virraszt fölötte és hallgatja csöndes lélegzetét.</p>
            <p>Ekkor a perron ujságpavillonja előtt egy magas, elegáns, szőke férfi jött velük
               szembe.</p>
            <p>A férfi egyenesen feléjük tartott, köszöntgetve és mosolyogva, már messziről. És
               Brigitta is mosolygott.</p>
            <p>Kezet fogtak. Brigitta könnyedén Laci vállára tette a kezét:</p>
            <p>- Az öcsém!</p>
            <p>A szőke ember Lacival is kezet fogott és hizelgően végigsimogatta a szemével. A fiú
               jól ismerte ezt a pillantást. Az összes «penelopei» kérőknek ilyen volt a nézése,
               mind «ezt csinálták», amikor próbálkozásuk elején őt is meg akarták nyerni
               szövetségesnek az udvarlásukhoz.</p>
            <p>De itt más is volt, valami rémületes. Laci összeszoruló torokkal érezte, hogy egészen
               fölöslegessé válik. «Azok ketten» tökéletesen megfeledkeztek róla. Mintha ő a
               világon sem lenne, csak egymásra néztek, a szemükkel szakadatlanul egymás tekintetét
               keresték.</p>
            <p>A férfi egyszerűen «Brig»-nek szólította Brigittát:</p>
            <p>- Nahát ez óriási, Brig! Hogy maga is ma utazik! Nem leszek a terhükre? - Brigitta
               elpirult:</p>
            <p>- Dehogy lesz. Én is roppant örülök, hogy együtt mehetünk véletlenül!</p>
            <p>Ez a «véletlenül» csalás volt. Brigitta tudta, hogy a doktor tudja, hogy ő mikor
               utazik. És azt is tudta, tudta és várta, hogy akkor a «másik» is ezen a napon szánja
               el magát a kaposi kirándulásra. Nem beszéltek meg semmit. Brigitta mégis el volt
               készülve rá, hogy találkozni fognak «véletlenül» az állomáson. Ezt oly természetesnek
               vette, annyira megkövetelte egész szivével, hogy talán minden összeomlott volna, ha
               nem így történik meg.</p>
            <p>Sőt Lina néni is el volt készülve a dologra. Már egy héttel előbb kacsintva mondta
               lent Kaposon:</p>
            <p>- Meglátjátok, azok ketten együtt fognak érkezni. Nem baj. Legalább nem kell értük
               külön kocsit küldeni az állomásra. Harmincöt kilométer az út.</p>
            <p>Az igazságnak borzasztó ereje van. Laci számtalan kis jelből érezte, hogy Brigitta és
               a szőke ember ugyanúgy, a perceket számolva várta ezt az utat, akárcsak ő. Dehát ő...
               A fiúban összetört valami, a hangja olyan száraz lett, mintha berekedt volna
               hirtelen.</p>
            <p>Figyelni kezdte az «ellenséget». Sajgó szívvel látta be, hogy elegáns ember. A szeme
               ugyanolyan szürke, mint könnyedén ráncos covercoat ruhája. Csodálta a hangját,
               biztos és fesztelen viselkedését, a cipőjét, a kesztyűjét. Csak éppen úgy találta,
               hogy Brigittához képest öreg. A tizenhétéves fiúk mindig reménytelenül öregnek ítélik
               a szerelemre a harmincesztendős férfiakat. Laci vezéri és kapitányi szerepe megszünt.
               A kis expedició fölött az «ellenség» vette át a kommandót.</p>
            <p>Gyorsan, energikusan intézkedett. Ásványvizet vett, üres kupét szerzett a zsúfolt
               személyvonaton. A fiú fájdalmasan nézte, milyen fejedelmi fölény van ellenségében,
               amikor megparancsolja a kalauznak, hogy csukja rájuk a lefüggönyözött fülke
               ajtaját.</p>
            <p>Amikor a vonat kizakatolt az állomásról és az állatkerti sorompón túl északkeletre
               fordult, a szél beverte az ablakon a mozdony füstjét.</p>
            <p>Brigitta köhögött.</p>
            <p>- Drága Lacikám! Húzd föl kérlek az ablakot.</p>
            <p>Laci igyekezett, de nem boldogult a berozsdásodott sínű nehéz rámával. Húzta,
               feszítette a szíjjat. Az ablak nem mozdult.</p>
            <p>- Rossz a szerkezet! - jelentette az erőlködéstől kipirultan Brigittának.</p>
            <p>Most az «ellenfél» odalépett a háta mögé. A szíjj megfeszült, csikordult egyet a réz
               és fent volt az ablak.</p>
            <p>- Bravó - mondta Brigitta. - Már nem is reméltem, hogy sikerülni fog.</p>
            <p>Laci megszégyenülten ült vissza a sarokba. A keze piszkos lett a kormos szíjtól.
               Beletörölte a zsebkendőjébe, amire az is szürke, mocskos, kis gomolyaggá változott.
               Egész csomó kis vereség következett be egymásután. Az a csokoládé, amit ő vett az
               állomáson, régi volt, dohos, szappanízű. Az „ellenség” előszedett a táskájából egy
               friss, nagy skatulyát. Az kitünő volt. Brigitta megszomjazott. Az ellenségnek volt
               egy tiszta csillogó kis aluminiumpohara is a neszeszerjében.</p>
            <p>Általában gyönyörű dolgok tartoztak az „ellenséghez”. Két pompás, sárga
               disznóbőrtáska, amelyet különösen elegánssá tett a sok használat, Párizsban,
               Londonban, Rómában és más helyeken fölragasztott színes hotelreklámok. Az „ellenség”
               rózsaillatú cigarettát szívott. Volt arany cigarettatárcája és ezüst öngyujtója.
               Különös gazdagság, különös hatalom és érdekesség rezgései áradtak e tárgyakból. Laci
               kamasz képzelődésével azt hitte, hogy Brigitta előtt is ez a fölszerelés számít. Ez a
               fontosabb. Az „ellenség” férfiasan mély, mégis hízelgően lágy hangja, nyugalma,
               szürkébe hajló acélos szőkesége, mind másodosztályú kérdés.</p>
            <p>A legkeservesebb az volt, hogy Brigitta és az „ellenség” oly folyamatosan és
               pillanatig nem lankadó érdeklődéssel beszélgettek, mintha senki más nem lenne a
               világon. Laci sértődötten hallgatott. Roppant kellemetlen oldalt állani és
               asszisztálni némán egy párbeszéd mellett, amelyet úgy folytat két ember, mintha nem
               is tudnának arról a harmadikról, aki ott van velük. A vonat este féltízkor indult. És
               most már nagyon késő lehetett. Mélyen túl az éjfélen. De „azok ketten” csöppet sem
               álmosodtak el. Lacit pedig igazán ébren tartotta a kínzó féltékenység érzése, amely
               olyan meglepetésszerűen csapott rá.</p>
            <p>A fiú keményen iparkodott, hogy férfias gőggel viselje sorsát. „Maradjanak egyedül”,
               határozta el magában a túlságos szenvedés önkínzó hajlandóságával. És kiment a
               folyosóra sétálni.</p>
            <p>Most már tudta, hogy az „ellenség” is hozzájuk utazik Kaposra. A vendégük lesz. Lina
               néni „meghívta”. Tudta, hogy mit jelent az ilyen meghívás. Pláne ebben az esetben,
               hiszen úgy látszik, hogy Brigitta itt tökéletesen egyetért Lina nénivel.</p>
            <p>Sokáig sétált a rosszul világított, szűk folyosón. Nézte a szomszédos, zsúfolt
               kupékban milyen békésen alusznak a lebocsátott lámpaernyők zöld homályában. Végül is
               nagyon elfáradt.</p>
            <p>Amikor benyitott a fülkébe, Brigitta és az „ellenség” zavartan elhallgatott, mintha
               olyan dologról beszéltek volna, amely nem tartozik senki másra, csak kettőjükre.</p>
            <p>Brigitta nyájaskodni kezdett:</p>
            <p>- Aludj Laci! Megszoktad, hogy aludj éjjel. Álmos lehetsz.</p>
            <p>Az „ellenség” belekapcsolódott az alvási akcióba.</p>
            <p>- Itt az ideje, hogy maga is lefeküdjön, Brig. Majd én átülök a másik oldalra.</p>
            <p>- Nem tudok vonaton aludni - mondta Brigitta. - És nem is vagyok fáradt. Elég
               tréningem van a föntmaradásban. Egész télen báloztam.</p>
            <p>Az „ellenség” mosolygott.</p>
            <p>Végül is Laci belement, hogy majd aludni fog. Végighevert a kupé egyik oldalán.
               Behunyta a szemét. „Higyjék, hogy alszom. Szeretném hallani, hogy beszélnek, amikor
               egyedül érzik magukat.”</p>
            <p>Laci elég ügyes színésznek bizonyult. Egyenletes, mély lélegzése, kissé kinyilt szája
               még a doktort is megtévesztette.</p>
            <p>- Alszik! - súgta félóra mulva az „ellenség”.</p>
            <p>Laci Brigitta arcát pillantotta meg a szeme résén keresztül. A lány gyöngéden föléje
               hajolt, ráterítette a plédet:</p>
            <p>- Csakugyan alszik. Valóságos hősiesség, hogy eddig bírta. Reggel hatkor kelt
               fel.</p>
            <p>- Kemény legénynek látszik! - mondta halkan az „ellenség”. - Nagyon szilárd homloka
               és makacs álla van. Szép ember lesz belőle. Szeretni fogják a nők.</p>
            <p>Brigitta nem felelt. Lacinak nagyon jólesett ez a hallgatás. Azt érezte ki belőle,
               hogy itt valami olyan dolog van, amit Brigitta nem óhajt közölni az „ellenséggel”.
               Titok, ami a kettőjüké. A halálos ítéletét tehát még nem írták alá. Még él. Még van
               egy kis messzi reménye, pislogó mécses, az elkerülhetetlen sötét előtt.</p>
            <p>A fáradt fiatal test ezer mentséget talál rá, hogy alhasson, akármilyen bajai vannak
               a léleknek. Laci is elaludt tehát végül, a kupé álmosító reszketésében.</p>
            
         </div>
         <div type="chapter">
            <head>5.</head>
            <p>Megkezdődött a kaposi nyár.</p>
            <p>A fiatal doktor első falusi látogatása egy hétig tartott. Az „ellenség” nagyon jól
               viselkedett. Még Laci szempontjából is. Nem látszott semmin, hogy Brigitta kedvéért
               van lent Kaposon. Megosztotta az idejét mindenki között. Sőt Lacival kezdte a napját.
               Laci egész ifjú szívével megszerette az „ellenséget”. A gyanuja elaludt: „nem, mégsem
               ő az, aki az életemre tör!”</p>
            <p>Valósággal örült neki, amikor július végén arról érkezett hír, de már egész
               barátságosan és családiasan, hogy „Tibor újra lejön néhány napra!”</p>
            <p>Újra elkezdődtek a korai teniszpartik. Volt egy bál, cigányokkal s vendégekkel a
               szomszédból. Rendben folyt minden. Csak egy délután volt gyanus Laci szemében.</p>
            <p>Ezen a délutánon a terrasz hosszú uzsonnaasztalán üresen maradt két teríték.
               Brigittáé és az „ellenségé”.</p>
            <p>Egyszerű ügy volt ez a két üres kávéscsésze, az érintetlenül összehajtott,
               rózsaszínű, kerti szalvétával. Senki sem törődött vele különösebben, csak Laci szíve
               fájt rettenetesen, ahogy kombinálni kezdett a két kávésfindzsa körül.</p>
            <p>Mégsem ő kérdezte meg, hanem „anyu”, hogy hol van Brigitta és Tibor?</p>
            <p>- Sétálni mentek? - kérdezte tovább anyu. Lina néni bólintott.</p>
            <p>- Kettesben! - ezzel ki volt merítve a tárgy. Az egész uzsonna alatt nem beszélt
               többet senki Brigittáról és Tiborról.</p>
            <p>Kávéztak. Laci a kapura nézett. Várta, hogy azok ketten megjönnek. De nem jöttek.
               Ettől egyre nehezebb lett a szíve. És hat óra felé ő is elindult sétálni. Szeretett
               volna találkozni velük. Merre mehettek? Laci elcsatangolt egészen a tanyákig.
               Megkerülte a kis akácost. Sehol senki. Egészen besötétedett már, amikor hazaért.</p>
            <p>Örült neki, hogy ilyen késő van. Most már csak hazajöttek, hiszen már vacsorázik is a
               család kint a kertben, a zöld pillehálós villanylámpák alatt.</p>
            <p>Az első, akit Laci meglátott, Brigitta volt.</p>
            <p>Aranyszőke hajával a rendes helyén ült. Evett, mosolygott.</p>
            <p>Az „ellenség” nem volt sehol.</p>
            <p>- Hol van a „Vendége”? - kérdezte Laci, amennyire lehet közömbösen és leült a „kis”
               Brigitta mellé, akivel Fräulein Pink kínlódott, hogy belétömjön három kanál
               spenótot.</p>
            <p>Megint csak Lina néni válaszolt:</p>
            <p>- Elutazott ma este. Sajnálja, hogy nem tudott elbúcsúzni tőled. Tiszteltet.</p>
            <p>Mintha egyszerre világosabban égtek volna a lámpák és vidámabban nyüzsögtek volna a
               kis bogarak a fény körül. A nehéz görcs fölengedett, amely összeszorította a fiú
               torkát.</p>
            <p>- Kérem szépen az uborkasalátát! - mondta és farkasétvággyal nekilátott az
               evésnek.</p>
            <p>Vacsora után a Fräulein Pink aludni vitte a rendes tiltakozó könyörgés és visongás
               közepette a „kis” Brigittát.</p>
            <p>„Anyu” a kicsike pártjára állott.</p>
            <p>- Brigitta már elég nagy. Nem kellene mindjárt vacsora után ágyba dugni. Egy
               félórácskát még lehetne engedélyezni neki közöttünk. Kezdjen hozzászokni a
               felnőttekhez.</p>
            <p>Csakugyan a „kis” Brigittán már volt valami, ami igazán nagyos. Már elpusztított egy
               francia és egy angol kisasszonyt. Most működött azon, hogy megegye Fräulein Pinket
               is. Elmult tizenegyéves. És már nem volt az a dundi, babaszerű szépség. Jóformán
               hétről-hétre nőtt, nyult, karcsúsodott. Néha egészen „kisasszonyos” volt. A parádés
               kocsis apró gyermekei „kezit csókolom”-mal köszöntek neki.</p>
            <p>A „kis” Brigitta ágyba tételének szertartása után két bridzsparti is alakult a család
               tagjaiból.</p>
            <p>„Apu” szivarozott és ujságot olvasott.</p>
            <p>„Anyu”, aki nagyon szerette a zenét, kinyitotta a rádiót és a kaposi este
               bogárzümmögéses csöndjében hallgatta a milánói „Scala” Turandot előadását.</p>
            <p>Brigitta és Laci sétálni mentek a parkba.</p>
            <p>Gyönyörű júliusi este volt. Az ég nagyon sötét és nagyon csillagos. A hold fényében
               csillogott a kert végében álló ezüstnyárfák levele.</p>
            <p>A kis tisztáson, a függőágy és a nád-bútorok között olyan meleg volt a sötétben,
               mintha kályha fűtötte volna langyosra az egész, édes zugocskát.</p>
            <p>Brigitta végighevert a függőágyon, amelyet Laci lágyan hintázni kezdett.</p>
            <p>Csönd volt. Sötétség. Nem láttak többet egymásból, csak a fehérruhájuk bizonytalan
               körvonalait.</p>
            <p>Egyszerre megszólalt Brigitta. A hangja sóvár volt, aggodalmas:</p>
            <p>- Mit gondolsz, lehet engemet szeretni?</p>
            <p>A fiú lelkesen fölkiáltott:</p>
            <p>- Óh! Téged! Hogy kérdezhetsz ilyet?! És éppen tőlem.</p>
            <p>Brigitta elmosolyodott a sötétben és megsímogatta a fiú fejét:</p>
            <p>- Tudom, hogy te szeretsz. De az más. Akármit hiszek, mégis csak azért van, mert
               ismersz már kicsi korodtól fogva. Arra gondoltam, hogy szerethet-e valaki, aki
               hirtelen meglát? Egy idegen. Nem vagyok túlságosan jelentéktelen?</p>
            <p>A fiú komolyan válaszolta:</p>
            <p>- Te olyan vagy, mint La Mole Matild, a „Vörös és Feketé”-ből. Világosabb lesz a
               szoba, ahová te belépsz.</p>
            <p>Laci a korához képest túlságosan érett és művelt fiú volt. Már eljutott Stendhalig.
               És egészen benne élt a klasszikus olvasmányának levegőjében. Szeretett úgy beszélni a
               regény képzelt alakjairól mint az élőkről.</p>
            <p>Megint csönd lett. Hosszú csönd, amely úgy ömlött körülöttük, mint egy szelíd, nagy
               folyó. Isten tudja, mennyi idő mult el, amikor csikorogni kezdett a kavics és a
               sötétben egy szivar izzó parázsa közeledett feléjük.</p>
            <p>„Apu” állt meg a tisztás szélén. A hangja egy kicsit korholó volt:</p>
            <p>- Tudjátok, hogy már elmult egy óra?!</p>
            <p>Laci nem tudott elaludni. Karjával a párna alatt arról ábrándozott, hogy Brigitta
               „elég nagynak találta”, hogy a szerelemről beszéljen vele. Hiszen nincs benne semmi.
               Semmi nem következik belőle. De mégis! Hátha! „Miért tette?”...</p>
            <p>Brigittának a kezét ezen a délutáni sétán kérte meg az „ellenség”. Brigitta sírt és
               csókolódzott. Olyanná tette a boldog szerelem, mint az égi lángoktól megszállott,
               tüzes csipkebokor. És, ahogy együtt ült a fiúval a júliusi éjjel csöndjében, nem
               tudott vigyázni eléggé, kiömlött valami a titkából.</p>
            <p>Laci hanyatt fordult az ágyában, a plafonra nézett, mintha Brigitta arca lett volna
               ráfotografálva számtalan példányban a plafonra.</p>
            <p>Holott Brigitta éppen ezekben a percekben mondta meg az édesanyjának, hogy mi
               történt.</p>
            <p>Már nagyon késő volt, hajnalodott. De Lina néni olyan izgatott lett az örömtől, hogy
               nem állta meg és fölverte álmából az összes „nagyokat”.</p>
            <p>„Anyu” is felkelt. Ilona is és Margit is. Apu is nadrágot húzott a hálóingre és Pali
               bácsival, meg Gyuri bácsival együtt bement a szalónba.</p>
            <p>Együtt ült az egész család. Kint derengett, kukorékoltak a kakasok. E hajnali zene
               mellett beszélték meg a „nagyok” Brigitta dolgát, amíg Laci boldogan aludt, kékkockás
               pikétakarója alatt...</p>
            <p>Laci csak másnap délután tudta meg, hogy mi történt. Brigitta még nem volt az
               asztalnál. Lina néni beszélgetett valami egészen reális dologról a nagyobbik
               leányával, Ilonával. Hol fognak lakni, meg hol vegyék a kelengyét?</p>
            <p>Laci sápadtan hallgatott.</p>
            <p>Egyszerre csak feléje fordult Lina néni, mintha hirtelen eszébe jutott volna, hogy
               ezt a családi eseményt illik közölni Lacival is, ha nem is régen tette még le az
               érettségit:</p>
            <p>- Mit szólsz hozzá, Laci? Joó Tibor megkérte Brigitta kezét!</p>
            <p>A fiú napsütött bőre zöld lett a sápadtságtól.</p>
            <p> - Tudtam! - felelte tompán. Olyasvalamit érzett, mint aki előtt fölolvasták a
               halálos ítéletet.</p>
            <p>Jött Brigitta. Nem tudott ránézni. Asztalhoz ültek. Szörnyű ebéd volt. Kínszenvedés
               volt végighallgatni a család jókedvű csípkelődését, amivel Brigittát
               bosszantották.</p>
            <p>Aztán komolyra fordult a hang: tárgyalni kezdték, hogy hol legyen az esküvő?</p>
            <p>- Minél előbb! - jelentette ki Lina néni.</p>
            <p>- Diszpenzációt kell kérni és meg kell tartani már a jövő hónapban itt, Kaposon!</p>
            <p>Laci körül elsötétedett a világ. „Itt, Kaposon”. És ő előtte. Elképzelte a templomot.
               Brigittát fehérben, a narancsvirág koszorúval a fején. Itt is úgy lesz majd, mint
               Margit esküvőjén, amikor az ünnepi ebéd után a fiatal pár rögtön autóba ült és
               elutazott?!...</p>
            <p>Eleinte nem tünt föl senkinek különösebben, hogy Laci milyen ideges és ingerlékeny
               lett. Lina néni, mint bölcs kalendáriumokon nevelődött doktor, kitalálta, hogy ez a
               „nap miatt” van. Valami enyhe napszúrást kapott Laci. „Tudni lehetett előre, mindig
               hajadonfővel jár a déli napsütésben is.”</p>
            <p>Nem aludt, nem evett, nem beszélt. Mintha thireoidé-pasztillát szedett volna, két hét
               alatt lefogyott öt kilót.</p>
            <p>„Anyu” megijedt:</p>
            <p>- Mi van veled, drágám? Nem eszel. Nincs rendben a gyomrod?</p>
            <p>- Lehet! - felelte olyan kurtán és nyersen Laci az édesanyjának, hogy mindenki
               meglepetve nézett rá. Ez új dolog volt. Eddig mindig a „mama szoknyáján ülő” fiúnak
               ismerték a családban Lacit.</p>
            <p>A felnőttek nem értenek az ilyesmihez.</p>
            <p>A „kis” Brigitta tiszta, gyermeki szeme, fejlődő ösztöne kellett hozzá, hogy
               észrevegye a dolgot. A gyermeki szem, a gyermeki szív, amely korban legközelebb
               állott a tizenhétéves fiúhoz.</p>
            <p>„Brig” először Fräulein Pink előtt mesélt valami zavarosat az észrevételeiről. A
               Fräulein kitátotta a száját a meglepetéstől, aztán rohant a pletykával Lina nénihez.
               Lina néni olyan fejfájást kapott a hírtől, hogy ecetes ruhát tett a homlokára.
               Óvatosan faggatni kezdték a „kis” Brigittát. Kiderült, hogy nincs semmi aggodalomra
               ok. Brig csak „magától” tudja, hogy Laci szerelmes a nagy Brigittába és azért
               szomorú, mert Brigitta most férjhez fog menni.</p>
            <p>Hazajött a menyasszony. Magyarázkodott:</p>
            <p>„Igen, lehet. Ő is sejtett valamit. De nem szólt, nem akart - „ügyet csinálni
               belőle”. - Majd elmúlik. Kamaszdolog. Nem lehet védekezni az ilyesmi ellen.” - A
               boldog Brigitta mátkaságának néhány napját valami halk szívfájdalommal szőtte át az
               ügy. Szegény fiú. Dehát menyasszony volt, vigasztalódott.</p>
            <p>Innen kezdve a familia minden tagja úgy bánt Lacival, mint a hímes tojással. Többé
               szó sem esett előtte a fiatalokról. Mintha semmi nem történt volna Brigitta körül. Ez
               még rosszabb volt. Most már Laci tudakozódott minden részletről, önkínzó
               gyönyörűséggel.</p>
            <p>Nem lehetett nézni a kínlódását.</p>
            <p>„Anyu” titokban sirt.</p>
            <p>„Apu” egy kettős sétánál komoly, férfias őszinteséggel beszélni kezdett:</p>
            <p>- Régen észrevettem fiam, hogy Brigitta tetszik neked és persze, most szenvedsz,
               mert, mert... Hidd el, nem komoly dolog. Bárányhimlő. Majd megőrültem az
               unokatestvéremért. És most már becsületszavamra mondom, arra sem emlékszem, hogy
               milyen színű haja volt. Szőke? Fekete?... - Laci szárazon közbevágott:</p>
            <p>- Természetes. Ne törődjék vele, apám. Nem érdemes.</p>
            <p>Az öreg Kaposi ijedten elhallgatott. Megérezte, hogy ez a tréfálkozó modor nem illik
               ide. Nem egy gyerek, hanem egy súlyosan sebesült, fiatal férfi halad az oldalán, aki
               nem szereti, ha vigasztalják.</p>
            <p>Csakugyan a fiú nagyon rossz, egészen „felnőtteknek valóan” nehéz lelkiállapotban
               volt. Hogy megölje magát? Annál Laci büszkébb volt és jobban szerette a családját.
               Azonkívül fantáziája is volt. És szégyenkezve képzelte el a gyászos zivatart, amely
               akkor támadna, ha ő... Aztán végre is, nem könnyű dolog meghalni. Ezer titkos kapocs
               van, amely az élethez erősít egy egészséges kamaszt, még a legteljesebb fájdalom
               pillanatában is.</p>
            <p>Még ő sajnálta meg, hogy olyan kurtán felelt az apjának.</p>
            <p>- Egy kis eső kellene már. Nagyon száraz a föld! - mondta olyan hangon, mintha
               bocsánatot akarna kérni az előbbi neveletlenségéért.</p>
            <p>Hát elérkezett a nagy nap. Megint a templom, mint Margit esküvőjén. A padok teli az
               összeömlő familiák ünneplőbe öltözött tagjaival. Ugyanaz a napfényes, augusztusvégi
               délelőtt. És ugyanaz a pap, csak egy kicsit szürkébben.</p>
            <p>Brigitta földön úszó fehér sleppje és dereka a leomló fátyolokkal. És az „ellenség”
               széles válla, zsakettes háta.</p>
            <p>Már nem is volt „ellenség”. Amikor reggel kezet fogtak. Laci nyiltan, bátran,
               lovagiasan szembenézett vele.</p>
            <p>„Milyen meleg van. Bár már vége volna az egésznek”. Ilyenekre gondolt Laci és a
               nyoszolyólányok között észrevette a „kis” Brigittát.</p>
            <p>Brig halvány almazöld ruhát viselt, fehér cipőt és fehér harisnyát. Mozgékony volt,
               mint a higany. Nem érezte a perc ünnepi voltát. Szüntelenül hátranézett, nyalogatta
               az ajkát, pajkoskodott.</p>
            <p>És Laci éppen abban a pillanatban kapott a kislány szeméből egy huncut kacsintást,
               amikor „azok ketten” kimondották a holtomiglant.</p>
            <p>Brig egy parányit kancsal volt, ami rendkívül pikánssá tette az arcocskáját. Roppant
               jól állott neki a kacsintás, amint az egyik szemét hunyorgatva összehuzta és a
               másikat fölcsillantotta, mint egy kis reflektort.</p>
            <p>Laci önkénytelenül visszakacsintott. Mosolyognia kellett.</p>
            <p>A templom után együtt mentek haza.</p>
            <p>Brig kiszabadította magát a német kisasszony karmaiból és Lacihoz csatlakozott, aki
               egy kicsit elmaradt a többiektől.</p>
            <p>A kislány nagyon furcsán viselkedett. Félig gyerekes volt, félig ijesztően nagyos.
               Célzásokat tett rá, hogy tudja „mi van Lacival”. És nyiltan elárulta, hogy egészen az
               ő pártján van. „Na, majd lesz nekik, ha te is öreg leszel!” Igen „öreg”. Mert a „kis”
               Brigitta számára Laci már igen felnőttnek számított. A legfelnőttebbnek. Brigittának
               Laci az egyetlen férfi volt, mást nem is ismert és nem is ismert el. Szülőileg
               engedélyezett olvasmányaiban, a könyv fölött elmerengve, néha Laci arcát látta
               Edömér vitéznek és más hőseinek a feje helyén.</p>
            <p>Most nagyon büszke volt, hogy mellette mehet. Először érezte, hogy mit jelent az a
               szó: „négyszemközt”. Belekapaszkodott Laci karjába, akivel - véleménye szerint -
               valami borzasztó igazságtalan dolog történt. És megpróbálta a fiút, a maga
               kislányos, de már nőies észjárásával úgy vigasztalni, hogy kicsúfolta a „nagy”
               Brigittát és a „férjét”.</p>
            <p>Laci mulatott is, meg föl is háborodott. Meg akarta magyarázni Brignek hogy amit
               csinál - illetlenség. Ránézett és meglepetve látta, hogy milyen rajongó arcocska
               tekint rá. Brig kancsi szemében, kigyult nyári szeplőin határtalan ragaszkodás fénye
               látszott.</p>
            <p>A fiú összekínzott szívét jóleső meleg öntötte el, mintha langyos fürdővízbe tették
               volna ezt a félig megégett, félig megfagyott szívet. Elmosolyodott: „végre igazi
               szövetséges”. Nem állotta meg: maga felé fordította a mutatóujjával a kislány arcát
               és megcsókolta a két szemöldöke között, az orra tövében.</p>
            <p>Brig a csók alatt behunyta a szemét, mint a nagyok. Nagyon elkomolyodott.
               Eleresztette a fiú karját. Innen kezdve szótlanul haladtak egymás oldalán, pedig jó
               félórát tartott az út, a falun keresztül, a templomtól a kastélyig.</p>
            
         </div>
         <div type="chapter">
            <head>6.</head>
            <p>Nagyon sok idő telt el. Tíz év. Talán tizenegy. De Kapos változatlanul állott. Sőt
               még nagyobb volt. Még népesebb. Még több családnak lett nyaralási mekkája. Lina nénin
               csak az mutatta a haladó kort, hogy az arca még vörösebb lett, mint a rézüst, a sok
               kitágult, parányi értől. Egyébként fiatalodott. A kor parancsa szerint már ő is
               rövidre nyiratta a haját. „Anyu” megőszült, „apu” megkopaszodott. Károly bácsi
               nyugalomba vonult. Ilona néni és Margit néni meghízott. Tibor egyetemi tanár lett. A
               „nagy” Brigitta nénjei példáján okulva, yoghurton élt, hogy megőrizze finom
               formáit.</p>
            <p>A „kis” Brigitta viszont rendkívül megnőtt. Most is kacsintott, most is szeplős volt.
               A két szemöldöke az orratövében össze volt nőve, mint az ördögé. Mégis rendkívül
               csinos volt, veszedelmes dolog, ha egy huszonkét éves lány, ennyi kozmetikai hibával,
               ilyen átkozottul csinos.</p>
            <p>Fiúk „nem mozogtak” a „kis” Brigitta körül. Kicsúfolta, elmarta őket.</p>
            <p>Lina néni fejcsóválva kérdezte:</p>
            <p>- Kire vársz?</p>
            <p>- A mesebeli királyfira! - felelte Brigitta és nevetett, megmutatva szikrázóan fehér,
               egészséges fogát.</p>
            <p>És, ahogy Brignek nem kellettek a fiúk, ugyanúgy Laciról sem lehetett hallani semmi
               pletykát, ami lányokkal kapcsolatos. Laci már nagyon nagy volt. Széles vállú, erős
               csontú, komoly férfi fejlődött belőle. Csak a bőre maradt tiszta és lányosan finom és
               a modorában őrzött meg valami szemérmetes tartózkodást, mint azok az emberek, akik
               sokáig őrizték a „család” biztos melegét.</p>
            <p>Laci sokat tanult. Itthon, a gazdasági akadémián. Aztán Göttingában. Sőt Dániában is
               töltött másfél évet. Alaposan tudni akarta, hogy „mit lehet a földdel csinálni?” Most
               várták. Három teli kocsi ment érte ki az állomásra.</p>
            <p>A helyi vicinális köhögve megérkezett. Az öreg parádés fölrakta a hintóra Laci
               kofferjeit.</p>
            <p>Laci végigcsókolódzott mindenkivel.</p>
            <p>Csak Briggel nem csókolódzott. Mindössze kezetfogtak.</p>
            <p>- Másfél éve nem voltam itthon. Remélem, be tudsz számolni végre egy
               vőlegényről?!</p>
            <p>Brig visszakérdezte:</p>
            <p>- Hát neked van menyasszonyod?</p>
            <p>- Nincs! - felelte Laci és mind a ketten boldogan nevettek.</p>
            <p>Csakugyan, Laci a közelében sem járt annak a hajlandóságnak, hogy valami
               menyasszonyfélét szerezzen magának. Nem, mintha gyógyíthatatlan szerelem áldozata
               lenne. Ahogy Ilona nénit elfelejtette, nem tudott már szenvedni a „nagy” Brigitta
               miatt sem. De az elmult érzések nyomot hagytak benne. Félt a nőktől. Idegenek voltak
               a számára. Neki is tetszett, ami szép. De minden szépség csak „tárgy” maradt számára,
               ha nem kapcsolódott hozzá az emlékek illata.</p>
            <p>A család gyanútlan volt, de Lina néni sok tapasztalaton edződött szeme észrevette,
               hogy Brig milyen gondosan öltözik föl aznap, amikorra Laci megérkezését várták. Lina
               néni szimatolt:</p>
            <p>- Ez jázmin. Parfőmöt is tettél magadra?</p>
            <p>Brigitta röstelkedett:</p>
            <p>- Óh, csak egy csöppet.</p>
            <p>„Ezek talán tetszenek egymásnak?!” működött Lina néni kotlósi észjárása. Figyelni
               kezdett. És három nap mulva megállapította: „igen tetszenek egymásnak!” Az észleletet
               közölte „anyussal” és „apussal”. Majd utánuk a család többi tagjával is. A
               familiának tetszett az ügy. „Igaz, hogy unokatestvérek, dehát attól még lehet
               szerencsés egy házasság.” Végül pedig nagyon praktikus, hogy nem kell megint földet
               osztani.</p>
            <p>Brig és Laci hosszú ideig nem vette észre, hogy egymásnak ítélte őket egész Kapos. De
               végül is feltünt, hogy olyan makacs ambicióval hagyogatják őket négyszemközt. „Nem
               mentek úszni?” „Gyere, Brig gibicelj Lacinak, ő még nem tud jól bridzsezni.”</p>
            <p>Ha kimentek a „függőágyhoz” mindjárt egyedül maradtak. „Ilona néni” lágy tokáján a
               jóindulat fénye ragyogott. Fogta a kötését és bement a házba. A „nagy” Brigitta
               utána kiáltott: „várj én is megyek!” És a nénje után futott, úgy nézve vissza Lacira,
               hogy még egy kis szemrehányás is volt a tekintetében: „látod, ez lett a mi
               dolgunkból! Ugye megmondtam előre?!” Brig végighevert a függőágyon és a fiúra
               pillantott.</p>
            <p>- Emlékszel rá, hogy valamikor nagyon szerelmes voltál Brigittába? Még mindig
               szereted?</p>
            <p>- Nem. Most már nem! - felelte komolyan a fiú.</p>
            <p>- Te hűtelen!</p>
            <p>Laci visszamosolygott:</p>
            <p>- Igaz. Az vagyok! - egy kicsit hallgatott, aztán nevetve tette hozzá: - Észrevetted,
               hogy milyen hálóban vagyunk mind a ketten? Partivadászok cselszövényébe kerültem
               volna? Minduntalan egyedül hagynak veled. És Lina néni azzal töltötte a fél
               délelőttöt, hogy a szemedet, meg a termetedet dicsérte.</p>
            <p>Brig felkönyökölt.</p>
            <p>- Nekem a jellemedről szoktak rajongani. - A fiú lágyan hintázni kezdte a függőágyat.
               Aztán, mint aki hangosan gondolkozik, megszólalt:</p>
            <p>- Megjegyzem, az ötlet nem rossz. Ha egyáltalán megházasodom valaha, nem vennék senki
               mást feleségül, csak téged. - A leány beleegyezően bólintott.</p>
            <p>- Ugyanúgy vagyok. Rajtad kívül senki mást nem tudnék elképzelni az uramnak! - A
               beszéd nagyon természetes hangon folyt. Közvetlenül. És a vallomás után nem
               következett csók. Nem nyultak egymás keze után sem. Nagyon régen erjedő must vált itt
               édes borrá.</p>
            <p>Laci halkan kérdezte:</p>
            <p>- Hát megállapodunk?</p>
            <p>Brig a magasba nézett, a fák koronája felé.</p>
            <p>- Gondolkozzunk előbb egy kicsit!</p>
            <p>- Meddig? - türelmetlenkedett a fiú.</p>
            <p>- Legalább öt percig... Tudod, nagy a felelősség. Félek, hogy nehéz neked szeretni
               engem. Hogy legyek a szemedben tündér, vagy angyal, amikor ismersz a születésemtől
               kezdve. Higyjed el, a szemem majd kisül a szégyentől, ha rágondolok, hogy láttál
               engem pólyában is...</p>
            <p>- Bizony láttalak. És hallottalak visítozni is.</p>
            <p>- Igaz, hogy olyan volt a fejem, mint egy kis ferdére nyomott bőralma?</p>
            <p>- Olyan. Csunya kis bébi voltál.</p>
            <p>- Te viszont elromlottál. Sokkal jobban tetszettél nekem kamaszkorodban. Tíz évvel
               ezelőtt. Emlékszel rá, mikor megcsókoltál Brigitta esküvője után?</p>
            <p>- Emlékszem. Az orrod tövén csókoltalak meg, a két szemöldököd között.</p>
            <p>- Nem baj, hogy kancsi vagyok?</p>
            <p>- Nem,</p>
            <p>- És elég comme-il-faut viselkedtem a pólyában?</p>
            <p>- Mindegy, hogy viselkedtél drágám. Az a fontos, hogy ismertelek, hogy láttalak, hogy
               ismerlek attól a héttől kezdve, amikor megszülettél. Nekem csak te kellesz, éppen,
               mert ennyire ismerlek... Én mindenki mástól félnék, egyedül tőled nem félek.
               Éreztelek nőni az oldalamon. Először csak a derekamig értél, aztán a vállamig és most
               az orromig érsz. Pompásan passzolunk egymáshoz... Igaz, drágám. Látszik még az a
               pici fehér sebhely a lábadon, ami abból lett, tíz évvel ezelőtt, hogy fölkapartál egy
               szúnyogcsípést a fuszeklid fölött?</p>
            <p>- Jaj, ha te még a szúnyogcsípéseimre is emlékszel, akkor megegyeztünk!</p>
            <p>Most már összekulcsolódtak az ujjaik. A fiú gyöngéden a szájához emelte Brigitta
               kezét. A naptól barnára égett, teniszben megizmosodott kezet, amelyet látott valaha
               gödrös babakacsónak és később rendetlen bakfis praclinak.</p>
            <p>A lány hangosan gondolkozott:</p>
            <p>- Én is félnék tőle, hogy egy „idegenből jött” embernek legyen hozzám köze. Pedig
               talán az lenne helyes. Mert az unokatestvér-házasságok veszedelmesek.</p>
            <p>Két fehér káposztalepke éppen előttük szállt le az egyik kerti szék karfájára. Nézték
               a lepkepárt:</p>
            <p>- Látod, drágám, ezeket a pilléket? - magyarázta a fiú halkan. - Még jobban
               hasonlítanak egymáshoz, mint mi. Még közelebbi rokonok. És szeretik egymást. Ha nekik
               lehet, talán nekünk is szabad. - Brig odatartotta arcát a fiú ajka elé:</p>
            <p>- Csókolj meg drágám, mint akkor, itt az orrom tövén, a két szemöldököm között... - A
               csókolózást egy hatéves kisfiú érkezése zavarta meg. Kedves kis kölyök volt,
               trikóban, tiroli nadrágban, szandállal a mezitelen lábán. Tibi volt. A „nagy”
               Brigitta fiacskája, aki „azóta” született.</p>
            <p>Durcásan megállt a tisztás szélén, parancsolóan kiáltotta:</p>
            <p>- Nagymama kérdezteti, hogy mikor jöttök már ebédelni.</p>
            <p>Laci lesegítette Brigittát a függőágyból:</p>
            <p>- Einsteinnak igaza van. Minden relatív. Én például elhinném, hogy ez a délelőtt nem
               volt több egy percnél.</p>
            <p>Összeölelkezve sétáltak a terrasz felé, amit nem tettek egészen helyesen. Vigyázniuk
               kellett volna egy kicsit Tibi előtt, aki elkeseredve, az irigy féltékenység
               szorításával a szívén figyelte őket. Mert Tibi a világon mindenkinél jobban szerette
               „Brig nénit”. A reménytelen szerelem fáklyája, amely soha nem aludt ki a családban,
               átmenetileg éppen a kisfiú szívében égett.</p>
            <p> VÉGE.</p>
            
         </div>
      </body>
  </text>
</TEI>