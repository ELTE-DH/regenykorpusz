<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU17195" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A teve</title>
				<author ref="viaf:50893722">Lakatos László (1882-1944)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">43374</measure>
				<measure unit="pages">98</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>A teve</title>
					<date>2017-08-18</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/17100/17195"/>
					<respStmt>
						<resp>Original Electronic Edition</resp>
						<name>Lipták Éva</name>
						<name>Halász Istvánné</name>
						<name>Varjú Mária</name>
						<name>Fecz Ágnes</name>
					</respStmt>
					<bibl type="digitalSource">
						<title>A teve</title>
						<date>2017-08-18</date>
						<ref target="http://mek.oszk.hu/17100/17195"/>
					</bibl>
					<bibl type="printSource">
						<title>A teve</title>
						<author>Lakatos László</author>
						<pubPlace>Budapest</pubPlace>
						<publisher>Athenaeum</publisher>
						<date>1925</date>
						<ref target="http://mek.oszk.hu/17100/17195/pdf/"/>
					</bibl>
				</bibl>
				<bibl type="firstEdition">
					<title>A teve</title>
					<author>Lakatos László</author>
					<date>1925</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2020-07-29"/>
			<change when="2021-04-29"/>
		</revisionDesc>
	</teiHeader>
	<text>
		<body>
			<div type="chapter">
				<head>I.</head>
				<p>Huszonhét éves voltam... De milyen furcsa: voltam én egyáltalán fiatalember?
               Huszonhét éves? Ilyen csodák is megestek a világon?</p>
				<p>Huszonhét éves voltam, amikor először volt kis barátnőm. Először életemben egy nő,
               aki az enyém volt, csak az enyém.</p>
				<p>Istenem, hiszen nem volt valami hercegnő. Kaszírnő volt egy körúti kávéházban, egy
               nagyon kicsi, nagyon alacsony, nagyon füstös kávéházban. Még csak szép sem volt. De
               mégis csak ember, valaki, egy külön kis világ. És nekem telik arra, hogy kibéreljek
               magamnak egy világot, egy egész külön világot és szerethessem azt és örüljek neki
               és...</p>
				<p>Minek folytassam? Mindenki tudja, hogy hogyan tud örülni az ember annak, ami az övé.
               És ha az csak egy íróasztal, vagy akár csak egy télikabát is. Mondjuk, egy zsebóra.
               Egyfedelű, az is nikkelezett, de az ember igazíthatja, tehet vele, amit akar,
               siettetheti, megállíthatja. Milyen kicsi szerszám, de rajta át az ember még az időnek
               is tud parancsolni. Hiába: ami az enyém, az az enyém.</p>
				<p>Nagyon örültem Rózsikának.</p>
				<p>- Hogy ezt elérhettem, - gondoltam. - Nem hiába tanultam, dolgoztam és jártam rongyos
               ruhában. Hát mégis. Most ügyvéd vagyok Budapesten, van egy kis lakásom, irodám, a
               nadrágom se lyukas már, naponta ötször eszem, - többször pedig egy amerikai
               milliárdos gyomra se birná. És telik arra is, hogy valakit megvesztegethessek, igen,
               megvesztegethessek azért, hogy engem szeressen...</p>
				<p>Két hónapig nagyon boldog voltam. Rózsika kedves volt és a haja is olyan aranyos.
               Mindennap találkoztunk, ő jött énhozzám. De egy napon hiába vártam őt és azontúl is
               sokáig hiába vártam. Nem tudtam, mit tegyek, végre bementem a kávéházba. A pincér
               arcomba nevetett:</p>
				<p>- Elment. Megtiltotta, hogy a doktor úrnak megmondjuk hová. Egy fogtechnikus vitte
               magával. De ne tessék sajnálni, csúnya bestia volt...</p>
				<p>- Na, azt mégsem...</p>
				<p>- De igen. A doktor urat még abban az időben is megcsalta, amikor ő még a doktor uré
               volt. Megcsalta, még pedig egy senkivel, egy nyolcadikos gimnazistával. És hozzá
               mindennap. Mi már abban az időben is jókat nevettünk a doktor úron.</p>
				<p>Gimnazista? Fogtechnikus? Hát egy gimnazistát szeretett. Igen, de ha azt szerette,
               miért ment akkor el a fogtechnikussal. Mert annak pénze van? Szerencsétlen, azt
               hiszi, hogy a pénz minden. Szegény, bizonyára szenvedni fog a fogtechnikussal. És a
               fiú is, akit elhagyott, a kis fiú, az is. Úristen, mennyi boldogtalanság van a
               világon.</p>
				<p>Megcsaltak. De lám, a pincér azért engem mégis doktor úrnak szólít. Hiába, ezt még
               sem lehet elvenni tőlem. Szegény apámnak igaza volt, amikor mindig mondta: »Tanulj
               fiam, magadnak tanulsz. Amit megtanultál, az a tiéd marad örökre.« És ez így is van.
               Ez az igazság. És én doktor úr vagyok ma is.</p>
			</div>
			<div type="chapter">
				<head>II.</head>
				<p>Azután visszasüppedtem a régi erkölcstelenségbe. Dolgoztam. Sokat, állatian
               dolgoztam, így mondhatnám, de még az a mentségem sem volt, ami az állatnak. Engem nem
               kényszerítettek, engem nem hajszolt senki sem és mégis ostor alatt dolgoztam.</p>
				<p>Miért?</p>
				<p>Erkölcstelen ravaszságból. Ráeszméltem, hogy soha semmi nekem magától adódni nem fog.
               Ingyen én nem jutok semmihez. Nekem nincs Istentől való örökségem ezen a világon és
               ha helyet akarok magamnak az életben, hát azért meg is kell dolgoznom. Zsebből fogom
               megvenni magamnak az életet és a világot és ezt a zsebet tömni kell örökösen, hogy
               ki ne apadjon.</p>
				<p>Mindig egy ruhával több legyen mint másnak, egy pár cipővel is. Egy párizsi
               utiköltség a zsebemben. Jó lakás, terített asztal, fölösleges szivarok. Nagy
               könyvtáram, aminek kiszívom a tartalmát. Minden könyvből az okosságot.</p>
				<p>Az első, hogy okosságot tanuljak. Mert meg lehet tanulni. Az ember betolakszik
               társaságokba, hallgat, a fülével jegyez. Odahaza pedig elismétli magában, leírja,
               amit hallott. Így lopja el a mások eszét. Később más társaságokban pedig elismétli
               amit tanult. A tolvaj tanítvány így jut a mester tekintélyéhez. Fő pedig a szorgalom.
               Gyakorolni a munkát, gyakorolni a gondolkozást, gyakorolni az okosságot. Egy
               pillanatig nem pihenni.</p>
				<p>Én nem imádom az okosságot, de meg kell szereznem, hogy munkát bízzanak rám és hogy a
               munkámat megfizessék. Ostoba ügyvédnek sosem lesz pénze, pénztelen ügyvédet sosem
               fogják szeretni a nők. Engem szeressenek.</p>
				<p>Szorgalommal tanultam meg azt is, miként legyen a külsőm szebb, kellemesebb, vonzóbb.
               Meggyőződés nélkül öltöttem magamra a legjobb ruhákat, otthon tükör előtt kitanultam
               az arcomat, sok éjszaka keserves munkájával - lakásomon egyesegyedül - beletörtem a
               testemet frakkba és lakkcipőbe. Ördögi tervem volt: tökéletes embert csinálok
               magamból. Tökéletesen gazdagot, okosat, elegánsat, szorgalmasat.</p>
				<p>Így mult el öt esztendő. Öt esztendeig gyalultam magamat. Végre is volt vagyonom,
               nagy lakásom, sok ruhám, pompás könyvtáram és volt jó jövedelmem, egész sereg szegény
               áldozat pedig azt hitte rólam, hogy okos vagyok. És az öt esztendő alatt nem volt
               igazi szeretőm egy sem. Az öt esztendőben nem volt egy hét, hogy szombat este azt
               mondhattam volna: hétfő óta még mindig megvan a szeretőm.</p>
			</div>
			<div type="chapter">
				<head>III.</head>
				<p>Egy augusztusi délután volt, az irodámban dolgoztam. Hirtelen megállt az íróasztalom
               előtt egy férfi. Ez persze nem így volt. Az illető okvetlenül kellett, hogy
               bejelentkezzék, az ajtómon kopogjon, jónapot kívánjon. Ez mind meg is történt, de
               hogy hogyan, már nem emlékszem rá. Én ma már csak azt látom, hogy az íróasztalom
               előtt áll egy úr, ezüstös fejű, pirospozsgás arcú, karcsú, elegáns és legalább húsz
               centiméterrel magasabb, mint én. Kellemes, szép, uras ember volt, olyan rendkívüli
               jelenség, hogy amikor megláttam, a szívem erősebben kezdett dobogni.</p>
				<p>Bemutatkozott, leült.</p>
				<p>- Michaelis, - mondta és én már ennek is roppant megörültem.</p>
				<p>Csak Michaelis. Mintha nem is volna keresztneve. Ez is olyan érdekes volt, mintha
               csak valami gróf lett volna. És boldog voltam, hogy ilyen szerencsés délutánom van.
               Éreztem: ez az ember már a puszta megjelenésével is jót tesz velem. És szerettem
               volna megköszönni neki, hogy hozzám eljött és hogy szép, ápolt, finoman öreguras
               kezével megszorította az enyémet. És már készen is volt bennem az ördögi terv: ezt az
               embert meghódítom, a magamévá teszem, szolgálni fogom őt és ha már nem fizethetem le
               pénzzel, hát lefizetem őt munkával, baromi szorgalommal. Dolgozni fogok érte.</p>
				<p>- Istenem add, hogy Michaelis úr bajban legyen és én megmenthessem őt, - imádkoztam
               magamban. - Add, hogy valami pöre legyen és én azt megnyerhessem és a végén ne kapjak
               tőle semmit. Tartozzon nekem, az adósom legyen örökre.</p>
				<p>Adósom? Őrültség! Michaelis úr bankár volt, a legelső. Roppant ember, mindig csak a
               pénzt dirigálta, parancsolt neki. Leveleket írt Bécsbe, Berlinbe és Párizsba, más
               városokba is, sőt több táviratot küldött már Londonba és Newyorkba is.</p>
				<p>Egészen elszomorodtam: mit tehetek én egy ilyen emberért?</p>
				<p>És olyan szép, olyan felsőbbrendű. Milyen választékosan beszél. A hangja mintha
               muzsika volna. Sűrű kis tömött bajuszának kölni víz és egyiptomi cigaretta szaga van.
               A haja fehér, a bajusza fekete. Biztosan sokat sportol, az Operában is bérel. És én,
               senki, íme ügyvédi bőrkarosszékben ülök szemben egy ilyen emberrel.</p>
				<p>Michaelis úrnak pöre volt. Sok pöre, nagy, nehéz pörök. Ez természetes is, egy ilyen
               úr, aki kábeleket kap az Államokból. - Államok, - így nevezte az amerikai
               Egyesült-Államokat és ez nekem nagyon tetszett. És már kész is volt a tervem.</p>
				<p>- Ellopom tőle a szót; - gondoltam, - este a kávéházban erőszakkal Amerikára terelem
               a beszédet. »Odaát az Államokban...« fogom mondani és az emberek bámulni fognak engem
               és senki sem fogja tudni, hogy én ezt tulajdonképpen Michaelis úrtól vettem. Íme,
               alig tette be hozzám a lábát és én máris megloptam.</p>
				<p>Michaelis úr pénzeket kezelt, sok mindenfélét, a dollártól a török fontig. Ez nagy
               munka, nem olyan úrnak való, mint ő. Igazán nem csodálni való, ha összegabalyította a
               sok pénzt és most nem is tudja, kinek mi jár, Athénbe angol fontok és Berlinbe svéd
               koronák. Sok nehéz pör, de ő milyen könnyedén beszél róluk, szinte mulat a dolgokon.
               A súlyos ügyek egy-egy kedves adomává változnak az ő előadásában, az ajka vékony
               mosolyokba görbül, a szeme szikrázik. Minden mondata kerek, befejezett és az egyes
               történetek végén mindig valami szellemes megjegyzés. Igazán napokig el lehetne
               hallgatni az ilyen embert.</p>
				<p>Hát hogyne vállalnám a pöröket.</p>
				<p>- Mint látja, uram, az egész világ hadat üzent nekem, - mondta ő és mulatott.</p>
				<p>Én pedig szinte láttam, hogyan ülnek Berlinben és Rómában és mindenütt ügyvédek és
               törvényszéki jegyzők és fogalmaznak és iktatnak, egy egész jogi hadsereg és mind
               őmiatta. Mennyi tinta és mennyi szép fehér papiros, mennyi agyvelőfoszfor és mindez
               Michaelis úrért. De kell, hogy legyenek ilyen emberek is, akik mozgásba tudnak hozni
               egy egész világot. Mennyi gondolat ő körülötte, micsoda agymunkák, íme az emberi
               igyekvés és művelődés mennyit köszönhet neki és én, - milyen szerencse! - én majd
               éjszakákon át ülhetek az íróasztalomnál, mint egy vezérkari főnök és verekedhetem
               az egész világgal Michaelis úrért. Kezemben a neve, a vagyona, símára vasalt
               kabátján a rózsa és símára vasalt arcán a mosoly. Ez nem menekül! Kiszolgálom őt,
               lekötelezem, rabul ejtem és fogságomba vetem. Ez nem menekül!</p>
				<p>Amikor aláírta az ügyvédi meghatalmazásokat, szinte káprázott a szemem a
               boldogságtól. És micsoda aláírás! Miniszterek jegyzik így a nevüket.</p>
				<p>Már a végén tartottunk, amikor kopogtak és belépett az irodába egy hölgy. A
               lánya.</p>
			</div>
			<div type="chapter">
				<head>IV.</head>
				<p>Michaelis Ilona szőke volt. Szőke? Mindenki lehet szőke. De az ő hajának valami
               fáradt napszíne volt, azután meg néha, mintha csupa ezüstös vízcsepp csillogott volna
               rajta. Sírt és dalolt ez a szőkeség és én máig is azt hiszem, hogy nincs neve annak a
               zománcnak, ami az ő haján volt. Éles, kék szemek, hosszú fiús lábszár és kezek. A
               tekintet éles derűje, az ajkak titokzatos mosolya beszédközben. És aztán a hang!
               Valami misztérium volt ebben és az arcában is, egyáltalán lényében, az egész
               Michaelis Ilonában és húsz centiméterrel volt magasabb, mint én. Éppen úgy, mint az
               apja.</p>
				<p>Acélkék ruha volt rajta a legfinomabb nyári szövetből, ezüstszürke harisnya és
               kivágott cipő, mélyen kivágott, alig valami cipő a lábfej fölött, fején kis,
               feketefátyolos kalap és karján hosszú fehér kesztyű a könyökhajlásig. A bőre, milyen
               fehér és én szerettem volna, ha abban a percben szerecsen vagyok, hogy még jobban
               csodálhassam ezt a fehérséget és imádhassam! Imádhassam!</p>
				<p>Azután megcsókoltam a kezét. Nem is igazi csók volt, csak hosszú, mély lélekzet a
               kesztyű fölött és én azt hittem, hogy sosem ébredek föl ebből a lélekzésből.</p>
				<p>Elmentek és ma is csodálom, hogy egyáltalán tudtam tőle elköszönni.</p>
				<p>Visszaestem a karosszékbe. Szerettem volna becsukni az ablakot, hogy a szobában
               maradjon a levegő, amit ő lélekzett. Térdre buktam a szék előtt, amelyen ült és
               sokáig sírtam. És szégyeltem magamat és fájt, hogy én én vagyok, dr. Berényi Sándor.
               Eddig nem volt mértéke az én kicsiségemnek, de most, hogy láttam Michaelis Ilonát! Ki
               vagyok én ő mellette és milyen reménytelen. Milyen reménytelen.</p>
				<p>Még csak délután hat óra volt, augusztusban világos nappal. Lehúztam a redőnyöket,
               éjszakát csináltam, ágyba feküdtem.</p>
				<p>Hát hiába, nem lehet egy ember annyi éven át büntetlenül ördög. Az előbb is, hogyan
               kieszeltem, milyen ravaszul kiagyaltam, hogy ügyvédje leszek Michaelis úrnak.
               Szolgálni fogom őt évekig ingyen és azután kizsákmányolom ezt a nagyszerű embert,
               megtanulom a finom és fensőbb beszédmodorát, utánzom mozdulatait, lemásolom ruháját
               és cipőjét, lassan kifizetem az adósságait és akkor: én írhatok levelet Párizsba és
               táviratozhatok az Államokba, én leszek a Michaelis úr, kilopom őt a világból és
               behelyettesítem magammal, bitorolni fogom helyét a földön és az emberek össze fognak
               vele téveszteni és dicsősége lassanként rám száll. Mindennek most vége.</p>
				<p>Michaelis Ilona. Hogy az ágyban feküdtem, szerettem volna a párnát ölelni és harapni,
               kiabálni és zokogni. Még ezt sem tudtam. Á! Sokkal ravaszabb voltam már akkor,
               romlott.</p>
				<p>Más ember ilyenkor meghal a fájdalomtól, szédül és véresre zúzza magát az őrjítő, a
               fájdító boldogságtól, hogy ez jött az életébe. De nekem akkor már régen nem volt
               szívem. Nekem csak agyam volt és sok-sok ravaszság benne.</p>
				<p>Fölkeltem, lámpát gyujtottam. Hideg víz alá álltam, azután felöltözködtem és föl-alá
               jártam a szobában. Gondolkoztam. Ma is büszke vagyok rá, hogy milyen furfangosan.</p>
				<p>- Nem, hát az nem lehet... Tenisz, bál, koncertek, mindezt nem nekem találták ki. Én
               azokon a helyeken elvágódom, megbukom, nevetségessé leszek. Itt csak egy van:
               dolgozni érte, megfeszülni. Hát igen: megvesztegetni őt, munkával, vagyonnal, egy
               élettel. Utazás Párizsba. Sok pénz a szekrényben. Részvények, bankbetétek. Lakás,
               mindig egy szobával több, mint másnak. Ruhák kettővel több. Kocsik és autók... és ha
               nem megy tovább, végre is adósságot csinálni, sokat, mind az öt földrészen. Eddig nem
               tudtam, hogyan kell, de most már tudom ezt is. Ma délután tanultam meg Michaelis
               úrtól, sunyin, óvatosan, úgyhogy ő észre sem vette.</p>
				<p>És nyomban nekifeküdtem és tanulmányozni kezdtem a Michaelis-iratokat. Szívem erősen
               kopogott, de én tanultam hideg fővel az írásokból, mintha csak szigorlatra készültem
               volna. Egész éjszaka tanultam. Reggel megfürödtem, megborotválkoztam és míg
               öltözködtem, a tükör előtt Michaelis urat utánoztam. A kocsiban Michaelis Ilonára
               gondoltam. Egészen hidegen ezt is.</p>
				<p>Még nem szeret, ez természetes. Nem is fog szeretni sohasem, ez is természetes. De
               hiszen mást sem szeret. Ilyen... ilyen egyetlen nő senkit sem szerethet. És akkor? Ha
               senkit? Hiszen én sem vagyok kevesebb, mint a többi senki.</p>
				<p>Így gondolkoztam. Számtanilag gondoltam Michaelis Ilonára.</p>
				<p>Az ő bankjukba mentem. Szabad volt, hiszen már jogtanácsosa voltam a
               Michaelis-cégnek.</p>
				<p>Odaértem. Feleségül kértem Michaelis Ilonát.</p>
				<p>Michaelis úr mosolygott. Néhány szót szólt, ilyenféle szavakat, mint: »Kérem szépen«
               és »nagyon érdekes«. Azután megint mosolygott és kezet fogott velem.</p>
				<p>Egy óra mulva elküldte hozzám a könyvelőjét és visszakérte az iratait. Még az ügyvédi
               megbizatást is megvonta tőlem.</p>
				<p>- Megmérettél és könnyűnek találtattál, - gondoltam. - Ez is számtan.</p>
				<p>Átadtam az írásokat, a könyvelőt megkínáltam egy cigarettával és elbocsátottam.</p>
				<p>- Szép pör lett volna. Igazán sajnálom. Sokat kereshettem volna, - mondtam neki
               búcsúzáskor.</p>
				<p>Azután kihajoltam az ablakon. Szép délelőtt volt, az uccán rengeteg fiatalember
               sétált. És közülök egyik sem a Michaelis Ilona vőlegénye. Százezer férfi közül egy
               sem. És mind az uccán járnak, mosolyognak és cigarettáznak.</p>
				<p>Én is rágyujtottam.</p>
			</div>
			<div type="chapter">
				<head>V.</head>
				<p>És megint ostor alatt éltem.</p>
				<p>De csak napközben. Akkor dolgoztam a megszakadásig, az eszméletlenségig.</p>
				<p>Este az uccákon ólálkodtam. Szégyen és szemérem nélkül futottam nők után. Nem voltam
               válogatós. Olyan nők után vetettem magamat, akik maguk futnak férfiak után. Én
               utánam ezek se futottak. Pedig jó ruháim voltak, látszott, hogy van pénzem, sőt egy
               rettentő akaraterő megcselekedte a csodát, hogy testileg is kijavultam, arcom
               elvesztette régi érdességét és mozdulataim korábbi feszessége is fölengedett. És én
               még ezeknek sem kellettem. Biztosan az arcomra volt írva, hogy kidobtak,
               megrugdostak. Nők ezt megérzik és aki nem kellett az igazinak, az nem kell a
               szemetjének sem. De nem hagytam magam, erőszakoskodtam, a pénzt nem is kínáltam, de
               fenyegetőztem vele. Végre is győztem. Enyém lett az egész ucca. Úgy éltem akkor, mint
               kakas vagy bakkecske. Azután mindig hazamentem és egy éjszaka sem tudtam aludni.</p>
				<p>Egyik késő délután találkoztam Michaelis Ilonával. A szigetről jött, mellette egy
               fiatalember. Karcsú, szőke, elegáns, az alakja olyan volt, mint egy civilbe öltözött
               huszártiszté, de az arca egy művészé. Ők folyton egymásra néztek, a fiú beszélt és a
               lány mosolygott hosszan, édesdeden. Ahogyan csak ő tudott mosolyogni.</p>
				<p>Szembekerültem velük, nem köszöntem. Gondoltam, ő már úgy sem emlékszik rám és ha
               emlékszik is, minek juttassak eszébe egy kínos és csúnya embert. Magamat.</p>
				<p>Tovább mentem, azután hirtelen megfordultam és követni kezdtem őket. Lassan, lopva,
               sunyin. És míg mögöttük léptem, hálát adtam az Istennek, hogy megengedi, hogy újra
               gyáva legyek, ólálkodó. Megengedi, hogy én legyek én.</p>
				<p>Ravasz cik-cakban jártam körülöttük. Néha hátulról egészen közel férkőztem hozzájuk,
               úgyhogy csak a fejemet kellett volna kicsit előredugnom és akkor már hárman megyünk
               egy sorban. Azután megijedtem, megálltam, hagytam őket néhány lépéssel előbbre és
               megint - utánuk! Néha futólépésben előreszaladtam, egészen elibük és hagytam, hogy
               most ők kerüljenek én elém. Közben persze nem mertem hátranézni, ami viszont
               könnyelműség volt, mert hiszen ők kifoghattak volna rajtam, oly könnyen eltünhetnek
               egy mellékuccában, azután pedig kereshetem őket. Nem tették meg, nem volt nekik
               fontos, ügyet sem vetettek rám. Megint mást találtam ki. Átmentem az ucca túlsó
               oldalára, így elébük kerültem, azután vissza az ő oldalukra: szembe velük. Vagy előre
               futottam jó száz lépéssel, beugrottam egy kapu aljába és amikor jöttek, kiléptem
               onnan és lassú, nyugodt lépésekkel átmentem előttük a járdán.</p>
				<p>Félóráig is eltartott ez a hajsza. Míg tartott, hihetetlenül ötletes voltam és
               büszkén emlékezem rá vissza: az egész idő alatt soha egy figurát meg nem ismételtem.
               Valóságos művészi becsvággyal mindig új és új alakjait találtam ki a rajtütésnek és
               leselkedésnek. Egyszer elkaptam Michaelis Ilona két szavát.</p>
				<p>- ...és akkor...</p>
				<p>Megijedtem, szívemből leszaladt a vér és megálltam. Nem mertem tovább hallgatózni.
               Nem is akartam. Minek?</p>
				<p>- ...és akkor...</p>
				<p>Ez így szép, ahogyan meghallottam. Folytatni ezerféleképpen lehet és majd folytatom
               én.</p>
				<p>- ...és akkor szeretni foglak... - és akkor leküldtem a cselédet a fűszereshez... -
               és akkor szerettem volna meghalni a boldogságtól... és akkor megnyilt számomra a
               mennyország... - és akkor szerettem volna arculütni azt az embert... - és akkor,
               képzelje csak, otthon hagytam az erszényemet és nem tudtam kifizetni a kocsit.</p>
				<p>Michaelis Ilona azt mondta:</p>
				<p>- ...és akkor...</p>
				<p>Hazáig kísértem őket. Nagy János ucca 42. Egyemeletes fehér ház. Kert. Sok fehér
               virág benne. Fehér stukkatúrok a falon. Fehér függönyök az ablakon. És az ablaklécek
               is fehérek. Mennyi fehér. Michaelis Ilona harisnyája is fehér.</p>
				<p>Az este nem mentem ki az uccára.</p>
				<p>Leláncoltam magamban a bakkecskét.</p>
				<p>Elalvás előtt pedig:</p>
				<p>- Istenem, csak szenvedni tudnék. Azt mondják, a szenvedés megszépíti az embereket.
               De hát én nem tudok szenvedni.</p>
				<p>És még egyszer eszembe jutott, amit Michaelis Ilona mondott:</p>
				<p>- és akkor...</p>
			</div>
			<div type="chapter">
				<head>VI.</head>
				<p>Azontúl mindennap rájuk lestem. Mert mindennap együtt voltak. Ez is hozzátartozott a
               szerencsémhez.</p>
				<p>- Milyen jó, hogy együtt vannak. Ha nem úgy volna, külön-külön kellene leselkednem
               rájuk. Milyen munka is volna. Egy nap végigcsatangolni a várost Óbudától Kőbányáig.
               Hiszen Budapest olyan nagy.</p>
				<p>Szörnyű jó dolgom volt azokban az időkben. Rájuk vadásztam gyalog, kocsin és autón.
               Villamosban a pótkocsin.</p>
				<p>A fiút nagyon megszerettem. Már a második napon tudtam, hogy kicsoda. Elemér Miklós.
               Huszonhat éves. Muzsikál. Kedves. Elmés. Foglalkozása nincs. Vagyona semmi.</p>
				<p>Meg voltam elégedve. Hát ezért utasított el Michaelis Ilona. Egy szép fiatalemberért,
               aki szegény. Milyen öröm tudni, hogy eszményien gondolkozik egy fiatal leány - egy
               fiatal leány, akihez semmi közünk sincs.</p>
				<p>És elhatároztam, hogy megtanulok muzsikálni Én is. Huszonhat éves már nem lehetek,
               szép sem, szőke sem. De muzsikálni - azt igen, azt még lehet.</p>
				<p>Tovább gondolkoztam. De hát miért nem adja Michaelis úr a leányát a fiúhoz. Csak
               azért, mert az vagyontalan. Mert nem dolgozik? Ó istenem, hát ilyenek is lehetnek! A
               finom Michaelis úrnak ez is számít.</p>
				<p>És elhatároztam, hogy mégsem tanulok meg muzsikálni. Valamit csak kell, hogy hagyjak
               neki is. Én dolgozom, hadd muzsikáljon ő.</p>
				<p>Így ment ez hónapokig. Istenem, mennyi öröm és mennyi aggodalom! Öröm őket együtt
               látni. De azért félti is őket az ember. Hátha összevesznek és nem látom többé őket
               így együtt. Egy napon (november 23) hiába vártam rájuk. Nem találkoztak. Álnéven a
               lakásukra telefonáltam. A szobalányt kértem a telefonhoz. Ilonának garathurutja volt.
               Múló dolog, egy napra szól. Nem komoly, csak az orvos parancsolt óvatosságot. Láza
               nincs.</p>
				<p>Hát még sem szakítottak. Csak hurut. Soha még ennyire nem örültek betegségnek, mint
               én Michaelis Ilona garathurutjának. Láza nincs.</p>
				<p>Aznap este tízig ólálkodtam a kapujok előtt. Miklós nem jelentkezett. Úgy látszik,
               nem szabad, hogy a lakásba járjon. Szomorú: két szerelmes nem láthatja egymást.</p>
				<p>De másnap már látták egymást és én is őket. Milyen öröm mind a hármunknak!</p>
				<p>És követtem őket tovább. Kívülről tudtam Michaelis Ilona minden ruháját, kalapját,
               kesztyűjét, harisnyáját és cipőjét. Egy napon észrevettem, hogy a sárga félcipője
               sarka (a jobb lábon) kicsit csempe. Nem sok, de egy körömnyi már hiányzott róla.
               Michaelis Ilona nem járhat így. És este telefonon felhívtam a szobalányt, hogy vigye
               le a cipőt a suszterhoz.</p>
			</div>
			<div type="chapter">
				<head>VII.</head>
				<p>Február 2. Istenhegy. Hó, sok hó, minden olyan fehér, mint Michaelis Ilona ablakán a
               függönyök.</p>
				<p>Ide is utánuk. És csak hárman voltunk az egész nagy hegyen. Összesen hárman föld
               fölött és ég alatt.</p>
				<p>Egy fordulónál a fiú szembekerült velem. Otthagyta a lányt, kilépett, nekem
               tartott.</p>
				<p>- Mit akar ön tulajdonképpen tőlünk! Azt hiszi, nem vettem észre már régen. Talán
               parancsol valamit a hölgytől vagy éntőlem?... Csak rajta! Ha parancsol, hát nyissa ki
               a száját.</p>
				<p>Én kinyitottam a szájamat, de egy szó nem jött ki belőlem.</p>
				<p>Ő tovább:</p>
				<p>- Ha meg nem akar semmit, akkor mire való ez a... ez a szemtelen őrültség. Már
               hónapok óta és nap nap után. Mindig a sarkunkban. Kicsoda maga tulajdonképpen,
               magándetektív vagy vadászkutya?</p>
				<p>Most már egészen közel állt hozzám. Hihetetlenül közel. Orra szinte súrolta az
               enyémet, úgyhogy folyton kapkodnom kellett a fejemet jobbra és balra.</p>
				<p>Ő gúnyosan:</p>
				<p>- De hát mit kapkodja a fejét? Talán valami ideges rángatózása van?</p>
				<p>De én csak tovább kapkodtam a fejemet, még pedig olyan sebesen, hogy leesett róla a
               kalap.</p>
				<p>Ő tovább:</p>
				<p>- Talán fél tőlem! Most fél, úgy-e csirkef...</p>
				<p>Ebben a pillanatban előreugrott Michaelis Ilona.</p>
				<p>- De kérem, Miklós, hát ne bántsa. Hiszen ez az úr, csak most ismerek rá, valamikor
               az édesapám ügyvédje volt. Dr. Berényi Sándor úr, úgy-e, ha nem tévedek.</p>
				<p>Nagyon nyugodtan válaszoltam:</p>
				<p>- A hölgy téved. Nem voltam senkinek az ügyvédje, egyáltalán nem is vagyok ügyvéd. A
               név, hogyan is méltóztatott mondani, Berényi?... Nem vagyok Berényi. Hála
               Istennek.</p>
				<p>A fiú a lányra nézett:</p>
				<p>- No lássa, most még a nevét is letagadja. Milyen gyáva!</p>
				<p>A leány mosolyogva válaszolt:</p>
				<p>- Akkor, úgy látszik, én tévedtem...</p>
				<p>Miklós egy félpercig gondolkozott, azután vezényelt:</p>
				<p>- Takarodjék! Milyen szánalmas. Milyen nevetséges. Vegye föl a kalapját!
               Takarodjék!</p>
				<p>Szó nélkül engedelmeskedtem.</p>
			</div>
			<div type="chapter">
				<head>VIII.</head>
				<p>Michaelis Ilona másnap a Tátrába utazott. Az útról már előre tudtam. Reggel kint
               voltam a vonatnál. Jegyet váltottam, a szomszéd fülkében helyezkedtem el.</p>
				<p>Akkor már tökéletes voltam a szemérmetlenségben. Nem bántam, ha a vasúton, - a
               tegnapiak után! - találkozom vele és Miklóssal.</p>
				<p>De Miklós nem utazott.</p>
				<p>- Elválasztják őket erőszakkal. Talán éppen azért is viszik a lányt a Tátrába. És
               mindez csak azért, mert a fiúnak semmije sincs. Mennyi igazságtalanság ezen a
               földön.</p>
				<p>Édesapjával és édesanyjával utazott. Anyját most láttam először. Még meglehetősen
               fiatal, nagyon nyugodt, nagyon csöndes, egy kicsit szomorú és szintelen: sosem
               lehetett olyan szép, mint a lánya. Michaelis Ilona szépségét és nagyszerűségét az
               apjától kapta. Mindent tőle kapott, ettől a kivételes és pompás emberpéldánytól.</p>
				<p>Az étkezőkocsiban szembe kerültem velük, egy másik asztalhoz ugyan, de pontosan velük
               szembe. Michaelis úr rám nézett. Egészen hidegen és felületesen. Benne volt, hogy ne
               köszönjek neki. Fölösleges, ne fáradjak.</p>
				<p>Ilona észre sem vett.</p>
				<p>De én annál inkább néztem őt. Azt hiszem nem szemtelenül, nem is kihivóan, de néztem,
               bámultam, mint egy csodát, amit most látok először. És valóban annyi minden újat
               kaptam tőle most. Például most volt először, hogy előttem evett. Kiteljesedett nekem
               és én a jelenlétemmel kényszerítettem, hogy megmutassa nekem olyan mozdulatait,
               amelyet azelőtt nem ösmertem. Ez ellen pedig nem védekezhetett. Az egész olyan,
               mintha elraboltam volna, egy szobába bezárnám és kényszeríteném, hogy levetkezzék
               előttem.</p>
				<p>Fekete közben rágyujtott, - apja szolgálta ki tűzzel, - és akkor mindketten, ő is, az
               apja is, valamit súgtak az anyjuknak. Az idősebb hölgy arcához emelte lorgnettjét,
               úgy tett, mintha a fejem fölött az étkező plafondjára akasztott hirdetéseket olvasná,
               de éreztem: az egész csak arra való, hogy engem megnézhessen.</p>
				<p>Füreden ugyanabban a szállóban vettem lakást, ahol ők. Egy házban velük. Ők az első
               emeleten. Oda nem mentem. De gondolkoztam: menjek a másodikra, vagy a földszintre?
               Azért is a földszintet választottam, mert így a lépcsőházban mindig megleshettem,
               mikor mennek el hazulról. Mintha csak letartóztattam volna Michaelis Ilonát. Egy
               lépést nem tehet a tudtom nélkül.</p>
				<p>Másnap a vendéglőben az asztalukhoz ült egy kövér és duzzadtajkú úr, a negyvenen
               fölül, nagyon öntudatos. Ilona elfehéredett, amikor meglátta és egész délben alig is
               tudott enni. Este az illető megint velük volt, akkor már a szálló portásától tudtam,
               hogy ez: Erdős Gyula úr, Budapestről. Gyára van Kispesten. A legnagyobb furnér-gyár a
               monarchiában.</p>
				<p>Michaelis Ilona szeme este fénytelen volt, mintha egész délután sírt volna. Vacsorára
               alig evett valamit.</p>
				<p>Volt egy becsületes ötletem. Írni akartam Pestre Miklósnak, jöjjön azonnal és mentse
               meg azt, akit szeret. Persze, hogy nem írtam. Majd én végre is hajtok egy becsületes
               ötletet!</p>
				<p>Azután szomorú napok jöttek. Ilona mindig a gyáros mellett. Mintha csak odaszíjazták
               volna melléje. És a leány mindig szomorúbb és szomorúbb. De egy napon azért
               rámosolygott az erdőben. Kis kényszer volt ugyan a mosolyban, de olyan kevés, hogy
               azt csak én vehettem észre. Erdős úr nem. Ő teljes értékben fogadta el a mosolyt és
               visszamosolygott boldogan, nagy, széles szerecsen fogsorral. Utóbb nevetni is kezdett
               vastagon. Szívem elfacsarodott. Megfordultam, hazamentem. Kevésbe múlt, hogy ágynak
               nem estem.</p>
				<p>Azontúl nem leskelődtem. A lépcsőházban nem vártam őt elfúlva, nem kellett kitalálnom
               álutakat, hogy az erdőben elibük kerüljek, éjszakánkint se lopóztam föl az első
               emeletre, hogy az ajtó előtt megcsókoljam Michaelis Ilona cipőjének talpát. Már csak
               étkezésekkor találkoztunk. Ők négyen, én egyedül. De ez is olyan szomorú volt,
               vigasztalan. A lány mosolygott, evett. A szeme - Erdős úr társaságában! - újra
               kifényesedett és a bőre, Michaelis Ilona fehér arcbőre cikkázott, mint az ablakon túl
               a keményre fagyott hegyi hó. Egyik este a lány Erdős úr szivarján gyujtott
               cigarettára és én attól kezdve a vendéglőbe se jártam. Szobámra hozattam az
               ételt.</p>
				<p>Egy hétig éltem így. Végre elhatároztam, hogy másnap hazautazom Pestre. Az utazás
               előtti este mégis be kellett mennem a vendéglőbe, hogy a főpincérnél cigarettával
               lássam el magamat az útra. Átmentem a nagytermen. Asztaluk üres. Ez más! Ha ők
               elutaztak Pestre, akkor én maradhatok. Sőt, itt mingyárt meg is vacsorázhatom.
               Leültem. Szinte jól esett, hogy most újra látni fogom a téli fürdőző társaságot, nagy
               prémeket és fehér sportkabátokat, a levegőn pirosra edzett arcokat, hallani sok
               jókedvet és kacagást. Mindezt kapom itt, ezt a szép és bőséges világot, amelyikbe
               mindig úgy vágytam, amelyikbe bele akartam magamat dolgozni, de amit csak pénzben
               tudtam utólérni, örömben sohasem.</p>
				<p>- Most meglesz ez is, - gondoltam. - Jól fogok élni. Ismerkedni fogok. Asszonyok és
               lányok. Tátrai kalandok! És a végén talán eljegyzés is. Pompás lesz, egy jó parti.
               Legvégül mégis csak én kerekedek fölül. Rajtam kifogni nem lehet. Rajtam soha!</p>
				<p>A pincért akarom szólítani, amikor a jobb teremszögletben egy kisebb asztalnál
               meglátom őket. Csak ketten voltak. Ő és az anyja. Csak ketten! És asztalt is
               változtattak.</p>
				<p>Nem kellett kérdeznem sem pincért, sem portást. Akkor már olyan ösztönös remekül
               dolgozott az agyam, hogy magam is rögtön tudtam: Michaelis úr elutazott és a gyáros
               is, Erdős úr, a monarchia legnagyobb furnérgyárosa.</p>
				<p>Végre! És talán boldogabb voltam Ilonánál is.</p>
				<p>Ösmerkedés? Tátrai kalandok? Eljegyzés? Nevetséges. Hiszen ezeket nem én gondoltam az
               imént. Csak az agyam volt, de nem én. Világos, az előbb Erdős úr agyával
               gondolkoztam, ő kölcsönözte nekem az ő pontos, precíz agyát. No de mindegy. Elmúlt. A
               precíz agytulajdonos elutazott és én ez éjszaka megint fellopóztam az emeletre és az
               ajtó előtt megint megcsókoltam Michaelis Ilona cipőjének havas talpát.</p>
			</div>
			<div type="chapter">
				<head>IX.</head>
				<p>Másnap megérkezett Elemér Miklós. Ebédnél együtt hárman az asztalnál. Az édesanyja -
               ó, mingyárt sejtettem - az ő pártjukon van. Az Isten áldja meg érte.</p>
				<p>A fiú meglátott. Elvörösödött. Monoklit csiptetett a szemébe, rámnézett kihívóan. Egy
               pillanatig tanakodtam, köszönjek neki? Hiszen, ha úgy veszem, mi már megösmerkedtünk
               egymással az Istenhegyen. Talán ő állja az ismeretséget továbbra is. Akarja, hogy
               köszönjek neki, megköveteli.</p>
				<p>Miklós hirtelen felállt az asztaltól, egy lépést tett, hatalmasat felém.</p>
				<p>Mellette ijedt kis madársikoltás.</p>
				<p>- Miklós, ne! Nagyon kérem, ne!</p>
				<p>Ilona hangja volt. Ő kérte, Michaelisné meg lefogta a karját. A fiú visszaült az
               asztalhoz.</p>
				<p>- Levegő, - mondta hetykén én felém. Legyintett és azontúl nem vett észre.</p>
				<p>*</p>
				<p>Mint a gép, amelyet felhúznak, újra dolgozni kezdtem. Lépcsőház és sípálya, erdő vagy
               országút, este a zenés rout - mindig a helyemen voltam. Néha hajnali négyig is ébren,
               de már reggel hétkor újra talpon. Mert hátha kifognak rajtam, korán akarnak eltünni
               hazulról, két-háromnapos kirándulás a Lengyel-Nyeregre és én akkor őket ne lássam
               olyan sok ideig... Hogyisne! Előlem megszökni nem lehet. Én folyton állok és nincs az
               az idő és nincs az a fáradság, ami engem kifullasztana. Gyerekkorom óta magam keresem
               a kenyeremet, leckeadástól az ügyvédi cégtábláig - mekkora út. És én bírtam, álltam,
               végigloholtam, ostorral vertem magamat és sarkantyút az oldalamba. És ha kell,
               hetekig nem aludni. Bennem egy teve lakik, egy teve! Ha parancsoljátok, étlen-szomjan
               akármeddig harapás étel és korty víz nélkül. A teve! Igen, én vagyok a sivatag
               hajója.</p>
			</div>
			<div type="chapter">
				<head>X.</head>
				<p>Akkor éjszaka megint fölmentem az emeletre, hogy megcsókoljam Michaelis Ilona
               cipőjét. A szállodai órán félhárom. A folyosó félvilágos volt, az a felére lespórolt
               villamos világítás volt ez, amit éjszakára még a legjobb szállodákban is
               beállítanak.</p>
				<p>Szerencsémre csak a legfelső lépcsőfokig jutottam. A folyosóra már nem léptem és
               azontúl se soha.</p>
				<p>A fiú szobájának küszöbén - én tudtam, hogy melyik az ő szobája - megláttam őket
               kettőjüket. Ez nem volt egy pillanat, legföljebb ezredrésze egy pillanatnak és én ma
               sem tudom: jöttek a szobából, vagy bementek. Vagy csak ott álltak a küszöbön. Egész
               éjszaka csak ott álltak volna?</p>
				<p>Nem láttak meg engem.</p>
				<p>Négykézláb kúsztam le a lépcsőn, egészen hangtalanul és a tenyeremmel mindig mintha
               kerestem volna a földön valamit. Talán a kalapomat, ami akkor az Istenhegyen leesett
               a fejemről. Így értem le a földszintre, a szobám előtt is még mindig négykézláb.
               Azután, mint a kutya szokta, amelyik be akar menni egy szobába, derékban felnyúltam
               és a kezemmel, mint a kutya mellső lábával, lenyomtam a kilincset. Bemásztam a
               szobámba, még mindig négykézláb. Odabent aztán elvágódtam.</p>
				<p>Többre nem emlékszem.</p>
				<p>Másnap mentem a gyorssal Pestre.</p>
			</div>
			<div type="chapter">
				<head>XI.</head>
				<p>Most új élet jött rám, olyan szép, hogy talán meg sem érdemeltem. Dolgoztam. Erősen
               ráparancsoltam a tevére, aki bennem lakik. És nyugalom jött rám. Nem volt többé
               leselkedés. Nagy János ucca 42? Azt is elfelejtettem, merre van. Kispestre sem mentem
               ki Erdős úr gyára felé. Semmi, semmi nem volt többé, csak pénzkeresés, sok,
               értelmetlen és megállásnélküli. Azután szép, mély, álomnélküli alvások. Reggel, ha
               ébredtem, azt hittem, édes anyám kelt.</p>
				<p>Nagyon szép, nagyon édes félesztendő volt és úgy jutottunk megint augusztusba. De ez
               már nem a tavalyi augusztus volt. Most nem jött hozzám egy Michaelis nevű úr, hogy
               rám bízza a szép, zsíros, tengerentúli pöröket és nem jött egy Michaelis Ilona sem,
               hogy elhívja az irodámból az édesapját. Hogy múlik minden az ember fölött és az
               életem ezen az augusztuson csupa nyugalom és békesség. Nem gondolkoztam és jó volt
               minden.</p>
				<p>Egy délután kezembe veszem az estilapot. Benne egy rövid hír. »Michaelis Gusztáv
               negyvennyolcéves budapesti bankárt előállították a rendőrségen. Különböző
               följelentések, még Newyorkból is...« De a részleteket el sem olvastam. Nem
               érdekeltek.</p>
				<p>- Negyvennyolcéves - mondtam. - Szép kor. Kap tíz esztendőt. Mire kijön, lesz
               ötvennyolc. Az még mindig gyönyörü kor. Az ötvennyolcéves ember még férfi. Ojjé! Hány
               ötvennyolcéves férfinak van még babája, szeretője.</p>
				<p>*</p>
				<p>Este fölmentem a klubba. Ritkán jártam oda, mert nem szeretett engem a klubban senki.
               Ott sem. Most mégis föl kellett mennem. Valami kergetett. Azt éreztem... Semmit sem
               éreztem. Csak gyakorolni akartam magamat az emberekkel való beszélgetésben.</p>
				<p>Fönt megkerestem azt az embert, akit legkevésbé szerettem. Egy kollégám volt, dr.
               Benkő ügyvéd. Nem szerettem? Utáltam, megvetettem ezt az embert. Miért? Sose bántott.
               De kellett, hogy legyen a világon valaki, nekem valakim, akinek visszaadjam mindazt,
               ami nekem jutott ki másoktól szeretetlenségben, akinek visszaadjam mindazt az
               erkölcsi verést, amit én kaptam az életben.</p>
				<p>(Erkölcsi verés? Frázis. Igen, a rendőrkapitány előtt állni fénytelen szemmel, fakón,
               az egész test egy csurom reszketés és nem tudni elszámolni a pénzekről. Dadogni és
               dugdosni, ez igen! Ott állni a hivatalban feszesen, vigyázzban a kapitány előtt, aki
               ül és fölényes füstöket fúj az ember orra alá... Ó, mennyi fölény tud lenni egy
               cigarettafüstben. A kapitány előtt állni, ez már valami. De erkölcsi verés?...)</p>
				<p>Szerencsém volt, Benkő maga kezdett beszélni - arról.</p>
				<p>- Olvasta, kartárs úr? Michaelis bankárt előállították a rendőrségen. Micsoda
               meglepetés, nem?</p>
				<p>- Nekem nem az. Én már régen vártam erre, sőt, csodálom, hogy az az alak csak most
               lett esedékes.</p>
				<p>- Hogyan? Ön?...</p>
				<p>- Kérem, ne szakítson félbe. Hát persze, hogy nem csak úgy megszagoltam, hogy ez a...
               hogy is mondjam csak... úriember, bajba fog kerülni. Nem. Ma egy éve ő maga keresett
               föl és felajánlotta... - felajánlotta? - megkért, könyörgött!... igen, ez a jó szó,
               könyörgött, hogy legyek az ügyvédje. De én, éppen csak hogy belenéztem a papírokba és
               azt mondtam: nem kell! Az embernek van egy kis látása és nekem éppen elég volt, hogy
               megnézzem a főkönyvi kivonatot és egy-két levelet, amit az Államokból kapott. Mondom,
               csak belenéztem a levelekbe és mindent tudtam és - kidobtam. A szó valódi értelmében
               kidobtam, még pedig olyan gorombán, hogy utóbb kicsit szégyeltem is magam érte...
               Mégis egy ember. De viszont micsoda vakmerőség, hogy nekem merte kínálni ezt a
               dolgot. Igazán, némelyik ember az ügyvédet összetéveszti a csatornatisztítóval...
               Amiben különben igaza is van.</p>
				<p>És nagyot nevettem, olyan zajosan, amilyen zajosan Erdős úr nevetett a Tátrában.</p>
				<p>Benkő védeni próbálta Michaelist. Ez a Benkő gonosz ember volt. Michaelist nem
               sajnálta, de azért védte, hogy engem bosszantson.</p>
				<p>Leintettem:</p>
				<p>- Ugyan kérem. Hát be fogják csukni. Börtön. Mi az? Ott is lesz kenyere, egy
               szalmazsák, amin hálhat és ruhát is kap, igaz, hogy darócból, de azért mégis csak kap
               ruhát. Olyan börtön nincs, ahol mezítelenül járatnák a rabokat.</p>
				<p>- Kartárs úr tréfál. Úgy látszik, jó kedve van.</p>
				<p>- Lehet, de ez nem tartozik ide. Az én jó- vagy rosszkedvem tökéletesen mellékes.
               Csak egy fontos és ez az igazság. Az igazság pedig az, hogy az embernek alapjában
               nincs szüksége másra, csak kenyérre, ruhára és ágyra. Ezt a hármat pedig megkapja a
               börtönben is.</p>
				<p>Benkő hízelkedő mosollyal mondta:</p>
				<p>- Persze, ha ön így gondolkozik.</p>
				<p>- Én úgy gondolkozom, ahogyan kell. Bárcsak mindenki úgy gondolkozna, mint én, és
               mingyárt kevesebb baj volna a világban. És látja, Michaelis is gondolkozhat. Ezt a
               jogát sem veszik el. Tudja, milyen nagyokat gondolkozhat és milyen kényelmesen.
               Hiszen az egész vizsgálati fogság idején egyedül lesz a cellájában...</p>
				<p>Cellájában, - ezt a szót nagyon megnyomtam. Kicsit megálltam, azután folytattam:</p>
				<p>- Egyedül. Tudja, milyen áldás az, egyedül lenni. Egyedül. És tetszik tudni, mi volna
               az igazi büntetés? Ha kitalálnának egy olyan börtönt, ahol közös cellába csuknának
               egy férfit egy nővel. Gondolja el, kérem: húsz évig együtt egy nővel. Kívül vasajtó
               és belül...</p>
				<p>Nem bírtam tovább. A mondat közepén otthagytam Benkőt. Nagyon hevült voltam, belől
               főltem. Magam sem tudom hogyan, egyszerre csak bent voltam a bakk-szobában. Sosem
               szoktam játszani. Most gondolkozás és számolás nélkül az asztalra vetettem egy csomó
               pénzt, aranyat, ezüstöt, papírt, vegyesen. Csupa jó drága pénzt, mennyi ebédet,
               vacsorát és nőt - igen, nőt is - egy tétben. Megnyertem.</p>
				<p>Folytattam. A másik tét is az enyém volt. Harmadszorra vesztettem ugyan, de nem
               sokat. Valami visszament a nyereségből.</p>
				<p>- Kár ezért is. Az enyém. Nekem jár. Az a pénz már egyszer kezemben volt.</p>
				<p>És utána vetettem magamat. Friss tét. Azt is elvesztettem és utána még hármat. Most
               már ötször ütött a bank. Gondoltam, nem hagyom magamat. Hatodszorra húsz korona híján
               az asztalra vetettem minden pénzemet, ami nálam volt. A poentör két kettőst vett,
               utána négyest. A bankárra hármasra ötöst húzott. Egyformák voltunk.</p>
				<p>- Tessék igazítani, - mondta a játékmester és én a tétemhez csaptam még azt a húsz
               koronát is.</p>
				<p>Mellettem valaki tüzet kért. Idegesen rászóltam:</p>
				<p>- Hagyjon, kérem. Nem látja, hogy játszom.</p>
				<p>Körülöttem egy-két ember morgott. De a poentör már húzott. Két lapban kilencet. A
               bankárnak volt hatja.</p>
				<p>Nyertünk. Zsebretűrtem a pénzt.</p>
				<p>- Tessék, - mondtam annak, aki az előbb tüzet kért, és kezébe akartam nyomni egy
               skatulya gyufát.</p>
				<p>- Köszönöm, már nem kérek, - mondta az. - Uraságod játszik. Nem akarom zavarni.</p>
				<p>És visszavonta kezét.</p>
				<p>Még ez is! Ez is elvonja tőlem a kezét. Pedig én most oda akartam neki ajándékozni az
               egész doboz gyufát. Igen, én nagylelkű akartam lenni. Én egy idegen embernek egy
               egész doboz gyufát akartam ajándékozni.</p>
				<p>Kimentem a bakk-szobából. Kint megszámoltam a pénzt. Hangosan nevetnem kellett az
               örömtől. Pontosan kinyertem az egész tátrai útiköltségemet és a tetejébe még
               huszonnégy koronát. Még huszonnégy koronát is! És az út, az egész tátrai hajsza nem
               került egy fillérembe. Pedig mennyi mindent láttam azon az úton. Páholyban ültem és
               a végén még fizettek is azért, hogy olyan jól mulattam.</p>
				<p>Hiába! Akit a jó Isten szeret...</p>
			</div>
			<div type="chapter">
				<head>XII.</head>
				<p>Másnap ebéd után fölvettem a legjobb ruhámat. Míg öltözködtem, nagyon bosszankodtam
               Michaelison. Csaló, szélhámos! Tőlem ugyan nem vitt el egyetlen fillért sem, (nehéz
               is lett volna, én nem adok!), de azért engem is megcsalt, mert volt idő, amikor talán
               én is bíztam benne és becsületes embernek hittem őt. És íme... Becsapta az egész
               világot, tehát engem is, hiszen én is ezen a világon élek. Megcsalta az egész
               emberiséget, tehát engem is, hiszen én is tagja vagyok az emberiségnek. Jogom volna
               számon kérni tőle, hogyan merte ezt cselekedni velem. Goromba lehetnék vele,
               követelhetném rajta azt, amivel szegényebb lettem, az álomszerű hitet egy nagyszerű
               emberben. Pörölhetném rajta az álmomat, de az ember az ilyen követelésekkel nem
               kopogtat a börtön ajtaján.</p>
				<p>Kocsit hozattam. Bemondtam a címet:</p>
				<p>- Nagy János ucca 42.</p>
				<p>A kocsis gyanútlanul hallgatott meg és megrándította a gyeplőt, indított. Úgy
               hajtott, mintha akárhová mentünk volna. Szegény, mit tudja ő. Kacagnom kellett volna
               a kocsis ostobaságán, aki úgy megy, mintha akárhová mennénk. De mi nem akárhová
               megyünk, mi Michaelisékhez megyünk, egy nagyon híres úr házába, akinek a nevét tegnap
               az ujságok is lenyomatták. Igen. Michaelis - ezt a nevet leírták az ujságírók, a
               szedők kiszedték, a korrektor kijavította, azután a szerkesztő óvatosságból még
               egyszer megnézte, helyesen szedték-e a szedők, Michaelis helyett véletlenül nem
               Michealist? Mennyi ünnepélyesség egy név körül. A kocsiban szemmel még egyszer
               végighúztam a ruhámon. Igazán kifogástalan volt. Egy Elemér Miklósnak sem kellett
               volna szégyenkeznie benne. De hát nem csak a ruha teszi az embert. És míg a kocsiban
               ültem, gondolatban levetkeztettem magam. Képzeletben tükör elé álltam egészen
               csupaszon és nagyon elszomorodtam. Ó, ha az Isten legalább vasárnapra adna külön
               testet a magam fajtájának, vagy ünnepélyes alkalmakra, amikor Michaelisékhez megy. Ha
               lehetne, igen! határozottan ki kellene találni valamit: egy testkölcsönző intézetet.
               Nem rossz ötlet, pénzt lehetne vele keresni.</p>
				<p>A kapu előtt megvárattam a kocsit. Akkor már nagyon izgatott voltam. De nem azért,
               hogy... Nem! Egyesegyedül azért voltam izgatott, hogy a ház vajjon belül is olyan,
               csupa fehérség minden, a falak és faragások? A fehér ház, amely előtt annyiszor
               ácsorogtam.</p>
				<p>Igen, olyan volt. Ezzel legalább még sem csaltak meg. Az egész lépcsőház csupa fehér,
               lépcsők, falak, mennyezet, a falakba épített kis padok is. Micsoda ház! Az ember alig
               állhatja meg, hogy bele ne harapjon, mint a cukorba. Az emeleten csöngetnem kellett.
               Inas jött elibém, igazán remek, fekete pantalló volt rajta, piros spencer, fehér
               mellény, vékony fekete nyakkendő. Nagyszerű jelenség volt, azt hittem színházban
               vagyok. A gazdája persze, az most...</p>
				<p>Szerencsére nem értem rá, hogy végig is gondoljam ezt a tiszteletlen gondolatot. Az
               inas kérdezett:</p>
				<p>- Kihez tetszik?</p>
				<p>Egy pillanatig haboztam ne hozzam-e zavarba ezt az ünnepélyes inast. Azt mondom neki,
               hogy Michaelis bankár urat keresem és akkor ő kénytelen azt felelni nekem, hogy:
               »akkor méltóztassék a börtönbe fáradni.« Erre én pedig elnevetem magam és neki is
               nevetnie kell. Kell, kell! És akkor lefoszlik róla minden ünnepélyesség. Vagy: az
               inas mingyárt hazudik és azt mondja: »Michaelis úr elutazott.« De hát ezt csak nem
               teszem, hogy hazugságra kényszerítsek egy embert, aki sosem bántott és akinek ilyen
               szép piros spencere van.</p>
				<p>- Őnagyságáékkal szeretnék beszélni, - mondtam és magamban gúnyosan kérdeztem:</p>
				<p>- A hölgyeket talán még sem csukták le?</p>
				<p>Az inas elkérte a névjegyemet, de előbb beengedett az előszobába, egy csarnokszerű
               hosszú folyosóba, ami fehér volt, egészen fehér. Michaelis Ilona csarnoka.</p>
				<p>Az inas visszajött:</p>
				<p>- Őnagyságáék kérdeztetik, hogy milyen ügyben méltóztatik?</p>
				<p>Valameddig tétováztam: megmondjam neki? Azután félig lehúnytam a szememet:</p>
				<p>- Feleségül akarom kérni Michaelis Ilona őnagyságát.</p>
				<p>A tökéletes inas már nem csodálkozott. Katonásan megfordult, ezután könnyű, libbenő
               lépésekkel el. Csak fél percig tartott, újra előttem állt.</p>
				<p>- Őnagyságáék nincsenek itthon.</p>
				<p>Pedig otthon voltak. Az előbb ő maga mondta: »Őnagyságáék kérdeztetik, hogy milyen
               ügyben...« Hát mégis rákényszerítettem ezt a nagyszerű inast, hogy hazudjon.</p>
				<p>- Köszönöm, - mondtam s én is hazudtam.</p>
				<p>Az ember nem köszöni meg azt, hogy kidobják.</p>
			</div>
			<div type="chapter">
				<head>XIII.</head>
				<p>Még két nap. Igazán, őszintén nem gondoltam rá. Kidobtak, elutasítottak, most már
               másodszor és ezzel vége. Nem, most már igazán vége. Ujságot se vettem a kezembe,
               nehogy csak a nevüket is olvasnom kelljen. Á, engem a világ minden szerkesztője nem
               kényszeríthet arra, hogy még egyszer elolvassam ezt a nevet: Michaelis. Sőt! A
               címtárból is kivágtam a nevüket, a telefonkönyvben vastag fekete tentával áthúztam.
               Most már nyugodtan fogok élni a földön.</p>
				<p>Harmadnap ott állt íróasztalom előtt Michaelis úr.</p>
				<p>- Ügyvéd úr a lakásomon keresett, - mondta és én nem tudtam mit válaszolni.</p>
				<p>Ő itt? Ijedtemben felugrottam, de a nyelvem mintha elhalt volna, sem köszönni, sem őt
               hellyel kínálni nem tudtam. Ő nyugodtan folytatta:</p>
				<p>- Nem voltam otthon. Biztosan olvasta a lapokban...</p>
				<p>Mintha villamosáramot bocsátottak volna a nyelvembe. Járni kezdett, peregni, az
               agyamtól egészen függetlenül beszélni.</p>
				<p>- Ó kérem, én mingyárt tudtam, hogy az nem igaz. Illetve gazság. Justizmord. Mi
               jogászok, tudjuk, hogy mi az. Egy hamis följelentés és mindenkit lehet bajba dönteni,
               a legmakulátlanabb embert is börtönbe...</p>
				<p>- Nem voltam börtönben. Két napig voltam a rendőrségen, ott felvilágosításokat kértek
               tőlem és elbocsájtottak. Hitelezőimmel ki fogok egyezni és talpra állok megint. Azaz:
               talpon vagyok én most is. Nincs itt kérem semmi baj. Én nálam semmi.</p>
				<p>Mint a cövek, olyan volt. A régi nagyszerű Michaelis. Az arca most is rózsaszínű, a
               szeme fényes és mosolygós. Nem, ez nem az az ember. Ez az inkvizíciós szék előtt is
               vidáman állana, mosolyogva, a vésztörvényszék előtt is monoklisan. És ehez akartak
               hozzáérni holmi amerikai bankárok. Szamarak! Azt kell mondanom, hogy szamarak.</p>
				<p>- Méltóztassék parancsolni - és az örömtől tébolyodottan kínáltam hellyel,
               cigarettával.</p>
				<p>Leült, keresztbe vetette a lábát, a nadrágját kicsit feltürte. A cigarettát a szájába
               vette, de nem gyujtott rá.</p>
				<p>Tisztelettel megálltam előtte.</p>
				<p>- Végtelen öröm és boldogság nekem, ha rám méltóztatik bízni az ügyet. Tudom,
               jelentéktelen ember vagyok, de ez egyszer... Én uram olyan erőt érzek magamban...
               Elbánok én az összes hitelezőkkel, mind ezzel a cudar csaló néppel...</p>
				<p>- Nem erről van szó kérem. Ügyvédem kitünően érti a dolgát.</p>
				<p>És megint megsemmisültem. Egy nagy úr leforrázott. Helyes. Miért is tolakodtam.</p>
				<p>- Nem erről van szó kérem, - mondta ő még egyszer.</p>
				<p>Pici szünetet tartott, azután száraz cigarettával a szájában:</p>
				<p>- Ön feleségül akarja venni a lányomat?</p>
				<p>Elfehéredtem, az íróasztalom sarkában megfogóztam. Tudtam, most jön a rettenetes, a
               lesujtó. Eljött, hogy megbüntessen a vakmerőségért, megverjen. Á, túlságos könnyűnek
               is gondoltam az életet. Azt hittem, mert csaló gazemberek börtönbe akartak juttatni
               egy becsületes nagyurat, én mingyárt odatolakodhatom a legszebb királykisasszonyhoz,
               bemocskolhatom őt kívánságommal, szemtelen vigyorgó módon a kezét is...</p>
				<p>Nem tudtam tovább.</p>
				<p>- A lányom azt üzeni Önnek, hogy a felesége lesz.</p>
				<p>Beleszédültem a székbe, a fejem levágódott az asztalra. Hosszan, erősen sírtam.
               Valami nagy száraz zokogás volt ez és közben fuldokló, ideges nevetés. A fülem
               zúgott, a szememet nem tudtam kinyitni, a torkomba nem jött föl egy szó, az agyamba
               egy gondolat. Soha még embert a boldogság így meg nem alázott.</p>
				<p>Amikor kissé magamhoz tértem, alig mertem a fejemet fölvetni. Féltem, hogy nem igaz,
               csak álmodtam. Nem! Nem lehet igaz!</p>
				<p>De igaz volt. Michaelis úr ott ült, cigarettázott. Nem is szánalommal mondta, inkább
               jóságosan biztatva:</p>
				<p>- Hat órakor feljön hozzánk. Családom várja.</p>
				<p>Hát igaz! Valahol várnak, az asztalt megterítik értem és nekem megint föl kell
               öltöznöm legszebb ruhámba. Abrosz, ruhakefe. Csupa apró, igaz életdolog. Ez
               fölébresztett.</p>
				<p>Tudtam, hogy adós vagyok valamivel, sok, sok magyarázattal. Egy esztendei ólálkodás,
               amiről lehetetlen, hogy ne tudjanak. Itt magyarázni kell, bocsánatot könyörögni,
               térdre vágódni.</p>
				<p>- Nagyon, nagyon köszönöm, - mondtam, - szavakkal most nem is tudom igazán. Majd meg
               tetszik látni egy példás élettel, igazán példás élettel fogok megszolgálni
               mindent.... És ami azt illeti, most meg kell, hogy mondjam, mert úgy-e közöttünk
               ezután nem lehet titok, meg kell, hogy mondjam, én a kisasszony... igen, én egy álló
               esztendeig ólálkodtam Michaelis Ilona körül... Űztem, hajszoltam... Nem: ólálkodtam!
               Igen ez a helyes: ólálkodtam és...</p>
				<p>- Ne beszéljünk kérem erről. És nagyon kérem: a lányomnak sem egy szót sem. Ön
               úriember, meg fog érteni...</p>
				<p>Michaelis úr engem úriembernek mond! Összevágtam a sarkamat.</p>
				<p>- Egy szót sem. Amint méltóztatik parancsolni. Tessék csak megbízni bennem, most és
               az egész életen át.</p>
				<p>- Köszönöm, - mondta Michaelis.</p>
				<p>Egy percig végignézett. Áthatón, titokzatosan nézett. Belém nézett.</p>
				<p>- Ön derék ember, - mondta aztán.</p>
				<p>Kis szünet.</p>
				<p>- Tehát hat órakor. Várjuk.</p>
				<p>Kezet fogott. Elment.</p>
			</div>
			<div type="chapter">
				<head>XIV.</head>
				<p>- Szereti Chopint? - kérdezte tőlem Michaelis Ilona. - Tudom, maguk férfiak
               túlédesnek tartják őt... És van is benne valami... valami földöntúli szomorú
               szépség... Annyi szépség és annyi szomorúság, hogy azt már szinte meg sem lehet
               bocsátani neki. Igen, vannak, akik egy nőnek nem bocsátják meg azt, hogy túlszép, egy
               szentnek azt, hogy túljó. De én, én imádom Chopint, annyi van benne
               megmagyarázhatlan... Lehetetlen egy ilyen embert nem imádni... Igen, tudom,
               Csajkovszki sokkal mélyebb, tépett, szomorú. Egyáltalán az oroszok...</p>
				<p>Ez még aznap volt. Michaelisék nagy fehér szalonjában hetet mutatott az óra.</p>
				<p>Már egy óra óta Michaelis Ilona vőlegénye voltam. Chopinről beszéltünk. És
               Csajkovszkiról.</p>
			</div>
			<div type="chapter">
				<head>XV.</head>
				<p>És aztán azon az éjszakán a hosszú séta. Hosszú? Én csak jártam a Nagy János uccában
               a fehér ház előtt, föl-le, a ház egyik végétől a másikig, mindig csak a ház előtt.
               Egy rabról mondják, hogy a cellájában lépkedve így végigjárta az egész földet.</p>
				<p>És ez az éjszaka oly hosszú volt. Rózsák odabent a kertben és nekem annyi minden,
               amire gondolnom kellett, leszámolások és elintézések. Odafönt az inas, a piros
               spenceres inas, aki még pár nap előtt olyan könnyen küldött el, a szavaival szinte
               lelökött az emeletről. Nahát ma azután csodálkozhatott. Igen, az inas ma
               megtanulhatta, hogy van igazság a földön.</p>
				<p>És Elemér Miklós! Most bizony fölvenné a kalapomat az istenhegyi havas útról. És
               Erdős Gyula úr az ő nagy gyárával és preciz agyvelejével és sok-sok millió
               vagyonával. Hát övé a monarchia legnagyobb furnérgyára, de enyém Michaelis Ilona.</p>
				<p>És a többiek, Rózsika, egyetlen szeretőm, aki nem szeretett. A gimnazista, akivel
               megcsalt és a fogtechnikus, akivel megszökött. A pincér az alacsony füstös
               kávéházban, ott kint, közel a külvároshoz. Milyen fölényes volt velem, de milyen! De
               a kis gimnazistára, arra nem haragszom. Azóta megnőtt és az Isten adjon neki olyan
               boldog éjszakát, mint ez az enyém. De nem! Hiába kívánom neki. Embernek nem lehet
               olyan boldog éjszakája, mint ez az enyém ma...</p>
				<p>Mégis nyakára léptem a világnak. Most már fogjátok tudni, hogy ki vagyok. Most kijött
               az igazság. Félreismert tehetség vagyok, a boldogság tudományának egy zsenije, akit
               eddig nem hagytatok érvényesülni. De ma éjszaka! A kertben a rózsák és odafönt a
               fehér házban menyasszonyom álmodik velem. És meghatottságomban eszembe jutott, hogy
               hazautazom szülővárosomba, kimegyek a temetőbe és atyám sírjára leteszek egy
               levelet, amelyben megírom neki, hogy Michaelis Ilona vőlegénye vagyok. Szegény szülőm
               hadd tudja meg, hogy nem hiába kínlódott értem a földön. A gyermeke, Michaelis Ilona
               vőlegénye.</p>
				<p>A kapunak támaszkodtam. Az elmult év! Mennyi hajsza és kerülgetés. Az uccákon hogy
               űztem Michaelis Ilonát. Lehet mondani, hogy embervadászat volt. És azután a tátrai
               út. Az étkezőkocsiban velük szemközt, a vendéglői találkozások és hogy meglestem
               mindig a portásnál, merre megy és utána a sípályára és végül az éjszakai kirándulások
               föl az emeletre, Michaelis Ilona cipőjéhez és azután, amikor megláttam őket... az
               utolsó éjszaka... ők ketten, a fiú szobájának küszöbén....</p>
				<p>A nap most kelt és én a kapunak támaszkodva szerettem volna felordítani, belejajgatni
               az éles vörös napba, belevonítani hosszan. Az éhes farkas vonítását irígyeltem, a
               kutyáét, akinek hátgerincére lecsap a vastag bot...</p>
				<p>Még a kutyát is irigyelnem kell.</p>
			</div>
			<div type="chapter">
				<head>XVI.</head>
				<p>Három héttel rá megesküdtünk és én az esküvő előtti héten három nagy váltón jótállást
               vállaltam jövendő apósomért, akinek készpénzben is átadtam százezer koronát. Ez
               természetesen csak kölcsön volt, amit nem is Michaelis úrnak adtam, hanem a
               Michaelis-banknak. Magyarázni is fölösleges, hogy kereskedelmileg milyen előnyös ez
               számomra. Egész életemben rideg kereskedő voltam és ha valaki, hát én megértettem,
               milyen szerencse: pénzemet kamatoztatni egy olyan bankban, amely az Államokból is
               kap táviratokat. Különben is a pénzekről írást adtak nekem, nevem bejutott a
               Michaelis-ház főkönyvébe, szerencsémet iktatták és nyugtatták. Itt baj nem lehet.</p>
				<p>*</p>
				<p>Olaszországba utaztunk. Kelenföld után kétszer is végigjártam a vonatot. De nem!
               Egészen fölösleges volt. Elemér Miklós nem utazott velünk, nem bújt meg egyetlen
               kocsiban sem. Oktalan fáradozás és milyen nevetséges is így, nagy kockás útisapkában
               végigszimatolni a vonatot. Rendőrkutya vagyok, akit felöltöztettek angol útiruhába?
               És mit szól a feleségem, ha visszatérek hozzá a kupéba. A feleségem!</p>
				<p>Feleségem nem kérdezte, hol voltam. Egész úton keveset beszélt. Itt-ott pár szó:
               »Őszi mezők... ráz a vonat... majd a tenger... és Róma... Nincs párja Rómának...
               Egyáltalán nem volna szabad máshol élni, csak Rómában...«</p>
				<p>Ilona szürke útiruhában volt, fátyolos kalapban. Alacsonysarkú sárgacipő volt rajta,
               de ezt ritkán lehetett látni, a lábát majd mindig egészen a szoknyája alá húzta. Oly
               tartózkodó volt, méltó, nyugodt.</p>
				<p>Néhányszor az arcát néztem sunyi kíváncsisággal. Nincs-e ráírva valahol, hogy az én
               feleségem, ma délelőttől az én nevemet hordja. Egy titkos szégyenbélyeg a
               homlokán.</p>
				<p>De nem. Ez arc nyugodt volt, nem fehérebb, nem pirosabb, mint máskor. Oly szép és
               parancsoló és valami asszonyos rajta. Ezt most vettem észre. Tavaly, amikor először
               láttam, még lányos volt az arca, milyen lányos. De így asszonyosan, mennyivel szebb,
               igazibb.</p>
				<p>Zágrábban kiszállt az a hölgy, aki eddig harmadiknak ült a kupéban. De valamit még
               rendelkezett. Málházó jött a szakaszba, indulásig nem voltunk igazán egyedül. Azután
               nekigördült a vonat. Senkisem szállt be, ketten maradtunk igazán. Ilona ott ült az
               ablak melletti sarokban, könyökben feltámasztott karral. Budapest óta meg nem mozdult
               a helyéről, nem ment az étkezőbe, nem evett, nem ivott, csak néha rágyujtott, egy pár
               szippantást tett és aztán kesztyűs kézzel odaadta nekem a cigarettát, hogy dobjam ki
               az ablakon.</p>
				<p>Így ült most is az ablak mellett. A vonat már ment vagy két perc óta. Szemem
               lehúnyódott, lélekzetem elállt. Mint valami testi érzés járt át a tudat: egyedül
               vagyunk. Azután fölnyitottam a szememet. Ott ült velem szemben. Sírt keservesen,
               hangtalanul, mintha titkolni akarná előlem. Valahogy feléje nyujtottam a kezemet.</p>
				<p>- Ilonám, - mondtam.</p>
				<p>Ő egy vonaglásszerű mozdulattal még beljebb húzódott az ülésen.</p>
				<p>- Hozzám ne szóljon! Hozzám ne nyúljon!</p>
				<p>Azután egy másodperc mulva kisímult arccal, udvariasan bocsánatkérő mosollyal.</p>
				<p>- Fáradt vagyok. Ne haragudjék, kérem.</p>
				<p>Éreztem: a mosolya hazugság és én ekkor nagyon, nagyon, igazán szívből megsajnáltam
               őt.</p>
				<p>A vonaton vacsoráztunk. Az időről beszéltünk.</p>
				<p>Fiúméban megszálltunk. Én ugyan az ő hangulatának valami tétova megérzésével
               felajánlottam neki, hogy mehetünk mingyárt tovább a velencei hajóval.</p>
				<p>- A hajón nem leszünk egyedül. Így tovább tart még... Ezt neki ajándékozom, -
               gondoltam.</p>
				<p>Ő elutasított. Fáradt, meg akar pihenni, igenis, vegyünk szobát Fiúméban.</p>
				<p>Magamon kívül voltam a boldogságtól és éreztem: ezt most meg kell magyaráznom, ezt,
               hogy az előbb azt mondtam, szálljunk a vonatról mingyárt hajóra. Bocsánatot kell
               kérnem a nagylelkű tapintatlanságért, amellyel csak az ő kedvéért akartam elhárítani,
               hogy még ma éjszaka a feleségem legyen.</p>
				<p>- Nézze, drága, - mondtam - én csak azért ajánlottam a hajót, mert azt hittem,
               hogy...</p>
				<p>- Köszönöm. Ne fáradjon semmiféle magyarázattal.</p>
				<p>Még hálás voltam, hogy fölmentett a magyarázó mondat alól, ami - én ösmerem magamat -
               úgyis suta lett volna és ügyetlen.</p>
				<p>Vacsoránál mind a ketten vizet ittunk.</p>
				<p>*</p>
				<p>Reszketett a toll a kezemben, amikor a szállodai portás fülkéjében a bejelentőre a
               nevem után odaírtam: »... és neje, született Michaelis Ilona«.</p>
				<p>A lift fölvitt az emeletre. Ő belépett a szobába, bevágta az ajtót, magára zárta. Én
               kint maradtam.</p>
				<p>A folyosón álldogáltam sokáig. Odabent vízcsobogás, ruhasustorgás, becsuknak egy
               ablakot, lehúzzák a redőnyt. Megint ruhasustorgás, selyem és fehérnemű zizeg, egy
               harisnyakötő csattog. Egy korty víz lefekvés előtt. Fésűt vissza a mosdóra. Azután
               egy ágy nyekereg, az alsó ajtónyílás alól nem jön ki többé a lámpa fénye. A feleségem
               lefeküdt.</p>
				<p>Másik szobát nyittattam magamnak. Ruhástól ágynak dőltem. Mellem zihált, hörögtem,
               fuldokoltam, mint egy asztmás. Kint a nyitott ablakon túl messzi tengeri világosságok
               és sós halszag. De a levegő olyan lágy, hogy simogatja az ember bőrét, itt-ott parti
               ének verődik föl, persze olykor hajókazánok is bőgnek. Rettenetesen bőgnek. De hát
               ennek muszáj lenni. Miattam csak nem állíthatják be a forgalmat az Adrián. Navigare
               necesse est - jutott eszembe diákkoromból. A hajózás, a kereskedelem az emberi
               művelődés! Ez nem állhat meg ma éjszaka csak azért, mert egy budapesti ügyvédnek egy
               fiúmei szálló ágyán fáj a feje. Különben is fejfájás? Ez ellen kitalálták az
               aszpirint. Aszpirin! Egyáltalán a világ tele van jótéteményekkel, tudósok
               mindenféléket feltaláltak a fájdalom enyhítésére.</p>
				<p>*</p>
				<p>Másnap együtt reggeliztünk, délután pedig Lovranából egy közös anzixkártyát írtunk a
               szülőknek.</p>
			</div>
			<div type="chapter">
				<head>XVII.</head>
				<p>Velencében már elszánt, gonosz munkát végeztem. Gondolában sétáltattam végig a
               Canalén, színházban a fülébe hegedültettem a legforróbb Pucciniket, délelőttökön a
               képtárakban a Cinquecento érett szerelmei, kibéreltem a holdvilágot és
               megvesztegettem Tiziant. Hiába! Két hétig voltunk Velencében és még mindig nem volt a
               feleségem. Nem volt az érzelgősségnek és a szerelemnek az a sok évszázados közhelye,
               amivel ne próbálkoztam volna. Kopogtattam Desdemona házának kapuján és azután a Márk
               tér galambjai és este a népénekesek szerenátája. Semmi sem volt számomra sem elég
               avult, sem elég olcsó. És ha valaha is bejutok a szobájába, csak gyávaságomon múlt,
               nem becsületességemen, hogy nem lopom párnája alá a város és a világ legvakmerőbb
               szerelmi kalandorának, Casanovának emlékiratait.</p>
				<p>Fölébredtem. Ez már nem volt a régi holdkóros csatangolás. Akartam őt
               testestől-lelkestől! Nem a cipőjét csókolni, de mezítelen talpán csiklandozni a
               rózsaszínű bőrt. Megölelni, magamhoz szorítani és csókolózni örökké. Hetekig ki nem
               bújni a szobából.</p>
				<p>Otromba, bukott vágyak. Cserbenhagyott minden és mindenki, a Márk tér, a galambok,
               Tizian, egyformán. Soha még ilyen lágy, ilyen tavaszos szeptember itt nem volt, mint
               most és soha férfi a szerelem városában árvább, mint én.</p>
				<p>Sokszor kételkedni kezdtem, vajjon egyáltalán nő-e, mint ember tökéletes? Valami
               hibája van biztosan. Különben már lett volna egy gyönge perce, valami, egy
               magafeledkezett pillanat, amikor belémkarol, hiszen mégis én vagyok az egyetlen
               férfi mellette és lehetetlen, hogy ebben a városban egyik ember meg ne kívánja a
               másikat. Legalább bántana! Ha sértegetne! Egy borzalmas veszekedés után fáradtság,
               vagy akármi, nem bánom, ha csak egy sírógörcs is, de a karomba dobná. És boldog
               volnék akkor is, ha csak úgy érne hozzám, hogy megüt a kezével.</p>
				<p>De még ennyi sem. Semmi! Még csak azt sem mutatja, hogy gyűlöl. Mindig egyformán
               mosolygós, néha bántóan és gúnyosan engedelmes, de akkor is tartózkodó, önuralmas.
               Mindig felülről szól hozzám, ami természetes is, hiszen magasabb, mint én és az
               emberek gyakran mosolyognak, ha egymás mellett megyünk az uccán. Ilyenkor boldog
               vagyok. A feleségemet kinevetik a férjéért. Micsoda elégtétel nekem!</p>
			</div>
			<div type="chapter">
				<head>XVIII.</head>
				<p>Rómában egyenesen megőrjített. Reggeltől estig talpon van. Járja a Fórumot, a Szent
               Pétert, a Via Appiát, a Katakombákat, az Angyal-várat, a latin fürdőket és antik
               sírokat. Mintha fel akarná falni a világot, az ó-, a közép- és az újkor minden
               műveltség-emlékét, ami ebben a városban gyülekezik. Ki akar fárasztani, egyszerre
               testileg és szellemileg. Elmegy a Lateranba, a Vaticanban órákhosszat nézi Michel
               Angelo freskóit, mindezt csak azért, hogy közölje velem: »ez nekem való, nem neked.
               Én több vagyok, mint te, különb, egyáltalán, hogyan mersz velem lenni, mellettem
               kullogni, a sarkomban cammogni«.</p>
				<p>És most visszaemlékeztem Firenzére, ahol két napig voltunk. Hogyan állt órák hosszat
               Michel Angelo Dávid-szobra előtt. Ó, ez a fehér márvány, a férfiszépség tökéletes
               remeke. Ez a Dávid nem a zsoltárok bölcs és jóságos királya; nem, ez még a parittyázó
               pásztorfiú, fiatal, szerelmes, mezítelen, a csípőre vetett kecskebőrövben. Kívánkozó
               és hivogató ifjú, fehér márványban is bővérű, húsevő, óriástverő, asszonyfaló.
               Pehelynélküli ajkán már a szemérmetlen titok: övé lesz valamikor Uriás felesége és
               minden asszony Izráelben. Négy évszázad asszonypillantásában kiszépült ez a
               márvány-fiatalember. A karja, a lábikrái, az izmai. Ilona, hogyan bámulta. Ha jöttek
               idegenek, hogy nézzék Dávidot, ő szemével féltékenyen szinte elhesegette őket.
               Egyedül akart maradni vele, oldalán a tehetetlen, bárgyú férj, akinek így mondja
               meg:</p>
				<p>- Lám, nő vagyok én is. És ha jönne ő, a férfi, aki méltó. De te, ki vagy?</p>
				<p>És akkor egy pillanatra szédülni kezdett velem a világ. A márványfehérség vakított,
               mint az istenhegyi hó, szemem karikázott, mint a hajszolt bikáé, testileg is
               féltékeny lettem a szoborra, szerettem volna öklömmel arcába csapni, hogy itt -
               végre! - visszaadhassam a kölcsönt azért, hogy akkor úgy álltam valaki előtt, kalapom
               a földön, mint kéregető koldusé.</p>
				<p>És Rómában újra a hajsza. Baedecker nélkül járt és mindent tudott kívülről. Olaszul
               beszélt a templomőrökkel és én mellette oly tudatlan és bárgyú. Végre is ő győzött.
               Kifárasztott, megszégyenített. Egy napon otthon maradtam. Többé nem kísértem. Hát
               legyen, aminek lennie kell. Hogy megcsal, ha magára hagyom? Nevetséges. Engem ő nem
               csalhat meg. Hát kije vagyok én neki? Egyáltalán férje a feleségemnek?... És ime:
               milyen jó, hogy így élünk egymás mellett idegenül. Engem nem lehet megcsalni, mert én
               nem vagyok senkisem.</p>
				<p>*</p>
				<p>Negyedik hete voltunk úton, amikor levelet kaptam hazulról. Az apósom írásbeli
               felhatalmazást kért tőlem, hogy hatvanezer koronám fölött rendelkezzék.</p>
				<p>Vacsoránál Ilona fölületesen kérdezte:</p>
				<p>- Semmi ujság, kérem, hazulról?... Magyar lap nem jött vagy levél...</p>
				<p>- De igen, kérem, egy levél az édesapjától.</p>
				<p>És eléje tettem a levelet.</p>
				<p>Elolvasta, egy kicsit elfehéredett. Azután kesztyűs kis ujja hegyével visszabökte a
               levelet.</p>
				<p>- Nem érdekel - mondta. - Ezek üzleti ügyek. Egyébként csak magán múlik. Ha nem
               akarja, nem küldi el a felhatalmazást. Hiszen mi nem kényszeríthetjük önt.</p>
				<p>Nem válaszoltam, nem is akartam többé szóba hozni a dolgot. És ekkor először volt,
               hogy elhagyta okossága. Asszonyos makacssággal ő szállt vissza a tárgyra:</p>
				<p>- Vagy azért mutatta a levelet, hogy tanácsot kérjen tőlem?</p>
				<p>- Nem, kérem, bocsásson meg, nem akartam Öntől tanácsot kérni. Sőt, nem haragszik, de
               már intézkedtem is.</p>
				<p>- Igen?</p>
				<p>Egy pillanatnyi szünetet tartottam, azután lesütöttem a szememet, mintha szégyelném
               magamat, mintha valami rosszat tettem volna.</p>
				<p>- Már elküldtem az írásbeli felhatalmazást, ma délután a szálló levélpapirosán.</p>
				<p>Nagy csönd.</p>
				<p>- Köszönöm, - mondta nagyon halkan és ekkor hallottam tőle életemben először ezt a
               szót.</p>
				<p>Igyekeztem neki szárazon megmagyarázni:</p>
				<p>- Nincs, kérem, mit köszönnie. Hiszen csak én járok jól. Édesapja üzleti betétet
               fogad el tőlem, pénzemet kamatoztatja, forgatja. Micsoda szerencse nekem, hogy a
               tőkém ott gyarapodik a nagyszerű Michaelis-bankban, amely táviratokat kap még az
               Álla...</p>
				<p>Nem hagyta, hogy befejezzem.</p>
				<p>- Hogy lehet valaki ilyen gonosz, mint Ön! De mennyire gonosz! Hát igazán nem fél az
               Istentől!</p>
				<p>Kesztyűs kis kezével gyengén az asztalra vágott, száraz, égő, könnytelen szemmel
               rámnézett erősen. Belémnézett, mint egyszer az apja és fölkelt és otthagyott. Másnap
               délig nem láttam.</p>
				<p>Marsalait hozattam a pincérrel. Micsoda boldog nap, ezt nem lehet csak úgy szárazon
               végezni. Istenem, miket is kaptam ma. Egy »köszönöm«-szót és először tőle azt is,
               hogy haragszik, hogy gonosznak tart. Az asztalra vágott én előttem. Az inasának ezt
               nem tenné, csak a férjének. Hát mégis, férj és feleség vagyunk és mennyi bizalom,
               mennyi forró és mezítelen közvetlenség.</p>
				<p>Sokáig ültem így fent a Pincion, a szállodai kertben. Előttem az édes marsalai és
               körül a hét halom szépsége, az ég Róma fölött, füvek és virágok illata és égő kövek
               és az abroszon haragos kezének nyoma. Szerettem volna kivágni az abroszból ezt a
               darabot, lepréselni egy könyvben. Ujjongani hangosan. Szerettem volna örvendeni nem
               emberi hangon, vonítani, mint Romulus farkasa vagy gágogni, mint a capitóliumi gunár,
               tágra nyitott, sárga csőrrel és csapkodni a levegőt, szerelmesen felborzolt
               szárnnyal.</p>
			</div>
			<div type="chapter">
				<head>XIX.</head>
				<p>Volt egy nap, - tavaszos októberkezdet Rómában! - amikor ki se mozdultam szobámból.
               Az ablakon belül szorosra húztam a függönyöket, nem kaptam kívülről semmit, se zajt,
               se világosságot. A szobában étkeztem, egész nap otthon maradtam. Így elhitettem
               magammal, hogy egyedül élek és nem vagyok Rómában. És ez is volt az igazság. Vagy ki
               meri mondani, hogy én most nászúton vagyok és Olaszországban!</p>
				<p>Így volt estig. Akkor pedig rám jött valami furcsa, valami kimondhatatlan dühös
               erővel, mint azokban az időkben, mikor először utasított el Michaelis Ilona. A
               félórás szeretők vására. Ki az uccára! Míg a lépcsőn lefelé haladtam, nagyon
               elégedett voltam magammal. Igen, ez a helyes, ez a méltó bevégződés. Az én nászútam
               csak így végződhetik: kint az uccán. Ez ítélet.</p>
				<p>Három szeretőt is tudtam volna felfalni azon az estén és végre is nem jutottam egyhez
               sem. Még itt is megbuktam, hiú ostobaság miatt és mint mindig, persze most is az én
               hibámból. Eszembe jutott, hogy... Nem, olyan nevetséges, hogy nem is volna szabad
               elmondanom.</p>
				<p>Megkisértett valami, egy vágy, hogy a nő között, akit karomba veszek és én közöttem
               legyen valami, egy szó, ami a miénk, ami közös. Fölfedeztem magamban az embert és
               ember után vágyódtam, én, aki hetek óta mint fabábú lógok feleségem mellett. Nagyon
               közönségesen mondom, de nem lehet másként: kibeszélni akartam magamat, valakit
               keresni, akinek elpanaszolhatok mindent és akinek a végén megköszönhetem azt, hogy
               ő is ember. És lehet bizalmat is vásárolni.</p>
				<p>De hogyan beszélnek a félórás barátnővel? Hiszen, ha mint a különböző pénzeket,
               árfolyamosan be lehetne váltani a nyelveket is. Olaszul nem tudok (a feleségem ezt
               is tökéletesen). Talán szótárt vigyek magammal oda, vagy tolmácsot? Az én
               nevetségességemnek is van határa.</p>
				<p>Árván tértem haza. Ez volt az első nap, hogy egyáltalán nem is láttam a feleségemet.
               Egy órával ezelőtt azt hittem, túl leszek rajta; de most az uccai kószálás suta és
               kalandtalan végén, még inkább éreztem, hogy nem lehetek el nélküle. Végzetesen ki
               vagyok neki szolgáltatva az idegen országban. Annyi millió ember közül egyedül ő az
               enyém. Keserű tréfa: ő az enyém.</p>
				<p>És ezen a magányos éjszakán fölesküdtem rá. Megszerzek belőle mindent, amit csak
               lehet. Fölkutatom életét, ostrom alá veszem agyvelejét, földerítem az idegeit
               szálankint, nekivágok a lelkének, mint valamikor Columbus Amerikának. Most jó
               hasznomra jött a tátrai iskola. Ólálkodni újra. Korán reggel elbújtam a portás
               fülkéjébe, onnan leselkedtem rá. Tíz óra tájt jött titokzatos, fensőbbséges
               szépségében. Nyersselyem ruha volt rajta, minden mozdulatának árulója. Oly gyönyörű
               és megkívánni való, nem lehet hagyni, hogy így szó nélkül eltünhessen. Elibe kellene
               ugrani, megszólítani, álnéven bemutatkozni, meghódítani, elcsábítani...</p>
				<p>Tébolyult, gyermekes álmok. Szerencsére ura voltam az eszemnek. Elbujtam, egérútat
               adtam neki, hagytam, hogy kocsiba szálljon, azután másikban utána. Az olasz kocsist
               előbb a portással kitaníttattam. Portás, pénz, pénz, megint csak pénz. Pénzen
               mindent lehet, még azt is, hogy én, senki, szövetségest vásárolhassak Michaelis Ilona
               ellen. Pénzért mindent.</p>
				<p>Kocsija kihajtatott a Corso Umbertóra, az enyém utána. Körülbelül az út derekán
               befordult egy kis mellékutcába és ott megállt egy nagy szürke ház előtt. Kocsisom
               pimasz vigyorgással súgta:</p>
				<p>- Posta.</p>
				<p>Ezt az olasz szót még én is megértettem. Utána! És mindig óvatos lesben mögötte,
               láttam, hogy ajánlott levelet ad föl. Amikor ott végzett, másik ablakos rácshoz ment.
               Az ablak fölött ez a fölírás: Poste restante... Hát ide jutottunk! Poste restante
               levelezik. Egy Michaelis Ilona! Még szerencse, hogy nem a feleségem. De viszont ki
               volt az, aki őt idáig juttatta? Kicsoda? Csak én.</p>
				<p>Rettentően elszégyeltem magam. Ebben a pillanatban világosan éreztem, milyen emberi
               remekművet pusztítottam el, amikor odáig juttattam őt, hogy a poste restante rács
               előtt ácsorogjon. És elhatároztam, hogy nem követem többé, nem kémlelem. Nem! Nem
               tudom. Mára megkegyelmezek neki. Vissza a kocsin a szállóba. Ő mára szabad.</p>
				<p>És csak a kocsiban eszméltem rá, (ott a postán mintha észre se vettem volna) hogy ő
               üres kézzel ment el a poste restante rács elől. »Ma hiába méltóztatott fáradni
               nagyságos asszonyom, ő nem írt.«</p>
				<p>Ő!?</p>
				<p>És most már bántam otromba nagylelkűségemet. Futni engedtem! Előbb meg kellett volna
               tudni mindent. Kinek ír? Kitől vár levelet!? Tudnom kell. E mellett nem lehet csak
               úgy szárazon el.</p>
				<p>Kinek ír? És ezt még kérdezem...? Nem az, hogy kinek ír, de hogy ő, a másik, mit
               válaszol neki? Hát el fogom lopni a leveleket, elsikkasztani, a postától
               kicsalni.</p>
				<p>Azontúl a portás mindennap egy fiút küldött a főpostára, megtudni: nem érkezett-e
               restante levél Berényi Sándorné nevére, öt napig hiába. Az eredmény: üres kéz. Kár
               volt a fiú cipője talpáért.</p>
				<p>És ekkor jutott csak eszembe: nem erre a névre küldeti a levelet. Egyáltalán, miféle
               nagyzási őrületem, azt hinni, hogy ő az én nevemen írat magának, de különösen
               vele.</p>
				<p>Hát hogyan jön a levél? Jeligére? Akkor elvesztem. Jelige annyi lehet, ahány ember
               van a világon. És hogy éppen ő melyiket választotta, nálamnál okosabb ember sem fogja
               kitalálni sohasem. És gondolkoztam. Nem jó szó. Gondolkozni csak igazi emberek
               tudnak, bölcsek, művészek. Én legföljebb, ha a fejemet töröm, az agyvelőmet kínzom.
               De végre mégis eszembe jutott valami. Olyan egyszerű, olyan kézenfekvő, hogy ő is
               csak ezt választhatta. Jeligés levél - ez nem ő. »Tavasz szerelme« vagy »Örök
               fájdalom« és »Semper Idem«? Olyan közönséges, hogy már én is szégyelném, hát még ő. Ő
               csak egy nevén levelezhet, ezen: Michaelis Ilona. És ez igazságos is, mert ő máig is
               csak Michaelis Ilona. Ha én írnék neki levelet, szintén csak ezen a néven címezném:
               Michaelis Ilona.</p>
				<p>És másnap ezen a néven kerestettem a postán. Három napig semmi. Abbahagyjam?
               Tévedtem? Még sem Michaelis Ilona néven kap levelet? Nem! Azért is! Ebből nem hagyok
               és ragaszkodom az ötletemhez, hogy valaki ott ül Budapesten és leveleket küld a római
               főpostára Michaelis Ilona címére.</p>
				<p>Nem tévedtem. Negyednapra a szállóbeli kifutó hozta a levelet.</p>
				<p>»Mme Ilona Michaelis, Rome. Poste Générale. Poste Restante.« Budapesti postabélyeg, a
               fehér boríték hátán két préselt fekete betű: E. M. Még a
               kezdőbetűk is! Ugyancsak nem óvatosak. De hát kitől is félnének?</p>
				<p>Hogy izgalommal bontottam-e a levelet? Őszintén: nem. Hiszen előre tudtam, mi lesz
               benne. Talán valami belső megmozdulás, mielőtt bontottam, de az sem sok.
               Lelkiösmeretfurdalás? Hogy ez a levél nem az enyém? De igen! Enyém! Zsákmány.
               Rávadásztam. Engem illet.</p>
				<p>Eszembe jutott: felnyitom a borítékot úgy hogy aztán újra lehessen leragasztani,
               postára tenni vagy visszaküldeni a poste restante osztályba... Nem! Asszonyok szokták
               így. Ez nem az én mesterségem.</p>
				<p>Késsel felvágtam a borítékot felső élén, azután két ujjal belenyúltam, kihúztam a
               levelet. Rövid volt, az aláírással együtt tizenegy sor, száznyolcvankilenc betű.
               Egy-két szánalmas otrombán álfölényes gúnyolódás. A végén pedig:</p>
				<p>- »Kérem ne írjon nekem többé. Egyáltalán ne méltóztassék írni. Ön eladta magát.
               Sajnálom, hogy így végződött. Isten vele, Miklós.«</p>
			</div>
			<div type="chapter">
				<head>XX.</head>
				<p>Reggel kaptam a levelet. Egész nap ettem magam vele. Haragudtam és joggal. Mert igaz
               is, micsoda kamasztempó! Megtiltja, hogy egy Michaelis Ilona írjon neki. De hát
               kicsoda ez az ember, hogy ilyet mer? És hát magának az angol királynak is nem volna
               megtiszteltetés, ha írna neki Michaelis Ilona. Nem uracskám, ez kicsit sok!</p>
				<p>»Ön eladta magát!« Nahát ez meg olyan valami közhely, hogy egyenesen vártam. Nem is
               lett volna tökéletes a levél, ha véletlenül kimarad belőle.</p>
				<p>- Michaelis Ilona eladta magát? De kinek, ha szabad tudnom? És ki vette meg? Rám
               méltóztatik gondolni tán? Mélységes tévedés uracskám. Én anyagilag is jól jártam a
               házasságomban, hiszen a legszorosabb összeköttetésbe jutottam a világhírű Michaelis
               céggel, amely tudvalevően még az Államokból is kap táviratokat. Őrültség! Ilona sosem
               volt eladó, én pedig nem vagyok vevő.</p>
				<p>És aztán az, hogy: vége. »Vége köztünk mindennek.« Mert ez is benne volt a levélben,
               hogy: »vége köztünk mindennek.« Mi ez kérem, tán fenyegetőzni méltóztatik. Vége, hát
               vége. Michaelis Ilona ezt is túl fogja élni. Önt kis uracskám...? Ó!</p>
				<p>*</p>
				<p>Délben együtt ebédeltünk (már napok óta újra együtt), de én egész idő alatt nem
               szóltam semmit sem. Nyugodtan ettem, - zsebemben az ő levelével, én csak faltam, -
               hatalmas, erős, barbár étvággyal. És ebéd után eszemben sem volt, hogy meglessem,
               ír-e Ilona levelet Budapestre.</p>
				<p>Délután még külön szerencse is ért. Ilona meghívott, hogy kísérjem ki az Appiára.
               Boldog örömmel. Több mint két óra hosszat jártunk együtt és egy szót sem szóltunk
               egymáshoz. Én Miklósra gondoltam. Ő is. De ő nem tudta, hogy én kire gondolok, én
               annál biztosabban, hogy ő kire. Igazi fölényben voltam ezen a délutánon. Éreztem:
               diadalmas férj vagyok.</p>
				<p>Este is együtt. Vacsorához francia pezsgőt hozattam. Ilona sehogysem akart inni, én
               kérlelni kezdtem és akkor nagynehezen megivott egy negyed pohárral. Először volt,
               hogy valamiben is engedett nekem, de hát ma egyáltalán szerencsés napom van. Később
               megitattam vele még néhány kortyot, azután a zsebembe nyultam és kitettem az asztalra
               a levelet.</p>
				<p>Nem vette kézbe, csak úgy messziről nézett rá. Soha ilyen nyugodtnak nem láttam.</p>
				<p>- A szobalánnyal lopatta el a szobámból vagy a pincérrel? - kérdezte.</p>
				<p>- Egyikkel sem, kérem. Ez a levél még nem is volt a maga szobájában. A főpostáról
               hozattam el a szállodai kifutóval a poste restante osztályból, - feleltem én is
               nagyon nyugodtan.</p>
				<p>Csönd.</p>
				<p>- Nem parancsolja elolvasni?</p>
				<p>Először nem felelt, azután valami fojtott sziszegéssel:</p>
				<p>- Maga már elolvasta?</p>
				<p>- Hogyne, kérem, hiszen azért hozattam el.</p>
				<p>És közelebb toltam hozzá a levelet.</p>
				<p>- Nem érdekel - és lelökte az abroszról. (Szerencsére csak ketten voltunk a
               vendéglőben.)</p>
				<p>Lehajoltam, fölemeltem a levelet.</p>
				<p>- Így bánik az ő leveleivel. Micsoda gyöngédtelenség, - mondtam szelíd
               szemrehányással, szinte bántódottan.</p>
				<p>Valami retteneteset akart felelni, ezt az arcán lehetett látni. Azután hirtelen
               felhajtotta a pezsgőjét, sőt - szegény, azt hiszem, teljesen eszénkívül volt, hogy
               ezt is meg tudta tenni, - egy vonagló mozdulattal az én poharam felé kapott és azt is
               kiitta fenékig.</p>
				<p>Könnyes lett a szemem a boldogságtól. Michaelis Ilona ivott a poharamból.</p>
				<p>Azután fogta a levelet. Elolvasta. Kétszer-háromszor is egymásután. He az első szó,
               amit szólt, mégsem a hűtlen fiút illette, hanem engem.</p>
				<p>- És maga most azt hiszi, hogy mindent tud!</p>
				<p>- Kérem, én...</p>
				<p>- Hát vegye tudomásul, hogy semmit sem tud. (És szinte rekedten): Semmit se
               tudsz!</p>
				<p>Tegezett engem, istenek!</p>
				<p>- Én... én Elemér Miklós kedvese voltam.</p>
				<p>Hosszú, dermedt csönd.</p>
				<p>- Tudod, hogy mi az, hogy kedves?</p>
				<p>Picit gondolkoztam.</p>
				<p>- Nem, kérem, nem tudom. Hogyan is tudhatnám, hiszen nekem sosem volt kedvesem.</p>
				<p>És valami állatiasan vad és rekedt nevetésbe törtem ki. Iszonyúan szégyeltem a
               neveletlen röhögésemet. Homlokomra kiült a víz és én szalvétával töröltem és
               dörgöltem a homlokomat, mintha az valami asztal volna, amire valaki ráborított egy
               kancsó vizet. Azután megint az a vastag, csúnya nevetés. Ő nem törődött a
               jókedvemmel. Tovább magyarázta:</p>
				<p>- Nem úgy voltam a kedvese, hogy... Nemcsak szóval vagy, mint rólam hihetné... Én
               igazán az voltam, a kedvese, csókkal, mindennel, úgyhogy már jobban nem is lehet.</p>
				<p>Szünet.</p>
				<p>- Így volt! Tudja meg.</p>
				<p>Már megint magáz! És én azt hittem, hogy ezentúl mindig tegezni fog.</p>
				<p>Vártam, hogy most megpihen, kis szünetet tart, de őt nem lehetett fékezni. Mintha
               csak ki akarta volna bontani magát előttem.</p>
				<p>- Még jóval a maga ideje előtt volt. Azaz, hogy nem. Maga már akkor erősen ólálkodott
               körülöttem... Először akkor történt odafent a Tátrában... Apuskám elutazott és én
               egy éjszaka...</p>
				<p>Tovább nem bírta. Felugrott, nem látott, nem hallott, idegességében egy poharat
               levert az asztalról és eltünt.</p>
				<p>Helyén ottmaradt a félkesztyűje. Könyökig érő, fehér glaszékesztyű volt. Én a
               kesztyűt kívülről körülfontam a levélre és borítékra és az egészet tárcámba
               tettem.</p>
			</div>
			<div type="chapter">
				<head>XXI.</head>
				<p>- Ez nem lehet, - ismételtem magamban századszor is, hogy a szálloda előtt jártam. -
               Ez nem lehet, hogy az a fiú és a többiek is mind, azt higyjék, hogy én megvettem
               Michaelis Ilonát. Nem! Én becsületszavamat adom, én esküszöm, hogy nem vettem meg őt.
               Ez egyszerűen nem igaz! És ha nem hiszik, hát én rágalmazási pört fogok indítani. Én
               nyilatkozni fogok a lapokban. Én népgyűléseken fogok tiltakozni az igazság nevében.
               Én megválasztatom magamat képviselőnek, hogy ott, a parlamentben is kijelenthessem:
               »Nem igaz, hogy én megvettem Michaelis Ilonát. Nem igaz, t. Ház. Az egész, hogy úgy
               mondjam, nem egyéb, mint légből kapott, közönséges koholmány. Mert lehetnek közöttünk
               politikai ellentétek, pártvélemények és indulatok, de egy valamiben mindnyájunknak
               meg kell egyeznünk t. képviselőtársak és ez, hogy Michaelis Ilona nem eladó!«</p>
				<p>Éjfélig sétálhattam így és folyton az járt az eszemben, hogyan nyilatkozzam.
               Valóságos cáfolatokat fogalmaztam meg gondolatban, azután ebbe is belefáradtam és
               számban egy félcigarettával fölbotorkáltam az emeletre. Lefekszem. Ha valaki fog
               tudni aludni ma éjszaka, úgy az én leszek.</p>
				<p>Ilona szobája előtt kellett elmennem. Még mielőtt odaértem volna, eszembe jutott
               valami szép, igazi. Mint odafent a Tátrában tettem, meg fogom csókolni a cipőjét ma
               is. Mert csak így fejezhetem be ezt a mai napot.</p>
				<p>Megállok a küszöbe előtt. Keresem. Nincs ott a cipője. Hát ezt is megvonta tőlem.
               Kár. És éppen ma, amikor ivott a poharamból, sőt kétszer tegezett is.</p>
				<p>Tovább mentem a folyosón, az én szobám felé. Kiveszem a kulcsot zsebemből,
               beillesztem a zárba, a kulcs nem fog! Mi ez? Tán eltévesztettem a szobát? Nem. Az
               ajtó fölött a szám az enyém.</p>
				<p>Már akartam hívni a háziszolgát, amikor kezem véletlenül a kilincsre ér. A kilincs
               enged. Az ajtó nyitva van. Azért nem tudta a kulcs kinyitni, mert már úgyis nyitva
               volt. Tolvajt akarok kiáltani. De nem. Óvatosság! Hátha én voltam az, aki nyitva
               felejtette az ajtót. Ne gyanúsítsuk ok nélkül embertársunkat.</p>
				<p>Belépek, villanyt gyujtok.</p>
				<p>Az ágyban ott feküdt ő. Nyitott szemmel feküdt, arca behajlított félkarján, kibontott
               haja a párnán. Micsoda haj! Most láttam így először.</p>
				<p>Láttam?... Hiszen tudtam, hogy nem igaz. Sokat szivaroztam, a fejemet is törtem, meg
               az, hogy ő ma kétszer is letegezett. Biztosan ez részegített le, a »te«. Ittas vagyok
               és...</p>
				<p>De nem! Nem! Ez már nem lehet látomás. Ezt már csak igazán lehet látni. Az ágy
               mellett a széken ott feküdt fehérneműje, amit levetett. Meg kell bolondulni ettől a
               sok édes fehérségtől és fölötte a harisnya, a hosszú, karcsú harisnya lábfejjel le a
               szőnyegre...</p>
				<p>Nekitántorodtam az ágynak. Éreztem, szétfeszült bennem minden. És azután nem tudtam a
               szememet többé nyitva tartani, megszédültem, fejem lebukott a párnára. Ő két karjával
               magához ölelt.</p>
				<p>- Édes, - mondta és magához vont.</p>
				<p>- Édes, édes - és megcsókolta a szájamat.</p>
			</div>
			<div type="chapter">
				<head>XXII.</head>
				<p>Ó, azok nagyon szép napok voltak, amikor hazaérkeztünk. Új lakás, új bútorok, mennyi
               kedves izgalom. És mennyit dolgozhattam. Szabad volt, most már nemcsak magamra. És
               kellett is, hogy gazdagodjak, hogy mentől több pénzt helyezhessek a Michaelis-bankba,
               ahová most sűrűbben érkeznek levelek, mint valaha és ahol tőkém a legnagyszerűbben
               fog gyarapodni.</p>
				<p>Gazdagszom. Az apósomat nagyravaszul kihasználom, pénzt, pénzt és még több pénzt az
               üzletébe, ahol ő azt nekem szaporítja. Lám, milyen naív öreg úr, én csak viszem neki
               a pénzeket és ő törődik azzal, - az én pénzemmel, - forgatja azt és én nagyszerűen
               kihasználom az ő üzleti lángeszét. Egészen magamhoz szívom a hiszékeny jó öreget, aki
               végül már csak nekem fog dolgozni, én leszek az egyetlen, aki oda pénzt visz, hisz
               utóbbi időben már nem is igen akar elfogadni mástól. Csak nekem akar dolgozni, nekem.
               Áldott egy lélek, az Isten valamikor még nagyon fogja őt szeretni.</p>
				<p>És azután más mindenféle örömök is. Feleségemet öltöztethetem. Prémek, selymek. Ő
               megengedi, hogy tökéletesen kiaknázhassam szépségét, magamnak, persze, csak
               magamnak, díszíthessem, megkoronázhassam a gazdagsággal. Olykor esténkint érte
               mehetek, ha színházban van vagy hangversenyen (én, sajnos, ilyen helyekre nem
               szeretek járni) és kocsin hazahozhatom. Együtt megvacsorázunk és aztán szabad
               dolgoznom megint, egész éjszakák az íróasztal fölött. Micsoda öröm, az ember abban a
               nagy magányos csöndben papírra leírhatja mindazt, ami benne van és ezért pénzt is
               kap. Szegény, naív emberek. Még ők fizetnek engem azért, hogy engedik, hogy egész nap
               és azonkívül még éjszakákon át is gyakorolhassam magam a jogban és a tudományban. Ha
               tudnák, hogy milyen öröm nekem, hogy dolgozhatom. Igazság szerint még én kellene,
               hogy fizessek nekik, pénzzel fizessek és azonfelül még külön is megöleljek minden
               egyest azért, hogy annyi örömet szerez nekem.</p>
				<p>...Olykor a feleségem is megengedi, hogy a férje lehessek.</p>
				<p>Pedig ha tudná, hogy egyszer megcsaltam. Még pedig milyen közönséges módon. Alig
               hiszem, hogy volna még egy ember, aki ezt megtenné vagy meg tudta volna tenni. Én
               tudtam.</p>
				<p>Igen, egyszer mégis utána mentem a színházba. Kocsin elkísértem őt a kapuig, azután
               úgy tettem, mintha hazamennék. De nem mentem. Váltottam magamnak egy karzati jegyet
               és titokban föl a harmadik emeletre. Onnan néztem őt, mint ül egyedül a földszinten
               egy nagy, szép, piros plüssel bélelt páholyban. Mindig csak őt néztem, az előadásra
               nem is figyeltem. Még látcsövet is vettem a ruhatárban, hogy jobban láthassam őt,
               arany-fehér ruhában, hattyúprémben, a nyakán gyöngyök. Ő nem tudta, hogy én ott
               vagyok, - hiszen mondom, hogy megcsaltam, - és nem tudta senki más sem és én
               szerettem volna előadásközben belekiabálni a terembe, hangosan, a színészek játékát
               is megzavarva:</p>
				<p>- Nézzétek, az a hölgy ott, földszinti páholy bal három, az, aki egyedül ül ott,
               igen, az az arany-fehér ruhában, az nem Michaelis Ilona, az dr. Berényi Sándorné.
               Igazán az. Az én feleségem!</p>
				<p>A harmadik felvonás vége előtt pedig leszöktem a karzatról, kicsit kimentem a téli
               uccára, hogy a kezem hideg legyen és ő azt higgye, hogy most jövök gyalog hazulról.
               Azután bementem az előcsarnokba, megvártam őt, a portással kocsit hivattam és
               hazamentünk. Egyugyanabban a kocsiban a páholy és a karzat!</p>
				<p>*</p>
				<p>Egyszer mégis hívott, hogy jöjjek vele az Operába. Korán abbahagytam a munkát, nagyon
               izgatott voltam, frakkot öltöttem és aranygombokat a fehér kemény ingbe. Együtt
               mentünk a kocsin és együtt be a színházba és a páholyban is egymás mellett ültünk a
               sok nép előtt. Most már mindenki számára és letagadhatatlanul világos volt: ezek
               ketten egymáshoz tartoznak. Így együtt páholyban, ez megér annyit, mint egy házassági
               hír a lapokban.</p>
				<p>Még nem kezdték az előadást, amikor a velünk szemközti páholyban megjelent Elemér
               Miklós. Pontosan szemközt ül velem, annyira, hogyha nincs köztünk a földszint, kezet
               is foghattam volna vele. Egyedül volt. Én mingyárt megláttam, amikor bejött, de egy
               szót sem szóltam. Ilona sem. A fiú oda se nézett a mi páholyunkba, ami természetes is
               volt, hiszen még Rómába megírta neki, hogy: »Vége köztünk mindennek«. Ez az úr pedig:
               amire szavát adja, meg is tartja.</p>
				<p>Azután el kezdtek játszani. Tannhäuser. Botfülemmel is igyekeztem odafigyelni a
               muzsikára. Az ember elvégre nem hiába van Operában. Mindenből lehet hasznot húzni: ma
               este kizsákmányoljuk Wagnert! És én megmutatom a sok állítólagos zeneértőnek, hogy
               azért is: lesz olyan gyönyörűségem ma este, mint nekik. És a színpadra ügyeltem és a
               zenekarra. Csak oda.</p>
				<p>Még a Vénusz-barlang jelenete alatt a szemközti páholyba egy nő érkezett. Micsoda
               vakmerőség! A sötét nézőtéren át is tisztán láttam: az a nő pontosan úgy van
               öltözve, mint Ilona. Aranyfehér ruha és hattyúprém. Gyöngyök is. A haját éppen úgy
               fésüli, mint a feleségem, karját is úgy támasztja a páholy peremének, mint ő. Ha a
               feleségem látcsövezik, pontosan abban a pillanatban ő is. És ha a feleségem Miklóst
               nézi, akkor az a nő is Miklóst. Mi ez!? Talán utánozza őt. Ki az a nő - egy Michaelis
               Ilona-paródia. És tulajdonképpen mit gondol Elemér Miklós, talán azt, hogy engem fog
               csúffá tenni, vagy ami még rosszabb, a feleségemet. Mintha lehetne! Igazán nem a
               ruha teszi Michaelis Ilonát. Vagy azt hiszik, lehet a Botticelli Madonnáját
               egyszerűen leutánozni. Valahol mégis csak lesz valami különbség, egy árnyalat, a
               csalás és árulás ujjlenyomata. A legtökéletesebb mester is megtéved egy ponton,
               valahol alul marad, ha csak egy vonással is és ez a vonás akkor felborítja az egész
               képet. Az ál-Madonna nevetséges lesz.</p>
				<p>És ime... most is... igazam van! Michaelis Ilona, az igazi, az, aki mellett ülök a
               páholyban, sír. Az a másik nem. Az nem tud sírni. Az nevet. Amikor a feleségem sír, ő
               nevet. Hát mégis én győztem. Igazam van. Nem lehet a világot megtéveszteni. Csak egy
               Michaelis Ilona van, az, aki itt ül az én páholyomban...</p>
				<p>De nem! Már nem ül. Fölkel. Zsebkendőjével már előbb megszárította a szemét és most
               arra kér, hogy adjam rá a belépőjét és kísérjem haza. Egy perc mulva már kocsiban
               ülünk.</p>
				<p>Ilona vacsora után sok feketét iszik és erősen cigarettázik. Éjfél lesz. El akarok
               köszönni, hogy kimenjek az irodámba dolgozni. Ő nem enged. Kézen fog. A szobájába
               visz. És ezen az éjszakán megint nagyon szeretett engem a feleségem.</p>
			</div>
			<div type="chapter">
				<head>XXIII.</head>
				<p>Újra belém szállt a nyugtalanság. A vérem, mintha állandóan tűzön forralták volna.
               Ezt nem hagyhatom ennyiben. Hiszen ha csak engem bántottak volna, de hogy valaki
               merészeli a feleségemet így leutánozni. Nem tűrhetem, hogy a városban Ilona egy
               eleven torzrajza járjon.</p>
				<p>Hát nem hagyom annyiban. Felkutatom azt a másik nőt és... Annyit mondhatok uracskám,
               keserű csattanója lesz ennek a tréfának és mégis csak az nevet a legjobban, aki
               utoljára nevet.</p>
				<p>Megkeresem őt. Razziát tartok az egész városban. Az Operában láttam először a
               párocskát. Nahát én ezentúl minden este ott leszek a színházakban és a
               hangversenyeken!</p>
				<p>És megkezdődött a vadászat. Esténkint négy-öt színházba is beloptam magamat.
               Shakespeare, Wagner, Offenbach, dráma, opera, operette, bohózat minden csak úgy
               kavargott a fejemben, olyan voltam, mint egy kiszakított ujságoldal, a napihírek
               rovata, benne a japán császár esküvőjétől az óbudai pincetűzig minden.</p>
				<p>Egy egész hétig hiába kereskedtem utánuk. Végre - február 2, nem lehet ezt a napot
               elfelejteni, - bementem a Nemzeti Színházba. A Cyranot játszották, ami különben
               tökéletesen mindegy, mert én oda se figyeltem a színpadra. Beültem egy páholyba.
               Azokon az estéken négy-öt színházban is volt egyszerre páholyom, hogy felvonások
               alatt is zavartalanul jöhessek-mehessek, egyik házból a másikba, kocsim mindig a
               kijárat előtt, örök hajsza, végtelen szemleút az esti városban. Körülnézek, - semmi.
               Nem baj. Van másik színház is Budapesten, én előlem elbujni nem lehet. És már tovább
               akartam menni, éppen a széket tolom csöndben magam alól odébb, amikor a szomszéd
               páholyba megérkeznek. Na, végre!</p>
				<p>- Már egy hete várom Önöket és most éppen a szomszéd páholyban. Na, de hogy Önök
               milyen figyelmesek. Van szerencsém jó estét kívánni.</p>
				<p>Ezt persze nem mondtam hangosan, csak úgy magamban gondoltam. De visszaültem a
               helyemre. Most figyelni fogok, csak a felvonásközt várom meg és akkor...</p>
				<p>- Jó helyre ültem, úgy hogy ők nem láthattak engem, én őket igen. Nézni, ez a fontos!
               Most legalább tudom végre, miért adott az Isten nekem szemet.</p>
				<p>Megnézem őket. Lehetséges!? Hiszen nem csak a ruhája, de az arca is, minden... Nem!
               Ennyire még sem lehet hasonlítani. Vagy mégis tévedek? Nem lehet! A szája és ott a
               füle mögött - nem gyakran volt az enyém, de azért mégis és ösmerem és emlékszem...
               Magamat csak nem tudom becsapni... És most, lehúzta a keztyűjét és ujján a gyűrű, a
               zöldköves gyűrű. Csak ma vettem neki és alig egy órával előbb húztam az ujjára. A
               másik ezt nem tudhatta, nem készülődhetett rá, ezt még sem utánozhatta... Tehát?...
               Tévedés?... Lehetetlen! Még ha én tévednék is, a gyűrű, az nem tévedhet, az nem
               csúszhatott az igazi Michaelis Ilona ujjáról az ál-Michaelis Ilonáéra. Az asszonyok
               igen, de a tárgyak sosem hazudnak.</p>
				<p>De mit töprengek? Most ő Miklós füléhez hajol és azután halkan, de hogy én is
               meghallhattam:</p>
				<p>- Édes, - mondta neki.</p>
				<p>Nincs több gondolkozás. Ez az ő hangja, az ő szava. Ösmerem. Nekem is mondta: »édes«.
               De neki szebben mondta.</p>
				<p>- Uram! Bocsánatot kell kérnem Öntől. Azt hittem, hogy ma is fércművet hordoz magával
               és íme, hozza az igazit, a remekművet. De még micsoda remekművet!... Uram, most Ön
               volt a ravaszabb. Alaposan kifogott rajtam. Gratulálok.</p>
				<p>Persze ezt is csak magamban gondoltam, mélyen magamban.</p>
				<p>És azután:</p>
				<p>- De mit törődöm Önnel? Csak egy ember van és ez én vagyok. Én, mindig csak én! És mi
               az Ön ravaszsága az én szerencsémhez képest. Elindultam, hogy torkonragadjak valami
               kalandornőt és a szerencse leülteti mellém a feleségemet. Pontosan a szomszéd
               páholyba. De milyen tréfás is tud lenni olykor a szerencse. Az én tulajdon
               szerencsém.</p>
				<p>Nevetnem kellett és hogy ne zavarjam az előadást, gombócot gyúrtam zsebkendőmből és
               azt begyömöszöltem a számba. De most elhagyott a szerencse, az én hagyományos
               szerencsém. A legyűrt nevetésből fuldoklás lett, azután krákogás, köhögés. Többen a
               nézőtéren pisszegni kezdtek, erre megijedtem, ami még rosszabb volt, mert hirtelen
               rámjött valami ideges köhögési roham. Mintha éles üveggel csiklandozták volna belül
               a torkomat. Nagy, erős, reszelős köhögés, a ronggyá harapott zsebkendőt muszáj volt
               kiköpnöm, bele egy úr ölébe, aki alattam ült a szélső földszinti zsöllyén. Megvolt a
               botrány!</p>
				<p>Az egész nézőtér egy sustorgás. Mindenki engem nézett, a szomszéd páholybeliek
               is.</p>
				<p>Megláttak.</p>
				<p>Összenéztek, azután... De tovább nem tudtam őket figyelni, egy perc mulva már üres
               volt mellettem a páholy.</p>
				<p>Elmentek.</p>
				<p>De hát miért? Hiszen azért jöttek, hogy megnézzék a Cyranot. És most én miattam? Hát
               olyan nagy ember vagyok én, hogy érdemes miattam otthagyni egy színdarabot, pláne
               olyant, ami versben van irva.</p>
				<p>Én bizony maradok. Engem hiába vár a feleségem az előcsarnokban, engem ma nem lehet
               hazacsalni. Ó, nem, kérem! Megjelenni ilyen bátran a Nemzeti Színház előadásán,
               ketten egy páholyban mindenki előtt és azután szépen hazasétálni a férjjel! Ilyen
               olcsón mégsem adjuk. Tessék viselni a következményeket, - ahogyan a politikusok
               szokták mondani. Én bizony nem hagyom itt az én jó Cyranómat és - megtapsoltam az
               orr-monológot, úgy, ahogyan ember még nem tapsolt színházban.</p>
				<p>A második felvonás után mégis mentem. Ó nem azért! De rám jött valami kicsinyes,
               ostoba fejfájás, igen, migrén, az, ami az asszonyoknak szokott lenni. Roppantul
               szégyeltem ezt, férfilétemre, migrén! Szégyeltem a sok ember előtt és otthagytam a
               színházat. Haza!</p>
				<p>Amíg fölfelé mentem a lépcsőn, szinte már előre hallottam, mint fogja jelenteni a
               szobalány:</p>
				<p>- A nagyságos asszony már lefeküdt, kérem. Nem jól érzi magát.</p>
				<p>Rosszul hittem. A szobalány egy szót sem szólt. De az asztalomon beborítékolt levél,
               benne ennyi:</p>
				<p>»Ha úgy tetszik, elválhatunk.</p>
				<p> I.«</p>
				<p>Elmosolyodtam.</p>
				<p>És ha nem úgy tetszik. Ha nekem nem úgy tetszik!</p>
			</div>
			<div type="chapter">
				<head>XXIV.</head>
				<p>Többé nem leskelődtem rájuk. Nem mintha nem érdekeltek volna. De szerettem mindig
               okosan élni, amennyire csak lehet, takarékoskodni magammal. Fölösleges munka:
               ostobaság, pazarlás. Ott, a színházban úgyis megtudtam mindent. Ennél többet már nem
               lehetett. A folytatás pedig jött magától, könnyen és munka nélkül. Elég volt, ha déli
               vagy esti asztalnál, - mert újra együtt étkeztünk, - ránéztem Ilona arcára. A
               szerelmes asszony árulója önmagának. Egy szó, egy magafeledkezett mosoly, egy az
               ajakba süppedő trilla, egy vállrándítás, de az is, ahogyan a levest kanalazta, vagy:
               bágyadt, fénytelen tekintet, a száj szomorú görbéje, leroskadó kézmozdulat
               megmondott mindent. Többször volt szomorú, mint vidám és ennek nem örültem. Ha
               rosszkedvű volt, ideges - tudtam: most erősebb a szerelem, most kínlódnak, eszik,
               marcangolják, felvérzik egymást. A mosoly, könnyű jókedv ártalmatlan, olyan napokat
               jelez, amelyeket a szerelmesek gyorsan fognak felejteni.</p>
				<p>Azt is megéreztem, hogy minden tülekedésük mögött én vagyok. Ez nem nagyzási hóbort.
               Mert én - az most nem dr. Berényi Sándor ügyvéd, én - az a férj, nem egy személy,
               hanem hivatal, intézmény. Sok vagyok nekik; szabadulni akarnának tőlem, az életükből
               kiirtani. Elemér Miklós nagy jellem. »Ő nem tud osztozkodni.« Szegény, ha tudná,
               mennyire nem osztozkodik, ha tudná, hogy a feleségem mostanában egyáltalán nem a
               feleségem. Ilona is biztosan ezt mondja neki órákon át, sír és könyörög és térdepel,
               de hiába! A fiú nem hisz, mentől inkább szeret, annál kevésbé hisz. Szegény, nem is
               tehet róla. Talán én sem hinnék az ő helyében. Talán, ha én megírnám neki az igazat.
               Egy ilyen levél a részemről nem tolakodás. Sőt. Kötelesség volna megnyugtatni egy
               embertársamat. »Uram, a hölgy éppen csak azzal tüntet ki, hogy a nevemet viseli... Én
               tudom, hogy mi a kötelességem... Feleségemet már hónapok óta az ön menyasszonyának
               tekintem és még a kezét sem szorítom meg.«</p>
				<p>Menyasszony? Hátha Ilona mégis válni akar. Hátha nem csak fenyegetés volt az a levél
               akkor az asztalon? Hátha ő komolyan akar? Lehet. De én nem akarok! És én is a világon
               vagyok! Betolakodtam az ő életébe, de most már nem hagyom a helyemet. Az ember
               elválik akárkitől, de nem egy Michaelis Ilonától. Tehetek én róla, hogy a sors hozzám
               adta feleségül a világ legkülönb asszonyát?</p>
				<p>Nem válunk.</p>
			</div>
			<div type="chapter">
				<head>XXV.</head>
				<p>Mostanában mind gyakrabban jártam apósom üzletébe. Mert hát azt még sem lehet, hogy
               az ember csak úgy egyszerűen bedobja valahová a pénzét kamatra és azután meg se
               mukkan. Még sem uzsorázhatom ki teljesen Michaelist. Azért, hogy ő valamikor minden
               pénzemet vissza fogja adni duplán, sőt három- és négyszeresen, dolgoznom is kell.
               Segíteni akarok neki. Ne csak a pénzem robotoljon, én is. Bejártam az irodába,
               számoltam és leveleket írtam, nagy üzleti könyveket lapoztam és az egyik íróasztal
               fölött lógott a munkakabátom.</p>
				<p>Egyik nap bejött az irodába Erdős Gyula úr. A nagy furnérgyáros, a remek
               agytulajdonos. Bemutattak neki, mintha nem ösmerném, mintha nem láttam volna, hogyan
               eszik, mintha nem hallottam volna, hogyan nevet. Nem ösmertük egymást és én mégis
               mindent tudtam róla. A Tátrában egy álló hétig ült Michaelisék asztalánál és
               feleségül akarta venni Ilonát. Ez olyan sok, ez olyan nagy! Ennél többet Napóleonról
               sem lehetne tudni.</p>
				<p>Vártam egy mérges kézszorítást, egy rossz tekintetet, valamit, ami kijárt volna
               nekem, a győztes vetélyársnak. De nem. Erdős úr fölényesen végignézett,
               lemosolygott, nem is csendesen, mert ő nem tud csendesen mosolyogni. A leghalkabb
               nevetése is fürészel.</p>
				<p>Miért mosolyog? Talán...? Tudja ő is? Hogy Ilona és Miklós... Istenem, erről sem
               tehetek. Az ember nem tudja lecsatolni a pupját. Bizonyára így van ez rendjén, hogy
               mindenki tudja rólam, hogy ki vagyok. Tessék is! Én nem tagadok, én nem hazudok, én
               nem játszom a diadalmast. Én nem csalok és nem vezetek hamis könyvet magamról.</p>
				<p>- A felesége őnagysága és én jó pajtások voltunk valamikor, - mondta Erdős úr.</p>
				<p>Pajtás, - micsoda álszó. Erdős úr lehet barát vagy ellenség, vagy védnök, vagy
               vásárló, vagy eladó, de - pajtás...? Nem. Pajtás az másvalaki. Ilona pajtása...
               Megmondjam neki? Hiszen úgyis tudja. Tudja. Ezért fürészel belém a mosolyával.</p>
				<p>- Alkalomadtán tiszteletemet teszem önöknél, ha megengedi... Egyszer meghívom magam
               vacsorára.. No, ne féljen, nem mára, nem is holnapra... Én tudok várni is, majd eljön
               a nap, amikor a kis házaspár szívesen látja az asztalánál Erdős Gyulát.</p>
				<p>És úgy nevetett, mint a cápa.</p>
				<p>Szerettem volna megkérdezni: vajjon mit szólt volna hozzá, ha én hívtam volna meg
               magam az ő és a felesége, született Michaelis Ilona asztalához? Ha ő vette volna el
               Ilonát? De nem vette el. Nem is értem, miért nem? Hogyan lehetett nem megkérni
               Michaelis Ilona kezét akkor, azokban a napokban, amikor... amikor még hozzám is
               feleségül jött. Vagy, mert az apja akkor a rendőrségen?... A rendőrség brutálisan
               tévedett. Ennyit csak tudhatott volna Erdős Gyula úr. Ő az ő nagy eszével ne tudta
               volna, amit még én is tudtam, azt, hogy Michaelis remek bankár, becsületes ember,
               aranytisztesség és hogy ő az Ilona apja. Ezt még azokban a napokban sem lehetett tőle
               elvenni, ezt, hogy ő az Ilona apja.</p>
				<p>De Erdős úr akkor nem ért rá és azután sem ért rá hetekig és nem ért rá hónapokig. Ma
               ráér. Eljött a bankba és... De mit jelent az, hogy ő tud várni is? »Majd eljön a
               nap...« Sosem jön el! Ilona nem akar vele egy asztalnál ülni! Ez már világos volt a
               Tátrában is. Ilyen okos ember és nem akarja ezt megérteni.</p>
				<p>Otthon megmondtam:</p>
				<p>- Erdős Gyulával beszéltem ma... Hozzánk akar jönni... Vizit, vacsora...</p>
				<p>- Maga hívta?</p>
				<p>- Nem én, egy szóval sem.</p>
				<p>- Köszönöm, - mondta Ilona és arca földerült.</p>
				<p>No lám, Erdős úr! Hát ki jutott tovább! És hogy magával találkoztam, kaptam egy
               »köszönöm« szót is.</p>
				<p>A feleségem azt mondta nekem, hogy:</p>
				<p>- Köszönöm.</p>
			</div>
			<div type="chapter">
				<head>XXVI.</head>
				<p>Ezen a napon rengeteget robotoltam. Késő estig dolgoztam az én irodámban, azután az
               apósoméban is. Mintha agyon akartam volna magam dolgozni, halálra számolni és
               könyvelni és levelezni, egyenkint megölni az idegeimet, kivégezni az agyvelőmet. Nem
               ment. Amikor tizenkétórás turnusok után keltem föl az íróasztal mellől, gyalázatosan
               ép voltam. Erős és mozgékony, mint egy néger boxoló. Jártam egyet, este kimentem a
               Városliget felé. Nagy János ucca 42. És megálltam az ablaka alatt. Én, Michaelis
               Ilona férje, Michaelis Ilona ablaka alatt. De csak a név közös. Az a másik Ilona, az
               nem szeretett, nem akart, ez pedig, aki otthon van a lakásomon szeret is, akar is.
               Hiszen ha másként volna, nem jött volna hozzám feleségül...</p>
				<p>Fölbámultam az ablakra, mintha elveszett csodát kerestem volna. Hát lehetséges volt?
               Valamikor én itt jártam lesve, lopva, minden nap és minden este és egy hosszú télen
               át a lába nyomát kerestem a hóban.</p>
				<p>Hazamentem. Lefeküdtem. Aludni nem tudtam, ágyam mellett felgyujtottam a zöldernyős
               lámpát. Körüljártattam szememet a szobán. Az én szobám ez? Miért!... Nem szeretem egy
               szögét sem, a kárpittól a csillárig minden a más ízlése és a más elgondolása. Minek
               ez nekem? Túlságosan előkelő, a bútorai nagyon elmések, talán azért nem tudok benne
               aludni, idegen vagyok itt, nem is hiszem, hogy igazi szoba ez, inkább valami
               mesterséges, amit úgy építettek színpadon és én most nyakig benne fetrengek valami
               komédiában, egy igen-igen cudar komédiában.</p>
				<p>Kinyujtottam a kezem egy könyvért. Olvasni kezdtem, faltam a sorokat és ahogyan egyet
               lapoztam, már nem is emlékeztem rá, hogy mi volt az előző oldalon. Olyan buta voltam
               ezekben a napokban, hogy megírigyelhetett volna érte egy öszvér.</p>
				<p>Az ajtó kinyilt. Alig volt időm, hogy a könyvet kiejtsem kezemből. Bejött ő.</p>
				<p>Áttetsző kis hálóinge fölött alig valami, keskeny csipkekendő a vállán, hófehér lába
               mezítelen kis kék damasztpapucsban. Olyan szép volt. Serdült fiúk tudnak ilyen szép
               nőket álmodni. Leült az ágyam szélére, homlokomra rátette kezét.</p>
				<p>- Édes, - mondta. - Miért ez?... Már hónapok óta és... Ez nem lehet így tovább...
               Haragszik?</p>
				<p>- Nem haragszom magára, Ilona.</p>
				<p>És akkor nem is haragudtam. Sajnáltam őt. Tudtam, valami rendkívüli történhetett
               köztük, valami halálos, hogy ezt meg tudta tenni, most bejön, hogy megcsalja a
               szerelmesét. Megcsalja az első férfivel, akit elér. A férjével. Meg akarja magát
               alázni, valamit akar, amit nem lehet kijavítani, ami helyrehozhatatlan, amiért majd
               örökké szégyelnie kell magát a fiú és saját maga előtt is. Becsületes ember ilyet nem
               fogadhat el.</p>
				<p>Sokáig gondolkoztam így. Szememet mezítelen kis lábára szegeztem és még sem láttam, a
               lábát sem láttam, annyira elmerültem magamban.</p>
				<p>Ő szólt:</p>
				<p>- Akkor az... a színházban... Tudom... ezzel még adósa vagyok magának... meg kell
               magyaráznom... De maga még csak nem is kérdez...</p>
				<p>Nem engedtem, hogy folytassa:</p>
				<p>- Maga el akart válni tőlem, - szóltam.</p>
				<p>- Nem igaz, - mondta. - Nem igaz. Szeretlek! Téged... Most kezdődik nekünk az
               élet...</p>
				<p>- Az a másik?</p>
				<p>- Tévedés... Nyomorúság... Ezentúl csak téged... Mindig és...</p>
				<p>Olyan hitvány voltam, hogy el tudtam volna őt fogadni. Kinyujtottam a kezemet, két
               karját nyakam közé öleltem, száját le akartam húzni az enyémhez, amikor...</p>
				<p>De erre éppen úgy nem lehet pontosan emlékezni, mint arra, hogy az ember, hogyan ájul
               el. Hirtelen feketét láttam, meg vöröset, azután sárgát, a szemem karikázott, sárga
               vakság borult rám, azután megint feketét láttam. Kezem nyaka köré fonódott, éreztem:
               most megfojtom.</p>
				<p>Hogy hogyan történt tovább, már csak szaggatott emlék előttem... Amikor kissé
               magamhoz tértem, állati erővel rángatott a sírógörcs. Szememből a könnyek csak úgy
               fröcsköltek. A hálóinge, vállán a csipkekendő és az arca is - igen, az ő arca - tele
               volt az én könnyeimmel. Ő nem sírt, csak én, ez olyan furcsa volt, egy ember sír és
               kettőnek az arca könnyes.</p>
				<p>Még pár percig ott ült az ágyam szélén. Azután fölkelt, ment. Egyetlen szó
               nélkül.</p>
			</div>
			<div type="chapter">
				<head>XXVII.</head>
				<p>Megint külön étkezünk. Jobban gyűlölt, mint valaha.</p>
				<p>Nem lázadoztam ellene. Sőt nekem ez jólesett. Mintha alkohol lett volna, ittam ezt a
               gyűlöletet, magamba szívtam, megmámorosodtam tőle. Íme, mégis valami: ami köztünk
               van, amit nem tud megvonni tőlem. Mást szerethet, de így gyűlölni csak engem tud.</p>
				<p>Egy napon pedig újra két teríték volt az asztalon. Megjelent, megbiccentette fejét,
               könnyedén mosolygott, mintha kérdezte volna: »szabad kérem ez a hely?« azután leült
               velem szemben, mintha vendéglői asztalhoz ült volna, szembe egy idegennel. Szeme
               fényes volt, arcbőre csak úgy szikrázott a fehérségtől, ajkán egy pici rouge,
               szépsége fölött valami vidám zománc és az egész emberen egy édes nyugtalanság. Néha,
               látszólag minden ok nélkül mosolygott, sőt olykor szólt is hozzám, kedves kis elmés
               megjegyzései voltak egészen közömbös, teljesen harmadik dolgokról és éreztem, amit
               mond, nem nekem mondja. Néha fékeznie kellett magát, nem bírta a titkolt boldogságát.
               És én magamban:</p>
				<p>- Kibékültek. Már megint szeretik egymást.</p>
				<p>Már megint! Hiszen mindig szerették egymást.</p>
				<p>*</p>
				<p>Egy napon dolgom volt a Városligeten túl, a Hermina úton. Február vége volt, gyalog
               vágtam át a Stefánián és visszafelé tértemben bekanyarodtam a szökőkút körüli térre.
               A kút medencéjét most, tél végén zsupos szalma borította. Egy lelket sehol és
               semerre nem látok. Hirtelen belebotlok egy emberbe, föl se vetem a fejemet,
               »bocsánat« mormolok és tovább akarok menni. Már egy-két lépést teszek is, amikor
               ösztönszerűen mégis megnézem az emberemet. Magas, hosszú fiatal úr, - megint az
               átkozott húsz centiméter különbség, - világosszürke lengyeles bundában van, a cipője
               is remekül elegáns és az arca, ez a hideg, mégis kissé művészien átszellemült arc -
               Miklós.</p>
				<p>Megálltam.</p>
				<p>- Bocsánat, uram, - mondtam - a könyökömmel megütöttem az imént, talán fájt is Önnek,
               de én igazán nem akartam, biztosíthatom, hogy egyáltalán nem... Csak úgy mentem magam
               elé és azt sem láttam, hogy valaki jön velem szemben...</p>
				<p>Ő is megállt, egy szót sem szólt, engem nézett, kicsit félrehúzta a száját.</p>
				<p>És én valami leküzdhetetlen nyomás alatt:</p>
				<p>- De hiszen mi ösmerjük egymást.</p>
				<p>- Akar valamit tőlem? - mondta ő és zsebébe süllyesztette mindkét kezét. (Lehetett is
               bátran. Ellenem nem kell védekezni.)</p>
				<p>- Nem... Sőt... Ajánlom magamat.. És még egyszer bocsánat.</p>
				<p>Elém állt, még mindig zsebre süllyesztett kézzel:</p>
				<p>- Akar valamit tőlem?</p>
				<p>- De egyáltalán semmit... Hiszen már mondtam, hogy semmit... Azaz...</p>
				<p>- Tessék!</p>
				<p>- Hát igenis akarok valamit! Hazudtam, amikor az előbb azt mondtam, hogy csak úgy
               mentem magam elé... Nem igaz! Én egyenesen azért jöttem, mert tudtam, hogy találkozni
               fogok Önnel itt kint, a néptelen ligetben.. Mondhatnám, hogy Önre leskelődtem,
               ólálkodtam...</p>
				<p>- Ez Önnek különben is szokása.</p>
				<p>- Igen. Rossz szokás, bevallom. Ön ugyan egyszer már megtiltotta, de én, sajnos, nem
               tudok leszokni róla, úgylátszik, a véremben van...</p>
				<p>- Mit akar?</p>
				<p>- Azt, hogy ne bántsa a feleségemet! Ne sértegesse!</p>
				<p>Egy lépést tett felém, fejét erősen lehajtotta, arcát egyenesen az enyém elé. Egy
               másodpercig össze is ért az orrunk. Mindkettőnk orra hideg volt. Azután elkapta fejét
               és én tovább beszélhettem.</p>
				<p>- Ön, amikor Rómában voltunk, a feleségemnek levelet írt...</p>
				<p>- Amit Ön felbontott.</p>
				<p>- Most nem erről van szó. Felbontottam és ezért bocsánatot kérek. De a lényeg nem az,
               hogy egy levelet felbontanak... Végül minden levelet felbontanak... A lényeg a
               szöveg... Minden levélben a szöveg a fontos, az, amit benne írnak...</p>
				<p>- Ne ostobáskodjék, kérem.</p>
				<p>- Kérem, én nem ostobáskodom, viszont Ön alaptalanul megvádolt egy védtelen nőt. Azt
               írta, hogy a feleségem eladta magát. Hát kérem, ez nem igaz. Szíveskedjék tudomásul
               venni, hogy nem igaz. Megkövetelem, hogy elhigyje: Michaelis Ilona nem eladó. Én
               kikérem...</p>
				<p>- Mit kér ki?</p>
				<p>- Azt, hogy valaki is merészelje hinni, hogy Michaelis Ilona eladó. Nem volt és nem
               is lesz az sohasem és én kikérem...</p>
				<p>- Kinek a nevében kéri ki? Az ő nevében vagy pedig..</p>
				<p>- A magaméban. Csak a magaméban. Ez természetes. Minden ember csak a maga nevében
               tiltakozhatik.</p>
				<p>Hangosan felkacagott.</p>
				<p>- Befejezte?</p>
				<p>- Még nem, - mondtam.</p>
				<p>És elkezdtem a fejemet rázni. Jobbra és balra, ideges, görcsös erővel rángattam a
               fejemet. Végre sikerült. A kalapom, de igazán anélkül, hogy egy ujjal is hozzá értem
               volna, lerepült a fejemről.</p>
				<p>- Vegye föl a kalapomat, - mondtam.</p>
				<p>És hogy ő meg sem mozdult, még egyszer és most már keményében:</p>
				<p>- Vegye föl a kalapomat! Akarom!</p>
				<p>És lehajolt és fölvette a kalapomat és rátette fejemre. Fordítva telte rá, ami
               nyilvánvalóan kicsinyesség volt - hogy őszinte legyek, nem is vártam tőle - és tovább
               ment. - Én is az ellenkező irányba.</p>
				<p>És hazáig fordítva vittem fejemen a kalapomat.</p>
				<p>- - - - - - - - - - - - - - - - - - - - - - - - - - - - - - - - - - - - - - - - - - -
               - - - - - - - - - - - - - - - - - - - - - -</p>
				<p>Vacsoránál Ilona megrótt.</p>
				<p>- Kérem, ha valami baja van az idegeivel, álljon hideg víz alá. De az uccán ne tessék
               botrányt csinálni. Az ember szégyeli magát, elvégre mégis a nevét viselem...</p>
				<p>- Ó, ami a nevet illeti. Kérem maga Michaelis Ilona és ha bármi is történik, ha a
               világ szét is szakad, maga mégis csak Michaelis Ilona. Ezt nem veszítheti el sohasem,
               ezt, hogy maga Michaelis Ilona...</p>
				<p>Rámnézett:</p>
				<p>- Nem lehet magával beszélni.</p>
				<p>Azután vállat vont.</p>
				<p>- És különben is, nem is érdemes. Úgylátszik, hogy mégsem érdemes.</p>
			</div>
			<div type="chapter">
				<head>XXVIII.</head>
				<p>Másnap Ilona megszökött tőlem.</p>
				<p>Szökött? Hiszen olyan bátran csinálta. Szinte a fülem hallatára rendelkezett.
               Megparancsolta a cselédeknek, hogy csomagolják össze a holmiját, a sok ruhát, bundát,
               kalapot, selymet, bársonyt, prémet és a finom linonokat, igen, a fehérneműt is,
               amihez azért nekem is volt közöm, mert hiszen azt is én fizettem ki. Ez pedig nem
               szemrehányás, mindössze egy durva gondolat, amit azonban nem tudok elfojtani
               magamban. A fehérneműjét én fizettem ki.</p>
				<p>Természetesen nem búcsúzott élőszóval, kezet sem nyujtott, egyáltalán egy szó sem
               arról, hogy ő elhagyja házamat, az én házamat, amely az övé volt és ahol én csak
               vendég voltam, hazajártam ebédre, vacsorára és alvásra és mindig kényelmetlenül
               éreztem magamat, mint a kopott utas, aki fényes szállodába tévedt, csak szűkölve mer
               leülni egy székre és folyton azt várja, hogy mikor dobják már ki. Nem engem dobott
               ki, ő ment el. Este a terítékem mellett egy körülrongyos papiroslap, rajta ceruzával
               ennyi: »Adieu.«</p>
				<p>Nagyon megharagudtam. Mire való ez az affektálás? »Adieu.« Hát kik vagyunk mi, talán
               franciák? Mikor beszéltünk mi egymással adieu-val, meg au revoir-ral? Soha! Van ennek
               rendes magyar formája is. »Isten vele«, vagy »Ajánlom magamat«. De: adieu? Gyűlöletes
               nekem ez a póz. Ezért haragudtam. Hogy elment, azért nem.</p>
				<p>Nem örültem neki, de nem is haragudtam. Haragudni! Az ember nem hiába járt egyetemre
               és olvasott össze annyi vastag és bölcs könyvet. Annakidején kitüntetéssel
               szigorlatoztam a jogbölcseletből, még van némi fogalmam az egyéni jogról és annyi
               józan eszem is, hogy ne átkozzak meg egy magasztos tudományos elvet, csak azért, mert
               pillanatnyilag én látom annak kárát. Épelméjű ember a huszadik században még csak nem
               is vitatkozhatik a szabad költözködés helyes voltáról. Ilona el akart tőlem menni, az
               ő dolga. Hogy nekem kedves vagy nem, - az igazán mellékes, komoly jogász nem
               tagadhatja meg ezért a bölcselet és a jog évszázados gyakorlatban megszentelt
               dicsőséges elméleteit. És egyáltalán hová jutnánk, ha a világ összes törvényeit
               egyetlen gyakorlati célért szerkesztenék, azért, hogy dr. Berényi Sándort (Budapest,
               V., Aulich ucca 24, I. emelet) ne hagyhassa el a felesége.</p>
				<p>Hát elhagyott. Nem lepődtem meg, nem szédelegtem, nem támolyogtam. Íme a félóra, ami
               esedékes volt azóta, hogy feleségül vettem őt. Most bekövetkezett. Gondolkozzam? Min?
               Azon, hogy miért tette? Tette, mert ő az ő és mert én az én vagyok. Hogy nem szeret?
               Okos kérdés. Vagy egy asszony azért hagyja el az urát, mert szereti. Egyáltalán: egy
               asszony nem szereti az urát!... Nem szereti, ha az az asszony Michaelis Ilona és ha a
               férje én vagyok.</p>
				<p>A cselédek nem tudták megmondani, hogy hová ment. Nem tudták, vagy csak nem akarták?
               Hát jó: csak nem akarták. Akkor is mit tegyek? Törjek, zúzzak? Fölösleges durvaság.
               Józan ember ilyet nem tesz, ellenkezően megbecsüli, hogy ilyen szegény emberek
               válságos pillanatban és még a tulajdon anyagi érdekeik ellenére is a
               rokonszenvesebb félhez húznak. Jelen esetben a feleségemhez.</p>
				<p>Vacsorázzunk!</p>
				<p>Azután nem bírtam megenni egy falatot sem. Forró és keserű ízek a számban, a
               torkomban fuldoklásféle. Bizonyára sokat cigarettáztam ma.</p>
				<p>Fel-alá jártam, gondolkoztam. Hová ment? Biztosan a szüleihez. És most akaratlanul is
               tiszteletlen voltam emlékezete iránt. Ott az ebédidőben, szemközt a székkel, amelyen
               ő ülni szokott, hangosan kikacagtam Michaelis Ilonát. Haza papához, mamához. Haza a
               jó szülőkhöz. Ezt a legkisebb polgárasszony is tudja. Ez volna hát a királynő, az
               egyetlen, a választékos, a gőgös, a tehetséges! Michaelis Ilona, a páratlan!
               Papamamához!? Szívből gratulálok Önnek Elemér Miklós úr.</p>
				<p>Hogy én most érte menjek, beállítsak Nagy János ucca 42 alá!? És hogy ott fogadjanak
               valamennyien? Ilona bujik előlem, mama sír, papa pedig sajnálkozik és udvarias
               hozzám, olyan udvarias, mint amikor nem tud és nem akar fizetni. Haptákba állítsam őt
               magam előtt, mint a rendőrtisztviselő tette a vén szélhámossal. Mert szélhámos! Az,
               az! Szélhámos, szélhámos és szélhámos! Nem, tisztelt társaság, rajtam mulatni nem
               lehet! Engem többé nem látnak, én ki nem megyek magukhoz. Önök miatt még a
               telefonkagylót sem veszem föl. Még a villamosáramért is kár volna.</p>
				<p>Lefeküdtem. Nem vacsoráztam, gondoltam éhomra pompásan fogok tudni aludni. Ha
               lefekszem, különben sem emlékeztet semmisem semmire. Hiszen olyan egyedül leszek az
               ágyamban, mintha ezen az éjszakán is nős ember volnék.</p>
				<p>Lefeküdtem, volt este tíz óra. És mint előre tudtam, jól, mélyen elaludtam, szinte
               minden átmenet nélkül. Erősen aludtam, belezuhanva a magam testébe. Álomnélküli,
               nyugodt pihenés volt ez, testet-lelket üdítő. Tökéletes pihenten ébredtem, a szobám
               még sötét. Felcsavarom a villanyt, ránézek az órára. Tíz óra négy perc. Aludtam négy
               percig.</p>
				<p>Kiugrottam az ágyból, nem mertem visszafeküdni. Mindent vártam, csak ezt nem, ezt,
               hogy az idegeim is ellenem lesznek, fellázad, ellenem szegül a testem, a tulajdon
               testem, amit pedig több mint harminc év óta ápolok, védek, táplálok, hidegtől,
               melegtől megóvok. Hát érdemes volt ezt tenni ezért a testért? Vigyázni rá, hogy éhen
               ne pusztuljon, gyulladásba ne essen, vízbe ne fúljon, villamoskerék alá ne jusson. És
               most fellázad! A tulajdon testem - Michaelis Ilona cinkosa.</p>
				<p>Felöltöztem, langyos fürdőbe ültem, azután lámpafénynél gondosan megborotválkoztam.
               Friss fehérnemű, tisztára kefélt ruha és cipő, az inas kocsit hoz és fel a
               klubba.</p>
				<p>Áldott egy hely! Emberek és vacsora, játék, ujságok, szivarfüst, mosoly, minden
               mintha csak engem várna, értem volna, hogy könnyűvé tegye nekem ezt az éjszakát.
               Szerencsés ötlet volt, hogy idejöttem. Hogy férfiak miért magányosak, mi több:
               férfiak miért nősek, amíg az izgalomnak, a jóságnak és az emberszeretetnek ilyen
               pompás menedékházai vannak, mint a klub!</p>
				<p>Játék! Nem, arra még ráérünk. A kártya nem szalad el, a szerencse sem. A szerencse -
               én tőlem? Mindent szép sorjában. Előbb megvacsorázunk.</p>
				<p>Bementem az étterembe. Leültem egy üres asztalhoz. Pincérek egész serege. Az egyik az
               abroszt söpri, a másik a széket igazítja, a harmadik poharat hoz, a negyedik étlapot.
               Mind énmiattam. Csak most látom, hogy mégis mennyire szeretnek engem az emberek.</p>
				<p>Ki akartam élvezni a közszeretetnek ezt a meleg és ünnepi percét. Mindenféle
               ürügyeken tartóztattam a pincéreket. Legyenek körülöttem sokan és sokáig. Az étlapot
               olvastam hosszan és alaposan. Igen, ma különösen megválogatom, hogy mit adok magamnak
               enni. Egy embert táplálok és ez nem csekélység, egy embert - magamat. Én nem vagyok
               Michaelis Ilona, aki a hotelben gőgösen félretolja az étlapot és behúnyt szemmel
               mondja a pincérnek: »Hozzon, kérem, valami könnyűt«. Vagy más emberek: »Hozzon nekem,
               amit akar. Maga a pincér, csak nem akarja, hogy még én törjem a fejemet azon is, hogy
               mit eszem!«</p>
				<p>De hát min törje az ember a fejét, ha nem azon, hogy mit fog enni. Talán azon, hogy
               kit vegyen el feleségül? Ezen nem kell gondolkozni. Az ember megnősül, az embert
               megcsalják, ez jön válogatás nélkül, legtöbbször még a nő sem válogat abban, hogy
               kivel csalja meg az embert. Ezek kicsiny dolgok. De étkezni, magunkban folytatni a
               világegyetem fennmaradásának titokzatos és szent műveletét, ez valami. Az étkezés a
               gondolkozó ember számára mély szertartás. Keleten imával szentelnek meg minden
               falatot, Nyugaton pedig egyetemeken tanítják, hogy mit szabad és mit nem szabad, mit
               kell és mit nem lehet enni.</p>
				<p>Végigolvastam az étlapot felülről le, azután megint alulról fölfelé.</p>
				<p>- Kérek húslevest tojással, szárnyast francia salátával, vesepecsenyét félig kisülve,
               zsírtalanul, velefőtt burgonyával és valami céklát hozzá, mert az tisztítja a torkot,
               a gyomrot, a beleket és a vért is. Friss, házilag készített torta, sajt vajjal, igen,
               érett sajtot, az fokozza a szervezet munkáját és hizlalja az agyvelősejteket, majdnem
               úgy, mint a foszfortartalmú hal, a vaj pedig, amellett, hogy pompás tápláló, szinte
               munka nélkül emésztődik, azt jelenti a beleknek, amit az olaj a gépeknek. Almát
               hozzá, nem körtét, az almasav sokkal egészségesebb. Fekete?... Várjunk még. Egy
               pohár malátasör a leveshez, csak egy pohár, mert a sörből igazán csak az első hosszú
               korty esik jól, a pecsenyéhez kevés vörösbor, ez vért csinál és javítja a hangulatot,
               ami fontos még az olyan jókedvű embernek is, mint én vagyok, mert ha valamit, hát a
               vidámságot kell ápolni, hogy úgy mondjam öntözni... De azért az egészségről ne
               feledkezzünk meg és valami ásványvizet lythiumosat vagy nátriumosat, ami lefogja a
               szesz és a sülthús savait, a végén feketét, mert az felfokozza a szív és az agy
               működését, a vérkeringést is, tisztán a feketét persze, nem vagyok barbár, hogy
               tejjel elkeverjem egy ilyen királyi italnak az ízét és hozzá - pour la bonne bouche -
               mint valamikor egy hölgytől hallottam egy római hotelben... igen, egy hölgytől
               Rómában, mert én valamikor Rómában jártam egy királynővel... Pour la bonne bouche,
               egy pohár konyakot. De francia legyen és ha nem az, hát visszaküldöm, mert én többé
               megcsalni magamat nem hagyom. Soha!</p>
				<p>*</p>
				<p>- Ni, Berényi, csakhogy magát is látni végre, - szólt hozzám egy sovány, fekete és
               egyébként is kiállhatatlan arcú férfi és kérdezés nélkül leült mellém. Homályosan
               emlékeztem rá. Körúti üvegkereskedő, aki minden este itt vacsorázik és minden éjszaka
               a bakkasztalnál ül. Papirosszalvétával az evőeszközét tisztította, (a pincérnek:
               »hozzon, amit akar«) majd odanyúlt az én papirosszalvétámhoz:</p>
				<p>- Szabad?</p>
				<p>És a szemüvegét kezdte vele törülgetni.</p>
				<p>- Hát, hogy mint, kérem? És a kedves felesége őnagysága?</p>
				<p>Ezt ő kérdezte tőlem. Nem vettem zokon. Felnőtt ember nem kérdez hiába. Bizonyára
               komolyan érdekli, hogy hogyan van a feleségem. Egy ilyen gyönyörű nő egy ilyen
               csúnya férfit, miért ne érdekelne. És őszintén megmondtam.</p>
				<p>- Pompásan. Azt hiszem, a feleségem sosem érezte magát olyan kitünően, mint ma
               este.</p>
				<p>- És maga ilyenkor egyedül hagyja az asszonyt. Na hallja, - mondotta ő és szemtelenül
               vigyorgott.</p>
				<p>- Egyedül hagytam, mert... mert én nem érzem magam egészen jól. Ideges vagyok,
               rámjött, hogy kimaradjak és... végül is én is a világon vagyok. Az ember gondoljon
               elsősorban magára.</p>
				<p>Ő:</p>
				<p>- Nagyon helyes... Pincér, egy sört... Az ember mindig, magára... Világosat, hiszen
               tudja... Először én jövök és azután én és harmadszor megint csak én.. Ez az én elvem
               is. És maga is Berényi, no lám. Örülök, hogy maga is így gondolkozik. Kell is.
               Valaki, aki annyit dolgozik mint maga...</p>
				<p>A levest kanalaztam. Közben minden meggyőződés nélkül - de miért ne legyek egyszer én
               is jó és udvarias? - megkérdeztem:</p>
				<p>- És a maga felesége őnagysága?</p>
				<p>Belevágott a húsba, hogy a leve szétfröccskölődött az abroszon.</p>
				<p>- Tréfál vagy...</p>
				<p>- Nem én, nem tréfálok. Miért tréfálnék?</p>
				<p>- Vagy igazán nem tudja, hogy én nőtlen vagyok.</p>
				<p>- Nőtlen? Na, ne vicceljen.</p>
				<p>- Azaz, ahogyan vesszük. A feleségemtől... Azaz... Kenyeres, egy zsemlyét ide... A
               feleségem vált el tőlem. Nem szeretett.</p>
				<p>Most aztán nem bírtam magammal. A kenyeres lány előtt és bele a sülthúsba, a fekete
               lébe:</p>
				<p>- Ezt igazán nem csodálom. Hogyan is szerette volna magát a felesége. Mit lehet magán
               szeretni?</p>
				<p>Azt hittem, ott üt le a székemről. De nem! Lehajtotta a fejét, kicsit szomorúan
               mondta:</p>
				<p>- Igaza van. Engem nem lehet szeretni. Különösen egy asszonynak nem. Kártyás ember
               vagyok.</p>
				<p>Szünet. Azután:</p>
				<p>- Engem egy nő se tud szeretni. Lássa, most is van egy kis babám...</p>
				<p>De hát mi jutott ennek eszébe. Én vacsorázni jöttem és nem sajnálkozni! Talán le akar
               itt vetkezni előttem, bebizonyítani nekem, hogy az olyan csúnya állatnak is, mint
               amilyen ő, emberszív van a belsejében.</p>
				<p>- ...és az se szeret engem. A kis babám is megcsal. Pedig én öltöztetem, pénzelem is
               és... Azt is tudom, hogy kivel csal meg, de én azért nem haragszom rá. Kidobhatnám,
               de nem teszem, mert ha kidobnám, akkor, úgy-e, miből élne szegényke.</p>
				<p>- De kérem...</p>
				<p>- Nem, nem! Neki szüksége van rám... Ernő, mi lesz azzal a spriccerrel... Mert ha nem
               volna rám szüksége, akkor, úgy-e, már régen faképnél hagyott volna, hiszen nem
               szeret, sőt útál. Ezt is egészen bizonyosan tudom...</p>
				<p>- Kitől? Talán magától őnagyságától? - kérdeztem gonoszul.</p>
				<p>- Úgy van. Megmondta egyszer ő maga. Hiába nevet, én ezt tisztelem benne. Az
               őszinteség... hiába... az őszinteség az emberi lélek virágzása... Pikkoló már megint
               nincs fogvájó az asztalon! Micsoda disznóság!... Majd szólok a bérlőnek... Szóval nem
               szeret, de azért ragaszkodik hozzám, tehát szüksége van rám és az ember ne hagyja el
               azt, aki rászorult... Nekem például elvem, hogy adok a koldusnak is. Mert az se
               kérne, úgy-e, ha...</p>
				<p>Elég volt! De hát mi ez! Hiszen ez az ember csal! Ez a csúnya, sovány, fekete, én úgy
               tudom róla, hogy ő üvegkereskedő a körúton és vélem most mindenáron el akarja
               hitetni, hogy ő ezenkívül egy... egy lélektulajdonos is. Üvegkereskedő és
               lélektulajdonos. De nem! Nem vagyok rá kíváncsi tisztelt úr! Egyáltalán ki hívta az
               asztalhoz.</p>
				<p>- Igen, megcsalnak a nők, mindig is meg fognak csalni. Nem lehet engem szeretni,
               kártyás ember vagyok, kérem szeretettel, egy átkozott kártyás, bár verne meg érte az
               Isten...</p>
				<p>Na, most aztán!</p>
				<p>- Hallgasson, uram, - kiáltottam rá, mert kiáltottam. - Nagyon érdekes a történet, de
               ne folytassa. Egy férfi sose dicsekedjék el azzal, hogy egy asszony megcsalja őt.
               Egyáltalán egy ember sose legyen büszke arra, hogy ő szamár. Nem olyan nagy dicsőség
               szamárnak lenni.</p>
				<p>Elhallgatott. Mintha komolyan azon gondolkozott volna, vajjon dicsőség, vagy nem az:
               szamárnak lenni.</p>
				<p>Azután:</p>
				<p>- Kérem, - mondta, - én nem azért beszélek, mintha azt akarnám, hogy megsajnáljon.
               Hál’ Istennek, nincs is mit sajnálni rajtam. Az üzletem nem megy rosszul... Maga ért
               engem... Ha egy kereskedő már azt mondja, hogy az üzlete nem megy rosszul...
               Egészséges is vagyok. Csak egy, az az átkozott kártyásság, verne meg érte az
               Isten.</p>
				<p>Elhallgatott.</p>
				<p>De most én nem engedtem.</p>
				<p>- Mindegy. Ne mentegetőzzék. Mentől inkább magyarázza, annál rosszabb. A fő: az
               embernek nem szabad panaszkodnia, nem szabad levetkeznie, nem szabad megmutatnia
               magát. Ez az én elvem.</p>
				<p>- A magáé. Könnyű magának. Aki úgy nősült, aki olyan szerencsés, akinek olyan
               felesége van...</p>
				<p>- Már az igaz... Parancsol rágyujtani? Szivart, vagy cigarettát?</p>
				<p>Éjfélkor benéztem a bakkszobába. Ő adta a bankot, a lélektulajdonos úr. Nyert. Az
               arcát néztem, erősen, mintha azelőtt sose láttam volna. Valami hihetetlen
               szomorúsággal söpörte be a pénzeket, amiket nyert, mintha fájt volna neki a
               szerencse, mintha közben azon gondolkozott volna, hogy minek neki a sok pénz, kinek
               adhatja, amikor őt senki sem szereti.</p>
				<p>Elmosolyodtam magamban.</p>
				<p>- Látod, pajtás, most te is megtanulod, hogy a pénz nem minden. Te is, amit én olyan
               régen tudok, hogy nem lehet embereket fölbérelni, megvesztegetni arra, hogy
               szeressenek... Embereket? Még asszonyokat sem. Lám, Michaelis Ilona nem volt eladó.
               Még ő sem. Ma igazán bebizonyította, hogy nem eladó.</p>
				<p>Azután megint belenéztem a szomorú nyerő arcába. A szeme... Félelmetes. Nem igaz!
               Hiszen... ez az ember ellopta az én nézésemet.</p>
				<p>És meggyűlöltem, mintha nem ember volna, hanem tükör.</p>
				<p>*</p>
				<p>Később én is játszottam. Veszítettem, azután nyertem, össze-vissza, a végén mégis
               valami nyereségben maradtam. Reggel négy felé lehetett, a lélektulajdonos úr haza
               akart menni. Mohó hajnali étvággyal még egy sonkászsemlyét habzsolt, közben
               cigarettázott is, a fogát piszkálta, fizetett a pincérnek és a borfiútól még egy
               fröccsöt is kért »Schlaftrunknak«, mint mondta, és - mindezt egyszerre.</p>
				<p>Nahát próbára teszem ezt az urat.</p>
				<p>Félrevonom.</p>
				<p>- Nézze kérem, - mondtam, - minden pénzemet elveszítettem... Nem akarom, hogy otthon
               a feleségem megtudja... Mert akármilyen angyali teremtés, mindig meg szokta nézni a
               tárcámat... Hiszen csak holnap délelőttig kérném, éppen csak délelőtt tíz óráig, azt
               hiszem elég jó pénz vagyok...</p>
				<p>Hangosan felkacagott. A sonkazsírt mind kikacagta a szájából.</p>
				<p>- Hogy ön jó pénz!... Úgy látszik viccel... Nevetnem kell. Hogy én ne tudnám, hogy ön
               jó pénz?... Bár ezer ilyen adósom volna...</p>
				<p>És nyújtotta a pénztárcáját:</p>
				<p>- Tessék. Vegyen ki blindre, amennyi jól esik. Nekem ma már úgyis csak kocsira
               kell.</p>
				<p>Elöntött az epe. Mi? Még pénzt is adnál nekem rongyos? Hogyne. Már tudom: a
               koldusteória. Nem kér az, akinek nincs szüksége.</p>
				<p>Visszalöktem a tárcáját.</p>
				<p>- Nem kell!</p>
				<p>- De kérem... Nem értem, igazán szívességet tesz vele, ha tőlem kér és nem
               mástól....</p>
				<p>- Öntől nem kérek.</p>
				<p>- Mért nem, ha egyszer kell... Vagy nem kell?</p>
				<p>- De kell. Nagyon kell. Csakhogy...</p>
				<p>- Csakhogy?...</p>
				<p>- Csakhogy az ember válogassa meg azt, akitől kér. Adni mindenkinek lehet, de nem
               lehet elfogadni mindenkitől... Maga nem lehet az én hitelezőm.</p>
				<p>A borfiú hosszú vékony pohárban hozta neki a fröccsöt. Azt hittem, hozzám vágja a
               lélektulajdonos úr. De nem. Szájához emelte a poharat és egy nagy erős nevetést
               belebugyborékolt az italba, ami a szája alatt leszivárgott a nyakkendőjére és az
               ingére.</p>
				<p>Ez is ember? Arcába köpnek és ő nevet. Ez is ember? Akit nem lehet megsérteni! De
               hogyan is lehetne. Egy férj, aki föl se veszi, hogy a felesége elhagyta őt!</p>
				<p>*</p>
				<p>...Még ott maradtam a klubban. Ittam. Reggel félhétkor mentem csak el, gyalog.
               Gondoltam ennyi füst, meg étel, meg ital, meg kártya után sétálok egyet.</p>
				<p>Negyedóra mulva ott álltam a Nagy János ucca 42. előtt. Becsöngettem. Ekkor
               háromnegyed hét volt reggel.</p>
				<p>Miért is csöngetek? Fölverem őket és... ja igaz..., hazaviszem Ilonát. Nem mintha
               akarnám, nem mintha szeretném, nem mintha kellene, de hazaviszem. Viszem, mert az
               enyém.</p>
				<p>- Bocsánat, itt felejtettem az ernyőmet.</p>
				<p>Vagy:</p>
				<p>- Bocsánat, itt felejtettem a feleségemet.</p>
				<p>Ez tökéletesen mindegy. Az ember az ernyőjébe se szerelmes, de hazaviszi, mert az
               övé, mert dolgozott érte, megfizette és... Mert az övé. Igen, másodszor is: az
               övé.</p>
				<p>Beengedtek. Michaelist fölkeltették. Jött elém még az álom rózsaszínű
               mosolygásával.</p>
				<p>- Mi az fiam? Csak nincs valami baj?</p>
				<p>Úgy? Csúfolódni méltóztatik? Tudok én is.</p>
				<p>- Bajról szó se... Csak éppen haza akarom vinni Ilonát, hogy megfőzze a kávémat.
               Azután megint visszaküldöm maguknak.</p>
				<p>Michaelis arca elfehéredett. Szája legörbült.</p>
				<p>- Ilona.</p>
				<p>- Igen. Ha még alszik, hát keltsék föl. Én nem érek rá, én kávét akarok inni.</p>
				<p>- De édes fiam... Miket beszélsz... Én... én nem értlek...</p>
				<p>- Elég volt a tréfából! Ilona itt van...</p>
				<p>- Itt...</p>
				<p>- Tőlem megszökött...</p>
				<p>- Megszökött...</p>
				<p>Michaelis úr szó nélkül elvágódott, végig a szőnyegen. A csodaember és most vége. A
               legszebb tölgy az erdőben és én döntöttem ki.</p>
				<p>Nagyon megijedtem. A cselédek segítettek, hogy fellocsolhassam őt.</p>
				<p>- A lányom... megszökött... Ilona... És én ezt csak most tudom meg... Most...</p>
				<p>- Most? Hát nincs itt...?</p>
				<p>- Itt... (És valami bénult mosollyal.) - Bár itt volna... De hát hová lett... Hová
               ment... Mikor...? Tegnap... És te csak most jösz hozzánk, a szülőkhöz... Hát nem
               tudtál telefónozni, vagy...</p>
				<p>Támolyogtam most én is. Nincs itt! De hát akkor hol keressem, honnan lopjam, honnan
               kolduljam vissza, hol térdeljek le előtte, hol sírjak, hol jajveszékeljek...?</p>
				<p>És: hát mégsem papamamához ment. És én azt hittem, hogy igen. Milyen igazságtalan
               voltam és milyen ostoba. Ő ma is ő! Az egyetlen, a választékos, a gőgös, a
               tehetséges, a királynő. Michaelis Ilona ő felsége. És voltak idők, amikor én a férje
               lehettem! Az ő férje.</p>
				<p>Leroskadtam. És megcsókoltam Michaelis Gusztáv kezét. Szép keze volt. Olyan, mint a
               lányáé.</p>
			</div>
			<div type="chapter">
				<head>XXIX.</head>
				<p>Otthon semmi hír.</p>
				<p>Hová lett?</p>
				<p>Ha megtehetem, még aznap zárlat alá veszem az összes pályaudvarokat és
               hajóállomásokat, leállítom Magyarország és a külföld összes vonatait és hajóit. Ha
               megtehetem... És akkor is - jobb lesz nekem! És még ha annyi hatalmam volna is, hogy
               visszahurcoltassam, annyi hatalmam nincs és nem is lesz sohasem, hogy arra
               kényszerítsem, hogy szeressen.</p>
				<p>Mit tegyek?</p>
				<p>Felejteni? És ha el is tudnám felejteni Ilonát, sosem fogom tudni elfelejteni
               magamat, húsomat, véremet, amibe ez a nő beivakodott.</p>
				<p>Megbocsátani? Hogy is ne! Nem vagyok oly pipogya, mint az üvegkereskedő odafönt a
               klubban...</p>
				<p>Nem szeret? Kell, hogy szeressen! Én azért élek, hogy őt szeressem. Éljen ő is azért,
               hogy engem szeressen. Ez csak egyszerű. És hová lett, merre ment, kivel szökött?
               Kivel!?...</p>
				<p>Kocsiba vágtam magamat. Buda, Fő ucca 68. Valaki mégis csak rá fog vallani a házban,
               cseléd, szomszéd, a házmester.</p>
				<p>A házmestert kérdeztem elsőnek:</p>
				<p>- Nem tudja kérem, hová utazott Elemér Miklós úr?</p>
				<p>- Elemér Miklós nagyságos úr?</p>
				<p>- Nagyságos úr. Legyen.</p>
				<p>- A nagyságos úr nem utazott el.</p>
				<p>- Nekem ne mondja, hogy nem utazott el! Én tudom, hogy elutazott tegnap délután egy
               hölggyel.</p>
				<p>- Velem tetszik vitatkozni?</p>
				<p>- Magával...</p>
				<p>- A nagyságos úr nem utazott el. Inkább tegnap volt az esküvője...</p>
				<p>Támolyogtam:</p>
				<p>- Esküvője?</p>
				<p>- Az. Tegnap volt és a nagyságos úr itthon van, a fiatal nagyságos asszony is. Ha nem
               tetszik hinni...</p>
				<p>- Dehogy is nem hiszem.</p>
				<p>Kiszédültem a házmesterlakás konyhájából. Az udvar közepén megálltam. Hangos,
               gurgulyázó keserű kacagás jött belőlem.</p>
				<p>- Pompás! Ez több, mint amit várhattam. Ilona tegnap hagyott el és Elemér Miklós
               ugyancsak tegnap esküdött meg. Hát mégis van igazság ezen a földön. A feleségem
               elhagy és a kedvese aznap, de pontosan aznap esküszik - mással.</p>
				<p>Ez a fiú! Van benne humor, meg kell adni. Ördögi humor, nem az én stílusom, vaskos
               tréfa, így kibánni egy asszonnyal, de - le a kalapot uraim! Minden férfi tanulhatna
               tőle. Igazán gratulálok Önnek, uram.</p>
				<p>Elgondolkoztam. És ezt a fiút szidtam én valamikor, haragudtam rá, gyülöltem!
               Kényszerítettem, hogy a kalapomat fölvegye a földről, sőt - »előre megfontolt
               szándékkal« csak azért ráztam le a fejemről a kalapomat, hogy ő meghajoljon előttem,
               mint egy inas. És most ő az, aki megtorol engem, bünteti azt, aki engem bántott és
               visszaadja a tartozásomat. Micsoda pompás fickó és milyen határtalan ostobaság, hogy
               éppen ezt az embert bántottam meg valamikor. A jóltevőmet! A legkisebb, hogy
               bocsánatot kérjek tőle.</p>
				<p>Bocsánatot kérni! Most! Tüstént!</p>
				<p>Hogy nem ez az alkalom rá, hiszen csak egy napos házas? Bánom is én! Vannak dolgok,
               amelyek mindennél előbbre valók.</p>
				<p>Fél perc mulva a lakásán csöngettem, ő maga nyitott ajtót.</p>
				<p>Kicsit meghökkent, mikor beléptem. De azután az ő tökéletes nyugalmával:</p>
				<p>- Eljött? Csodálom, hogy csak ma. Őszintén szólva, már tegnap vártam.</p>
				<p>Már tegnap!? Mi ez!? Azt már néhány perc óta tudom, hogy ez az ember jóltevőm nekem.
               De hogy a rajongóm is! Hogy ennyire szeret. Már tegnap várt, az esküvője napján! Erre
               nem lehet eléggé udvariasan hajlongani és mosolyogni.</p>
				<p>Mégis igyekeztem. Mosolyogtam és olyan mélyen meghajoltam, hogy a nevetős szájam
               szinte a szőnyeget érte. Íme, most visszaadom neki! Most én hajlongok előtte!</p>
				<p>- Ezer bocsánatot, de tegnap igazán nem mertem hívás nélkül. Azonkívül... bocsánat...
               Az én hibám, hogy nem figyelem kellően ilyen kiváló embernek minden lépését... de
               őszintén szólva... tessék megbocsátani érte... nem tudtam, hogy Ön tegnap
               megházasodott. És ha tudtam volna is, igazán nem merem zavarni az esküvője napján.
               Mert ez a nap uram, én mondhatom Önnek uram, aki nős voltam, ez a nap, az esküvő
               napja, mindnyájunk életében szent.</p>
				<p>Kicsit elfehéredett, neki is támaszkodott az előszobafogasnak (mert az előszobában
               beszéltünk), aztán hirtelen gőggel:</p>
				<p>- Elég! Ezek az Ön ostoba tréfái! Tűrtem őket, ameddig kellett, de most már igazán
               torkig vagyok velök.</p>
				<p>Nem értettem.</p>
				<p>- Uram, - mondtam, - bocsásson meg, de ez a hang. Hogy Ön, éppen Ön, a jótevőm beszél
               így velem. Megengedem, a múltban lehettek közöttünk félreértések...</p>
				<p>- Mit akar, kérem? Mit akar?</p>
				<p>- És Ön még kérdi. Eljöttem, hogy megköszönjem... Megköszönjem!? Nem szó!...
               Eljöttem, hogy alázatosan megháláljam...</p>
				<p>- Elég! Már mondtam, hogy nem tűröm ezt a mocskos hangot...</p>
				<p>- De...</p>
				<p>- Ha úgy tetszik, álljon ki, próbáljon elégtételt venni...</p>
				<p>- Én elégtételt? De miért, uram! Vagy kaphatok-e valaha is szebb elégtételt annál,
               amit Ön adott nekem...</p>
				<p>- Én?</p>
				<p>- Azzal, hogy megnősült és pontosan ugyanazon a napon, amikor az Ilona engem
               elhagyott. Ezt nevezem huszárvágásnak és mondhatom... (És itt hangosan, boldogan
               nevettem) soha még nő nem esett ennyire mint ő két szék között a pad alá. Mi vagyunk
               a két szék uram, Ön, meg én. Ön...</p>
				<p>Az öklét tartotta arcom elé.</p>
				<p>- Ön a világon a leghitványabb féreg. Eljön és megköszöni...</p>
				<p>- Megköszönöm? Nem jó szó. Alázatosan hálálkodom.</p>
				<p>- Megköszöni azt, hogy tegnap elvittem magától a feleségét.</p>
				<p>Valami rekedt nevetést hallottam, azután megtántorodtam és a kalapom kihullt
               kezemből. A kalapom megint lent a földön és most már harmadszor Elemér Miklós előtt!
               Magam is sokaltam és igazán nem csodálkoztam, hogy ő rátaposott a kalapomra. Az egész
               cipőtalppal rátaposott.</p>
				<p>- Hát Ön a feleségemet... Á...! Ezt nem tudtam! Hiszen a házmester azt mondta...</p>
				<p>- Hallgasson! Hülye!</p>
				<p>És elhallgattam. De azután mégis:</p>
				<p>- Akkor hát az a nő, akiről a házmester azt mondta, hogy az Ön felesége, az a nő, az
               Ilona. Szóval, a házmester tévedett. Itt mégsem az Ön felesége lakik, hanem az
               enyém.</p>
				<p>Nem felelt.</p>
				<p>De engem gyötört, igazán csak a kíváncsiság gyötört, hogy úgy mondjam, egészen
               tárgyilagos kíváncsiság, mintha már régen nem az én dolgomról volna szó. És
               megkérdeztem:</p>
				<p>- És Ilona most itthon van, itt a maga lakásán?</p>
				<p>Egy pillanatig gondolkozott. Azután kinyitotta az ajtót és kitett a folyosóra. Nem
               lökött ki, de azért kitett. Így válaszolt a kérdésemre. A kalapomat utánam lökte. De
               hogy utánam lökhesse, mégis csak le kellett hajolnia, sőt föl is kellett emelnie.
               Igaz, hogy kint a folyosón azután nekem kellett érte újra lehajolni, de ezt már nem
               is bántam, sőt igazságosnak is éreztem, hogy le kell hajolnunk mind a kettőnknek.</p>
				<p>Nem tisztítottam meg a kalapomat. Úgy porosan a fejembe nyomtam. Mentem le a szűk
               lépcsőn. Lent a házmesternél megint bekopogtam.</p>
				<p>- Nézze, kérem - mondtam - ne haragudjék, de én az előbb nem hittem magának. Azt
               gondoltam, tréfál. Ha tudom, hogy Elemér Miklós úr tegnap csakugyan megnősült...</p>
				<p>- Hiszen mondtam! A nagyságos úr tegnap nősült.</p>
				<p>- Igen, de én nem hittem. És ha tudom, hogy igaz, hát nem megyek föl hozzá. Én
               ugyanis (kis szünetet tartottam) igen kellemetlen ember vagyok. Én az adóvégrehajtó
               vagyok és belátja, úgy-e, hogy ilyenkor, az esküvő másnapján, az ember még sem
               alkalmatlankodik. Ilyenkor még a hóhér sem jön, nemhogy az adó...</p>
				<p>Rámnézett nagy, vizes szemével.</p>
				<p>- Az államtól tetszik lenni?</p>
				<p>Pénzt adtam neki. Minden lelkiismeretfurdalás nélkül. Annyi embert béreltem már föl
               és vesztegettem meg az életemben! Eggyel több vagy kevesebb, már igazán mindegy.</p>
				<p>- Nézze jó ember. Látom, maga szereti a nagyságos urat...</p>
				<p>- Ki ne szeretné őt, kérem.</p>
				<p>- Lássa, ez derék. Őt szeretni kell. Egy ilyen áldott embert! Nézze, én sem akarom őt
               bántani, mondja meg nekem őszintén, van-e mit elvinni onnan?</p>
				<p>- Onnan? Két kis szoba az egész, kérem. Egy asztal, egy nagy szekrény, egy tükör...
               egy ágy...</p>
				<p>- Egy ágy?</p>
				<p>- Az is egy. Lehet mondani, hogy mindenből csak egy van. Éppen hogy szék kettő-három
               és aztán...</p>
				<p>Itt elakadt.</p>
				<p>- Na, mondja csak ki bátran. Van valamije a nagyságos úrnak? (Újabb pénz.)</p>
				<p>- Hát ami azt illeti, ruhája, az van sok.</p>
				<p>- Na, azt igazán nem húzom le a testéről. Köszönöm, jó ember.</p>
				<p>És indultam. A házmester még egy kicsit félig oldalt mögöttem.</p>
				<p>- Aztán igazán ne tessék bántani.</p>
				<p>És, hogy minden kedvemet a végrehajtástól elvegye:</p>
				<p>- Nem érdemes őt. Nincs odafönt semmi. A nagyságos úr szegény. A nagyságos úr
               igen-igen szegény.</p>
				<p>Erre voltam szomjas! Szegény! Hát mégis! Nagyon szegény! Helyes. Az ember nem lehet
               egyszerre... Egy ember nem lehet minden. Szép, okos, fiatal, erős, egészséges, boldog
               és még gazdag is. Nem édes uram! Valami nekem is marad. És megmondtam, úgy-e? Van
               igazság a földön. Van!</p>
				<p>Eszembe jutott (mi minden nem jutott eszembe): megszégyenítem őket. Bemegyek a
               legelőkelőbb vendéglőbe és küldetek fel nekik pezsgős ebédet. »Valami könnyűt«,
               amint Ilona szokta mondani. Könnyűt? Nincs könnyebb a száraz kenyérnél. A száraz
               kenyér - ezt akadémikusok kiszámították - könnyebb a friss, megdagadt, puffadó,
               jószagú kenyérnél. Hát még a vastag, zsíros pecsenyénél? Nem! Ha egyszer Ilona
               annyira szereti a »könnyűt«. Most rontsam el a kedvét, amikor évekig csak azt
               kerestem? Száraz kenyér, nagyon helyes.</p>
				<p>Azután más ötletek. Veszek száz kalapot, lefektetem az uccakövezetre és kap belőle
               mindenki egyet, aki lehajol érte, gazdag vagy szegény egyformán. Nem, ezt sem! Hiszen
               úgyis több gazdag hajolna érte, mint szegény. Ha egyszer ingyen kapja.</p>
				<p>Vagy csapok egy nagy lakomát és - sajnos, csak egy gyomrom van, - hívok száz koldust
               vendégnek. Nem! Ezt sem! Szegényeket táplálni! A szegények ne egyenek! A szegények
               szeressenek! Szép, fiatal nőket szeressenek!</p>
				<p>Legvégin pedig bementem a bankba. Ami költőpénz nálam volt, mind letétbe tettem. A
               nevemre! Gazdagodni, folyton csak gazdagodni! Ennek van értelme. Mert aki ezt akarná
               ellopni tőlem, azt becsukják. Megvéd egy egész állam és azontúl minden állam minden
               rendőrsége. A pénzemre, arra vigyáz az állam.</p>
			</div>
			<div type="chapter">
				<head>XXX.</head>
				<p>Két napig a legangyalibb nyugalomban éltem. Csak ritkán éreztem a tökéletes
               pihenésnek ezt az édes érzését, nagy néha, diákkoromban vizsgák, vagy később,
               férfikoromban egy hosszabb és izgalmasabb munka befejezése után. És most is egy
               rendkívüli feladaton voltam túl, a házasságon. Több esztendős házasság után
               kiváltságos öröm érezni, hogy az ember már nem nős. Szinte kételkedtem, vajjon igazán
               rá is szolgáltam erre a pihenő boldogságra. Újra nőtlen vagyok és még csak el sem
               kellett volna válnom. Olyan, mint amikor az ember örököl, anélkül, hogy valakije is
               meghalt volna.</p>
				<p>A válás? Minek is rá gondolni? Nekem nem fontos. Ha ő nem kéri? Sőt nekem
               mulatságosabb így, hogy van egy felesésem akit más tart el. Más ad neki lakást, ruhát
               és táplálékot is, jó, finom, száraz kenyeret. Én fölösleges módra nem pörösködöm,
               elég nekem a sok pör, amit másokért viszek. Vagy talán azzal törődjem, hogy mit mond
               a világ? Nekem elég, hogy én elválasztottam magamat Michaelis Ilonától. Én pedig
               elválasztottam magamat tőle. Kell írás és bizonylat? Valamelyik szabad estémen majd
               fogalmazok otthon egy ítéletet és az íróasztal mellől felolvasom a cselédség előtt. Ő
               felsége, Én, nevében...</p>
				<p>És vannak más dolgok is, mint az, hogy az ember Michaelis Ilonára gondoljon. Sokat
               fogok járni, tornázni, hideg vízben fürödni, magamat testileg mindenképpen
               elfárasztani, hogy végre aludni tudjak. Mert aludni megint nem tudok.</p>
				<p>És ha nem alszom, az sem baj. Sőt! Megduplázom az életemet. Fogok élni nappal és
               fogok élni éjszaka is. Este lefekszem és nyitott, égő szemmel belefurakodva a
               sötétbe, mindenféle megnyugtató meséket találok ki. Például, hogyan csalom meg a
               feleségemet, aki halálosan szerelmes belém. Vagy: Michaelis Ilona, a leány, megkér,
               hogy vegyem őt feleségül, és én az arcába vágom, hogy: nem.</p>
				<p>- Sajnálom, kisasszony: de én elvből nem nősülök és különben sem szeretem magát. Nem
               szeretem! Most sem méltóztatott megérteni? Nem sze-re-tem! Miért csodálkozik, kérem?
               Az ember az egyik nőt szereti, a másikat nem. Ön pedig, hogy úgy mondjam, kicsit
               malheurös. Abba az osztályba iratkozott be, amelyiket én nem szeretek... Tessék?...
               Mire parancsol célozni?... Hogy... Kérem, méltóztatott volna előbb meggondolni a
               dolgot. Nem én kértem magát, maga akarta! Sőt, én előre figyelmeztettem mindenre. Az
               olyan elfoglalt nőcsábász, mint én, igazán nem ér rá arra, hogy feleségül vegyen
               minden nőt, akinek leszakasztotta egy éjszakáját... Ha el akarnék venni minden nőt,
               aki valaha is az enyém volt. Nevetséges! Nagyobb háremem volna, mint a török
               szultánnak. Ilyet kívánni tőlem nem lehet... És különben sem érek rá. Sok dolgom van
               még ma... Kérem ne tegezzen, ezt nem szeretem... Igen. Sok dolgom van. A mai nap
               folyamán, igen, hogy egészen üzletiesen beszéljek, a mai nap folyamán még több
               párbajt kell vívnom néhány gróffal és herceggel, akiknek elcsábítottam részint
               nejeiket, részint szeretőiket... Jóformán már azt se tudom, hogy ki volt közülök a
               feleség és ki a szerető. Nem is fontos különben... Micsoda, kérem? Brutális vagyok?
               Lehet! Férfimesterség. Nem tehetek róla! Maga szerelmesnek született, én brutálisnak.
               Jobb, mintha fordítva lenne. Én pipogya férj, akit megcsalnak, elhagynak és... Á!
               Ajánlom magamat.</p>
				<p>És a legszebb álom:</p>
				<p>Michaelis Ilona Elemér Miklóshoz ment férjhez és én elcsábítottam őt. Miklós a férj
               és én a csábító! Ez olyan szép, hogy csak ritkán szabad rágondolni, nagy ünnepeken,
               karácsonykor és husvétkor, egyszer talán a születésnapomon. De mindennap ilyen fényes
               álmot!? Vigyázni kell rá! Az ember ne koptassa el azt, ami túlságosan szép.</p>
				<p>*</p>
				<p>Két nap! A harmadikon levelet kaptam. Korán reggel hozta egy fiú, a cselédek vették
               át. A boríték címzésén az írás? De furcsa, mintha ösmerném ezeket a betűket... Eh!
               Felbontom!</p>
				<p>Tisztelt Uram!</p>
				<p>Mindkettőnk szerencsétlenségére rossz, zaklatott, órában találkoztunk a multkor.
               Szinte a beszámíthatatlanságig ideges voltam. Amit akkor mondtam, tiszta őrültség
               volt, azért józan ember helyt nem állhat. Azt teszem, amit még soha életemben
               emberrel meg nem tettem: bocsánatot kérek Öntől.</p>
				<p>Érzem, hogy ezenkívül magyarázattal is tartozom Önnek. A felesége Őnagyságának három
               napra szállást adtam. Kérem, higyje meg, sem ez idő alatt, sem máskor soha egy ujjal
               nem értem Őnagyságához és ez alatt a három nap alatt is úgy éltünk egymás mellett,
               mint két testvér. A szó szoros értelmében, mint két testvér. Egyedül jóérzésére
               hivatkozhatom, amikor arra kérem, hogy higyjen Őnagyságának és higyjen nekem is.</p>
				<p>A magam részéről pedig még annyit: higyje meg Tisztelt Uram, nekem talán nehezebb sor
               volt ezt a levelet megírni, mint Önnek azt elolvasni. Tisztelettel</p>
				<p>E. M.</p>
				<p>Kétszer-háromszor-tízszer olvastam el a levelet. Akkor már kívülről tudtam. Más talán
               előbb tanulta volna meg, de én világéletemben nehézfelfogású ember voltam, igaz, hogy
               viszont mindig nagyon szorgalmas.</p>
				<p>Tehát, Ő írt nekem. Ugyanazokkal a betűkkel, amelyekkel annak idején a feleségemnek
               Rómába. És... És egy gentleman azt mondja, hogy soha egy ujjal nem ért Őnagyságához.
               Ez természetes és ez könnyen is elhihető, éppen úgy, mint az a másik: »úgy éltünk
               egymás mellett, mint két testvér«. Én elhiszem. Hiszen én nem három napig, de
               gyakran három hónapig, úgy éltem mellette, mint egy testvér. Rendben van, én hiszek
               Önnek Uram, de nagyon kérem, ne legyen erre túlságosan büszke. Őnagysága és én, mi is
               úgy éltünk egymással, mint két testvér. Hiszek.</p>
				<p>Hogy Önnek nehezebb sor volt ezt a levelet megírni, mint nekem azt elolvasni?
               Meghiszem azt! Nekem egyáltalán nagyon könnyű sor volt ezt a levelet elolvasni. Mert,
               lássuk csak, mi is van ebben a levélben? Az, hogy a feleségemnek van egy jó testvére.
               Tisztességes ember az ilyesminek örül. Mentül többen szeressenek engem, de még
               többen szeressék azt, akit én szeretek.</p>
				<p>És aztán: milyen kedves, hogy visszatér arra a jelentéktelen kis találkozásra, ott az
               Ön előszobájában. Higyje el Uram, igazság szerint rajtam volna a sor, hogy
               bocsánatot kérjek Öntől. Hiszen én hibáztam. Gorombán és tapintatlanul becsöngettem
               két jó testvérhez. Mi jogon? Quo jure? - mint mi jogászok mondjuk. Hiszen nem is
               hívtak engem. Jóravaló ember pedig hívás nélkül nem ront be egy lakásba. A
               házitűzhely szentsége! Magánlaksértés - és itt megint a jogász beszél - a törvény ezt
               bünteti is, még pedig igen szigorúan. Önnek, uram, joga volna engem egyszerűen
               följelenteni magánlaksértésért. Hát még az, hogy a házmesternek azt mondtam, hogy én
               vagyok a végrehajtó. Hivatali hatalom bitorlása. Mint látja, kérem, valósággal
               halmoztam a bűneseteket és mindezt - súlyosbító körülmény! - tanult jogász
               létemre.</p>
				<p>Hogy Ön mondott volna akkor őrültségeket. Bocsánat! Ez ellen teljes tisztelettel
               tiltakoznom kell. Az én viselkedésem volt otromba. Szavaim megbocsáthatatlanok. A
               rossz, zaklatott, ideges óráért pedig őszintén sajnálom Önt, bár bevallom, nem tudom
               teljes megértéssel. Rossz, zaklatott órák? Nem ösmerem őket. Az én életem eddig oly
               nyugodt volt, egyenletes és nem ösmert sem bánatot, sem keserűséget. Most pedig én, a
               szerencsés ember, értsem meg Önt, a szerencsétlent!? Nagy feladat. Tartok tőle, sosem
               fogom tudni megoldani.</p>
				<p>»Azt teszem, amit még soha életemben emberrel meg nem tettem: bocsánatot kérek
               Öntől.«</p>
				<p>Szinte egyforma helyzet. Ön életében ma kér először bocsánatot valakitől. Tőlem pedig
               az életben ma kér először bocsánatot valaki. Mondom: a helyzetünk szinte
               egyforma.</p>
				<p>És kezemben, mint gyermek kedves játékát, a levelet szorongatva, elaludtam. Most
               tudtam aludni. Fényes nappal elaludtam. Elkábított az öröm, a boldogság.</p>
			</div>
			<div type="chapter">
				<head>XXXI.</head>
				<p>Estefelé ébredtem. Pihent voltam, de az érzésem mégis furcsa. A testem mintha nem
               tartozna együvé, minden tagom csak úgy lóg rajtam, egyik éppen, hogy a másikhoz
               tapad, mintha ragasztva volna. A karomat, a lábamat akár le lehetne srófolni, meg sem
               érezném. Az izmaim még alszanak.</p>
				<p>Jó. Megfürdöm. Eszem egy sonkát, azután járok egyet és vissza az ágyba.</p>
				<p>Fürdő után kimegyek az ebédlőbe. Az asztalon két teríték. Nem értem. Vendéget hívtam
               talán...? Csöngetni akarok a cselédnek. Az ebédlőajtó nyílik. Belép Ilona.
               Pongyolában, otthonosan.</p>
				<p>Hazajött.</p>
				<p>Nem tudtam szólni, nem is akartam. Féltem beszélni.</p>
				<p>Némán leültünk az asztalhoz, egyszerre mind a ketten. Tálaltak. A vacsorát - az
               ételek soráról láttam - már ő rendelte. Az első pár falat után megkérdezett (ő
               engem):</p>
				<p>- Megkapta ma a levelet?</p>
				<p>- Igen kérem, ma reggel levelet kaptam.</p>
				<p>- Igen... és... szóval, nem lepte meg, hogy hazajöttem.</p>
				<p>- Nem kérem, nem lepett meg.</p>
				<p>- Akarja, hogy... Én készséggel megmagyarázom...</p>
				<p>- De kérem...</p>
				<p>- De igen... Érzem, hogy meg kell magyaráznom, miért mentem el innen.</p>
				<p>Szünet. Azután én:</p>
				<p>- Nem kell magyaráznia. Én úgyis tudom, hogy maga miért ment el, Ilona.</p>
				<p>Ekkor szólítottam újra először a keresztnevén.</p>
				<p>Nem felelt. Az ételek fölé hajolt. Evett. Sokat és nem a régi finnyás válogatással.
               Igen... Úgylátszik az alatt a három nap alatt nem volt bőviben az ennivalónak. A
               testvérek koplaltak. Nekem akkor is volt ebédem és vacsorám. Nagyon elszégyeltem
               magamat. Mennyi igazságtalanság ezen a világon Az egyik ember jóllakik, a másik
               éhezik.</p>
				<p>Vacsora után rágyújtottunk. Ő közelebb húzta székét az enyémhez.</p>
				<p>- Mégis... Azt hiszem, nekünk kettőnknek volna beszélni valónk... Sok minden...</p>
				<p>Tiszta szívből megsajnáltam őt. Egy pillanatra valami homályos kép futott el a
               szemeim előtt. Nem vagyok a férje. Az apja vagyok. A tékozló gyermek hazatér...</p>
				<p>- Nem Ilona, most nem. Majd eljön mindennek az ideje. Nem kell mingyárt az első
               napon... Maga most hazajött... És... és itthon van, ha úgy akarja...</p>
				<p>- Itthon... Akarom... Itthon...</p>
				<p>És ekkor olyasvalami történt, amit elhinni sem lehet. Valami, amiről azt hittem,
               nincs és nem is lehet a világon. Valami, amiért szégyelni fogom magam, amíg élek.</p>
				<p>Térdrebukott és megcsókolta a kezemet.</p>
				<p>Olyan hirtelen jött ez és annyira elkábított, hogy, sajnos, nem tudtam
               megakadályozni. De amíg élek, nem bocsátom meg magamnak és minden napom minden
               órájában gondolatban bocsánatot kérek tőle ezért. Egyetlen vigaszom, hogy ő nem sírt.
               Akkor sem! Egy könnyet nem ejtett kezemre. Arca halotthideg volt, szeme merev.</p>
				<p>Csak nagysokára tudtunk egymáshoz szólni. Én kezdtem és éppen csak hogy mondjak
               valamit:</p>
				<p>- Az első reggel, tudja azután, hogy már nem volt itthon... kimentem az
               édesapjához...</p>
				<p>Felugrott, egész testében reszketett.</p>
				<p>- Az édesapám...</p>
				<p>És nem tudta folytatni.</p>
				<p>- Kérem, bocsásson meg... Én igazán nem akartam nyugtalanítani a szüleit, de valahol
               csak kellett, hogy keressem magát. Én akkor azt hittem, hogy maga kiment az
               édesapjához...</p>
				<p>Hidegen, élesen vágta el a mondatot.</p>
				<p>- Szegény öreget hagyjuk ki a játékból!... Igen!?</p>
				<p>Egy szót sem feleltem. »Szegény öreg« - már megint csúfol. Ekkora úr táviratokat kap
               az Államokból is és »Szegény öreg« - túlzás.</p>
				<p>Később fölkeltem, a hálószobám felé mentem. Ő engedelmesen utánam, kissé vontatottan
               és mereven, mint a »járibaba«, akit zsinóron húznak. Jött, mintha nem a saját
               lépéseivel lépne. Az ajtóban megállt tétován. Rám nézett, kérdés volt a szemében.
               Soha még ember ilyen engedelmesen nem nézett rám. Rámnézett, fölülről nézett rám.
               Persze, hiszen még mindig magasabb mint én. Ezt a húsz centiméter különbséget nem
               hagyta a Fő uccában és akkor eszembe jutott megint minden... Nem fogadhatom el. Ma,
               mingyárt az első éjszaka? Nem szabad!</p>
				<p>Kicsit levontam a fejét magamhoz, lábujjhegyen fölágaskodtam, azután megcsókoltam a
               homlokát. Az ajka ugyan közelebb lett volna, nem kellett volna annyit ágaskodnom, de
               én most csak a homlokát akartam és ez, hogy csak a homlokát, válasz is volt arra a
               kérdésre, ami a szemében reszketett.</p>
				<p>- Nem kényszerítlek - ezt csókoltam a homlokára.</p>
				<p>És becsuktam magam mögött az ajtót.</p>
			</div>
			<div type="chapter">
				<head>XXXII.</head>
				<p>Mennyi véletlen ezen a világon! Az ember el se hinné!</p>
				<p>De csak szép lassan, sorrendben.</p>
				<p>Akkor éjszaka mélyen aludtam, bár előzőleg is majdnem az egész napot átaludtam. De
               most úgylátszik rám jött az alvás, most hogy lelkileg rendbe jöttem és megint itt van
               a csendes boldogság, a régi csendes boldogság, most a testem is megköveteli a
               magáét.</p>
				<p>Reggel kilenc óra lehetett és még mindig aludtam és azt hiszem még sokáig tudtam
               volna aludni, ha nem ébresztenek, a vállamat ráncigálják, könnyeket sírnak az
               arcomra. Hála Istennek sem azelőtt, sem azóta soha nem ébresztettek így és nem is
               lehet ezt elfelejteni sohasem.</p>
				<p>A hálószobámban ketten, Ilona és az anyja. Ilona messzibb az ágyamtól, még ebben az
               órában is, de az édes anyja fölém hajolt és átkarolt és magához szorított, mintha az
               én édes anyám volna és olykor tegezett is, bár néha viszont magázott és egészen
               különösen szólított. Általában a beszéde zavart volt és összevissza. Álmos fejjel
               alig lehetett érteni.</p>
				<p>- Ma reggel megint a rendőrök... Mondd rá édes fiam, hogy gazember... egyáltalán
               Önnek Uram joga van, hogy bármit mondjon... De mi, a felesége és a leánya nem
               hagyhatjuk el, mert amit tett, értünk tette, csak mi értünk... És te is, hiszen a
               veje vagy, az egyetlen gyermekének a férje... és ő jobban jobban szeret, mintha az
               édes fia volnál... ezt csak én tudom, de így van és ha nem így volna, nem rád bízta
               volna az egyetlen gyermeke életét... Mert rádbízta a gyermekét és a gyermeke
               életét... és te ezért felelni tartozol az Úristennek... És nem lehet: csak a jóban
               együtt lenni. Vannak rossz napok is az életben... Az ember ilyenkor nem hagyhatja
               cserben a másikat... Az apját... Minden családban előfordult már... A legjobb
               családokban is... De micsoda szerencsétlenség, hogy nálunk már másodszor is. Vele,
               éppen ő vele. Igen, magának nem kötelessége, hogy higyjen, de azért kötelessége...
               hiszen maga vezette a könyveit, látott mindent, tudhatott előre mindent... magának
               kötelessége lett volna őt figyelmeztetni. Igen, ezt mondta ma reggel a detektíveknek
               is, akik érte jöttek... Mert detektívek jártak nálunk már megint... »A fiam, -
               mondta, - ő tudott mindenről, ő felel mindenért...« És igenis, te a fia vagy. És itt
               nem lehet kibujni. Nem, tisztelt uram, nem lehet. Az ember nem vezet félre egy öreg
               urat. És... de miket is beszélek is én! Hiszen te nem akarsz kibujni semmi alól... Te
               jó ember vagy, olyan jó...</p>
				<p>- Nem, nem, kérem! Nem vagyok jó! Ne tessék azt mondani, hogy én jó vagyok, mert ez
               nem igaz! Én nem vagyok jó! - mondtam tiltakozón és olyan erélyesen, hogy az anyósom
               meghökkent.</p>
				<p>De csak egy percre.</p>
				<p>- Micsoda! Nem vagy jó!</p>
				<p>És újult erővel rámvetette magát.</p>
				<p>- »Én nem vagyok jó!?« Ezt mindenki mondhatja magáról. »Én nem vagyok jó«. És azt
               hiszed, hogy ezzel már vége is. Te igenis jó vagy... egy angyal.. azt csak mi tudjuk,
               hogy milyen jó.. és különben is ez mindegy.... Ha nem is vagy jó, de a kötelesség! És
               ő semmit se csinált, én mondom a felesége, hogy semmit se, semmi rosszat, csak
               ellenségei vannak és irígyei... Azért, mert olyan nagy és olyan okos ember... De ha
               most Ön is oda akar állni az ellenségei és az irígyei mellé... Ha azt hiszi, hogy ezt
               lehet.. Én nem bánom... Ha cserben akar hagyni minket... Ezért felelni fog valamikor
               a jó Istennek... De mit is beszélek össze-vissza vén asszony, én!? Felelni fog?
               Hiszen maga nem hagy cserben. De sohasem, két védtelen szegény nőt... Hiszen... Te jó
               ember vagy, olyan jó...</p>
				<p>Felelni akartam megint. De Ilona rám nézett szigorúan és erősen. Eddig nem szólt egy
               szót sem, most sem. Csak nézett szigorúan és erősen és gyűlölettel. Azt hiszem, sosem
               gyűlölt még ennyire. Még a nászútunkon sem. Nézett és parancsolt és ennek nem
               lehetett ellentállani.</p>
				<p>Megkértem a hölgyeket, menjenek ki, fel akarok öltözni és rohanni gyorsan oda, ahová
               Michaelis Gusztávot juttatták az ellenségei és az irígyei.</p>
				<p>Ilona kiment, az anyja is, de alig két percre. Már újra nálam, szinte beesett a
               szobámba és - hiába minden könyörgésem, - rámhúzta a harisnyámat, a cipőmet,
               letérdelt elém és úgy öltöztetett haragos és kétségbeesett buzgalommal, ez a finom és
               igazán még nem is öreg hölgy, aki elé biztos, hogy világosban még sosem került
               öltözetlen férfi, még az ura sem.</p>
				<p>Rámhúzott és erőszakolt mindent, harisnyakötőt és cipőt rámszorított, a kabátomat rám
               gombolta és már nyomott is ki az ajtón, még azt sem engedte, hogy megmosakodjak.</p>
				<p>Lent kocsi és míg mentem a Zrinyi uccába, kábultan eszembe jutott mindenféle, hogy
               íme mennyi és micsoda véletlenek a világon. Ilona éppen tegnap ún rá a testvérére és
               ma reggel már az apját a rendőrségre... Mindez persze véletlen, csupa véletlen. Ő
               igazán nem azért jött tegnap haza, mintha... Micsoda ocsmány gondolat!... Ha komolyan
               gondolnám, megérdemelném, hogy eltaposson érte a ló, aki a kocsim elé van fogva.
               Mert hogyan tudhatta volna ő már tegnap azt, hogy mi fog történni ma! Ilyesmit
               senkisem tudhat előre. Nincs az az ember a világon, aki valamit előre tudhatna. Az
               apósom sem tudta előre. Hiszen ha tudta volna, bizonyára hív, hogy jöjjek be a bankba
               és nézzem meg a könyveit. De nem hívott, most már hónapok óta nem és nagyon helyesen,
               mert miért hívott volna, amikor ő sem tudta, hogy mi készül ellene. Hogyan is
               tudhatta volna?...</p>
				<p>A Zrinyi uccában ki a kocsiból és föl a lépcsőn. Kettőt-hármat is ugrottam egyszerre,
               mint a bakkecske, behúnyt szemmel előre. Szerencse, hogy mint ügyvéd jól ismerem a
               főkapitányság lépcsőit, folyosóit, szobáit. Milyen szerencse ez is!</p>
				<p>- A fia vagyok, az ügyvédje! - mondtam, hogy odaértem az ügyeletes tisztviselő elé,
               aki apósomat kihallgatta.</p>
				<p>Ő pedig állt feszesen a kapitány előtt, arca kicsit szürke, de másként kemény és
               bátor, végig férfi most is és nagyobb mindenkinél. A húsz centimétert azt nem vehetik
               tőle el, még itt sem! És egyébként is monokli a szemében és az arca borotvált,
               tiszta. Kedvet éreztem, hogy bocsánatot kérjek tőle, amiért így jöttem hozzá
               mosdatlanul.</p>
				<p>Belenéztem az iratokba és aztán elkezdett bennem dolgozni az ügyvéd-gép. Tudtam, hogy
               mit kell csinálni és meg fogom csinálni. Nem mintha jó ember volnék, hiszen éppen ma
               jelentettem ki, hogy nem vagyok jó ember, de megteszem hiúságból, csak azért, hogy
               megmutassam, mit tud bennem az ügyvéd. Ma kiteszek magamért és meg fogom mutatni a
               többi ügyvédnek, mindnek, valamennyinek, hogy mit tudok én! Az ember nem hiába
               tanulta a mesterségét és hadd irígyeljenek és pukkadjanak, amikor látják, mekkora
               csávából tudok én kirántani egy embert. Igaz, szép ügy is volt és sokan
               megirígyelhettek volna a szerencséért, hogy éppen az én kezembe jutott. Az irígység
               jogos, de - sajnálom tisztelt kolléga urak - a szerencsémet, az én egész külön nagy
               szerencsémet, nem adhatom önöknek. Ami az enyém, az az enyém!</p>
				<p>Átfutottam az írásokat és az álmosságtól kóválygó fejjel is megértettem, hogy mit
               kell itt tenni. Kértem a kihallgatás felfüggesztését mindaddig, amíg az ellenfél
               ügyvédeivel tárgyalok.</p>
				<p>- Egy, legfeljebb két óra mulva visszaleszek.</p>
				<p>Apósomra néztem, bátoritottam.</p>
				<p>- Egy cigarettát, - súgta felém elepedt hangon és ahogyan mondta, ritkán érkezett
               ennél meghatóbb kérés fülemhez.</p>
				<p>Kezébe csúsztattam a tárcámat.</p>
				<p>Azután le, megint bakugrásokkal a lépcsőn. Lent taxi-autó. El az ügyvédekhez. Nem
               tartott sokáig a dolog. Megleptem őket, rájuk rohantam, letepertem őket a
               mohóságommal. Vállalok és aláírok én mindent, amit csak parancsolnak és nem bánok
               semmit, szavatolok az egész vagyonommal. Jó pénz az öreg Michaelis, még most
               koldusszegényen is. A kisujja többet ér az egész Rothschild-háznál. Mit tudjátok ti,
               hogy ki az a Michaelis Gusztáv? Ostobák! A hátam mögött összenevettek, hogy aláírok.
               Csak nevessetek! A végén mégis én csinálok majd jó üzletet. Mert eljön az idő megint,
               hogy futnak a táviratok az Államokból. Egy egész külön kábelt kell majd a tenger alá
               fektetni és ennek a kábelnek más dolga sem lesz, minthogy kiszolgálja Michaelis
               Gusztávot és Amerikát, amint éjjel-nappal táviratokat küldenek egymásnak. Ők ketten.
               Apósom és Amerika. Ez így lesz és akkor ti fogtok sírni és én fogok nevetni. Mert
               pénzem lesz sok és nyereség temérdek. Hasznok és kamatok is. Tudjátok is ti azt, hogy
               mennyi pénzt lehet keresni Michaelis Gusztávon! Csak érteni kell hozzá.</p>
				<p>És aláírtam mindent.</p>
				<p>De - délre már vittem haza az öreget. Autón mentünk és ő egész úton szemébe nevetett
               a városnak. Fölényesen, okosan. Büszkén nézett ki az autó ablakán és fogadta a
               köszönéseket. Mert már megint köszöntek neki az emberek, mélyen, alázattal és én ott
               ültem mellette gőgösen és eltelten és eszembe jutott, hogy ez a sok köszönés, ez a
               hódolat és csodálat mind egy kicsit nekem is szól. Az én aláírásom. Olyan volt,
               mintha megvásároltam volna valami nagyon nagyszerűt, egy természeti csodát, a Niagara
               vízesést, például, ami eddig mindenkié volt. Szegény ostobák! Ők köszönnek neki és
               csodálták és azt hiszik, hogy még mindig az övék. Pedig, - jó, jó, csak bámultatok, -
               a Niagara mától fogva magántulajdon. Megvette: dr. Berényi Sándor ügyvéd. Budapesten.
               Alkalmi vétel, pompás! Ezt csináljátok utánam, ha tudjátok.</p>
			</div>
			<div type="chapter">
				<head>XXXIII.</head>
				<p>Hazavittem. Már tudniillik én hozzám. Mert, - szégyelem megmondani, de hiába, így
               volt - ennek a nagy embernek most már nem volt lakása. Elvették tőle a hitelezői, az
               ellenségei és hogy ma délben egyáltalán eljuthatott a rendőrségről, ennek egyik ára
               az volt, hogy amikor eljutott onnan, már nem volt hová mennie.</p>
				<p>De nem baj! Azaz, hogy csak én nekem baj. Mert tőlem vették el a Nagy János uccai
               fehér házat, én tőlem, aki annyit ődöngtem és ácsorogtam ott, szemtelenül és
               férfiatlanul ólálkodtam, de mégis csak ott álltam és vártam, mint az Ígéret
               Birodalmának kapuja előtt. Vártam és egy ifjúság mult el ebben a várakozásban. Az én
               ifjúságom! Nem valami kitünő emberé, csak az enyém. De a kutyának is jussa van egy
               tavaszra ebben az életben.</p>
				<p>Én elveszítettem a fehér házat. De ő!? Ne féljetek, lesznek még neki egész házsorai
               Budapesten és Bécsben, talán még Berlinben is. Nem kell félteni ezt az embert és az
               jár jól, aki most áll melléje, most nem hagyja el és szállást ad a hajléktalan
               Cézárnak. Mert Cézár nagylelkű és nem felejti el, hogy ki nyujtott kezet neki akkor,
               amikor gonosz ellenségei a földre akarták buktatni.</p>
				<p>És azután a lelkes öröm, amivel odahaza fogadtak. Nemcsak őt, még engem is! Anyósom
               oly jó volt, még meg is köszönte azt, amit tettem, noha itt köszönni semmit sem
               kellett, hiszen még csak kötelességet sem teljesítettem, egyszerűen jó üzletet
               kötöttem, megvettem magamnak a legpompásabb bankárt akkor, amikor ő olcsón volt
               kapható. Ravaszul kihasználtam azt az órát, amikor bessz volt Michaelis Gusztávban. A
               feleségem melegen kezet szorított velem, igazán testvériesen. Ime máris kerestem. Ez
               a kézszorítás az első kamat.</p>
				<p>Megebédeltünk, négyen ültünk az asztalnál, egészen családiasan és én velük
               tökéletesen egyenrangú. Lám! Sosem szabad kétségbeesni. Csodák mindig történnek.
               Ime, az én esetem is. Pár nap előtt még feleségem sem volt és most egyszerre mingyárt
               négyes családom is. Tanulságos példa! Okuljanak belőle a csüggedők, azok, akik
               mingyárt a fejüket lógatják.</p>
				<p>Föl a fejjel! Délután segédkeztem nekik, hogy pár kedves holmijukat, ami még az övék
               maradt, elhozhassák a Nagy János uccából, az ottani cselédséget végkielégítettem,
               azután feleségem szüleinek lakást vettem egy szállóban. Csak ideiglenesen. Mert
               néhány nap mulva szanatóriumba utaztatom az öreget. Egy ilyen rendkívüli ember kell,
               hogy kipihenje magát élete és pályája nagy fordulóján. Hadd gyüjtsön idegeket. Nekem
               gyüjti őket. Ő még nem tudja, de én már igen: mihelyt talpra áll, nekem fog
               dolgozni.</p>
				<p>És sokan még azt hiszik, hogy szerelmi házasságot kötöttem. Ostobák! Hát még mindig
               nem látjátok, hogy micsoda családba nősültem belé! Miféle nagy pénzek várnak még rám.
               Pénzek és hasznok. Hasznok!</p>
			</div>
			<div type="chapter">
				<head>XXXIV.</head>
				<p>Pár hét mulva nem volt egy fillérem sem. A váltók, amiket az öregért aláírtam...
               Szóval elhordták mindenünket. A Nagy János ucca után sor került én rám is és egyik
               reggelen szegényebb voltam még Elemér Miklósnál is.</p>
				<p>Ebben sok jó volt. Elvették a pénzemet, de visszaadták a szegénységemet, az
               ifjúságomat. Szegény lettem - és eltünt a hamis, sőt mondhatni igazságtalan helyzet,
               hogy nekem több a pénzem, mint Budapest legkitünőbb bankárának, Michaelis Gusztávnak.
               Szegény lettem - és a szegénység nagy lelki egyensúly. Most már aztán igazán nem kell
               szégyenkezve járnom az uccákon, hogy íme mennyi kitünő tudós, költő és művész koplal,
               mennyi mártírja az emberi gondolatnak és az emberi érzésnek, míg nekem hajlékom,
               ruhám és kenyerem van. Hát most már nekem sincs!</p>
				<p>És azután: lehet kezdeni előlről. A vagyonban már-már elpocakosodtam lelkileg is.
               Elégedett voltam és ostoba. Polgárilag tökéletes. Hogyan gyűlölöm pedig a
               tökéletességet. A tökéletesség a bevégzettség, az egyformaság, az unalom. A
               tökéletesség után nincs tovább. Fejlődni, előbbre menni csak az tud, akinek van
               miért, akinek javulnia kell, csiszolódnia, gyarapodnia. Elvesztettem egy
               takarékbetétet és kaptam helyette cserébe egy egész világot. Ilyen pompás üzletet is
               csak én csinálhatok.</p>
				<p>*</p>
				<p>Kimentünk lakni a Kisstáció uccába. Két szoba és előszoba. Az előszoba, egyúttal
               iroda is. Délre két tál étel, estére egy, hús csak vasárnap. Bor, cigaretta, pálinka
               nincs többé. Kocsi soha, villamos is csak ritkán. Színház, hangverseny, új ruhák,
               messzi utazások - elmultak. Michaelis Ilona fehér lábán stoppolt harisnya. De:
               mindent lehet visszaszerezni! Mindent, ami elveszett és még annál is többet. Micsoda
               új területek én előttem! Dolgozni és győzni! Az emberek azt hiszik, hogy leestem a
               pincébe. Nevetséges! Én feljutottam egy magas toronyba, ahonnan átláthatom a világot
               és az életet, ami az enyém lesz megint.</p>
				<p>Ilonának az első napon felajánlottam, hogy mehet. Szabad! Igazán nem akarom lehúzni
               magamhoz a szegénységbe.</p>
				<p>- Végre is én megcsaltam magát. Vagyonos emberhez ment nőül és most egy koldus
               felesége. Ez csalás és magának tulajdonképpen jogában volna, hogy becsukasson engem.
               Maga fiatal és szép. Sosem volt olyan szép, mint most. Soha annyi joga ruhákra és
               kocsikra és ékszerekre. Palotákra, egy nagyszerű és irígyelt életre...</p>
				<p>Ilona, sajnos, félreértett. Gőgösen felvonta homlokát:</p>
				<p>- Szégyelje magát! Most küldene apáékhoz, amikor ők tönkrejutottak...</p>
				<p>- De bocsásson meg. Én igazán...</p>
				<p>- Ruhák, ékszerek, kocsik. Hogy érti ezt? Ne kényszerítsen arra, hogy hangosan
               kimondjam azt az... azt az ocsmányságot, amire maga gondolt. Hát kinek néz engem.
               Vagy nem ismer?</p>
				<p>Erre nem tudtam felelni. De a kérdés túlságosan is nehéz volt. Ismerem, vagy nem
               ismerem a tulajdon feleségemet? Én bizony nem tudom. Egyáltalában olyan nehéz, hogy
               egyik ember tökéletesen kiismerje a másikat. Hát még a férj a feleséget.</p>
				<p>Ő folytatta:</p>
				<p>- Ruhák, ékszerek, kocsik? Igaza van, jogom van rájuk. De ruhák, ékszerek, kocsik,
               nekem ezt csak az uram szerezheti meg! A férj!</p>
				<p>A férj! Most eszembe juttatta, hogy ki vagyok. És én belülről boldog és hálás voltam,
               hogy nagy nyomorúságának napjaiban sem feledkezett meg rólam.</p>
				<p>Még az új lakás dolgait beszéltük meg. A két szoba közül az egyik lesz az övé, a
               másik az ebédlő, ahol én hálni fogok, az előszoba pedig az iroda.</p>
				<p>Szerénytelenül közbevágtam.</p>
				<p>- Esetleg az előszobában is hálhatnék, az irodában. Hiszen valószínű, hogy mostanában
               mindig hajnalig fogok dolgozni. Mingyárt ott maradhatnék. Három széket sorjába
               állítok és azon ágyat vetek magamnak. Vagy... Még jobb: ülve alszom egy karosszékben.
               Ha az ember fáradt, egy szék is...</p>
				<p>- Ahogyan gondolja, - mondta és gyűlölettel nézett rám.</p>
				<p>Nagy, igazi gyűlölet volt, szép gyűlölet. Nem egy hosszú házasságban elkoptatott,
               fáradt és lankadt gyűlölet, de új, friss! Szűz gyűlölet.</p>
				<p>*</p>
				<p>Egy reggel mentünk át a Stáció uccába. Én segítettem a bútorokat hordani és a
               munkásokkal együtt jöttem a bútoros kocsin. Ilona nagy dáma volt, ő villamoson
               érkezett.</p>
				<p>Ebédet még nem tudtunk főzni, valami hideget ettünk, amit még a régi lakásból hoztunk
               magunkkal. Papírosról ebédeltünk. Bevallom, az én ötletem volt, valamennyire önző is.
               Valahogyan el akartam kerülni, hogy ebéd után tányérokat is kelljen mosogatnom. Mert
               én fogom az edényeket mosogatni, a cipőket is tisztogatni. Nekem igazán semmi. Fiatal
               koromban megszoktam és most ime milyen kitünő hasznát veszem neki. De a lakás
               takarításánál Ilona is fog nekem segíteni. Az ő ágyát mindenesetre ő maga fogja
               rendbehozni. Cselédre gondolni se lehet, de minden hónapban jön egy bejárós asszony
               nagymosásra és nagytakarításra, később, ha »jobban megy« nekünk, havonta kétszer
               is.</p>
				<p>Pompás program, hiba nélküli kiszámítások, a gép be van állítva, mingyárt el is
               indulhat.</p>
				<p>*</p>
				<p>És el fog indulni! Még ma éjszaka. Ügyvédi táskámban aktákat hoztam magammal. Nem az
               én aktáim voltak. Nekem már nincsenek. Ugyan ki is bízna pört tönkrejutott
               ügyvédre.</p>
				<p>Ez a sok akta egy elsőrendű fiskálisé, egy hatalmas ügyvédé, aki - szegény,
               agyonhajszolt, ember, hogyan érne rá mindennel foglalkozni - rám bízta azokat.
               Közönségesen szólva, kiadta nekem az ügyet albérletbe. Kiváló ügy volt, kincstári
               pör, az embernek vissza kellett nyúlni a tizenhetedik, sőt tizenhatodik századbeli
               törvényekig. Olyan kiváló elme, mint ő, aki folyvást új és új dolgokat termel, persze
               már régen elfelejtette ezeket a holt és száraz dolgokat, de én, akiben semmi
               eredetiség nincs, akinek az agyvelejében hát elegendő hely van idegen dolgok számára
               is, én, a jó magoló, még emlékszem mindezekre a régi törvényekre. Jó kisegítőmunkás
               leszek, szorgalmas téglahordó, kőtörő, gerendacepelő, a végén pedig, amikor együtt
               van már az egész nyers ház, ő megrajzolja a cirádákat, ami tulajdonképpen házat
               csinál a nyers épületből. Ő adja a márványt és ő tűzi ki a zászlót, a végén mond egy
               remek beszédet, három-négy éles megjegyzés, ami fenekestül felforgatja az ellenfél
               egész okfejtését és nyert. A lángész győzött.</p>
				<p>Babonás félelemmel szorongattam hónom alatt a táskát, benne a sok szép kék
               aktapapíros, bélyeg és pecsét, kövér paragrafusokra való hivatkozás. Gyönyörű anyag,
               szerelmesnek lehet lenni belé. Csak ez sikerüljön és akkor a többi már könnyen fog
               menni, magától jön minden. De ez a mai indulás, ez minden. Az életem rajta. Csak ma
               éjszaka legyen szerencsém. Csak ma tudjak dolgozni.</p>
				<p>Vidáman néztem körül az olajfestékes kis szobákban, ahol úgy, ahogy el tudtuk
               helyezni régi bútoraink maradékát. Egy kis tükröt is megmentettem és magammal hoztam.
               Íróasztalom fölé szögeztem, szembe velem. Hadd legyen mindig előttem, hadd lássam
               benne magamat, hogy ki vagyok, milyen csunya, milyen esett! Mennyit kell még
               dolgoznom, mennyit javítanom magamon!</p>
				<p>Ostor alatt élni újra!</p>
			</div>
			<div type="chapter">
				<head>XXXV.</head>
				<p>Az első éjszaka.</p>
				<p>Kilenc óráig este vártam haza Ilonát. Nem jött. Nem mintha türelmetlen lettem volna,
               de kár minden percért és úgyis az előszobán át kell jönnie, én fogok neki ajtót
               nyitni, mingyárt kiülök az íróasztalhoz és dolgozom. Lassan belehevültem a munkámba.
               Eleinte még negyedóránkint néztem az órára, később csak óránkint. Azután egyáltalán
               nem. Ridegen elfeledkeztem mindenről, arról is, hogy férj vagyok, pedig a feleségem
               éppen tegnap mondta meg nekem, hogy az vagyok.</p>
				<p>Hajnali négy óráig dolgoztam. Akkor megettem két nagy karéj kenyeret. Lusta voltam,
               hogy ilyen későn még vacsorát főzzek magamnak és a kenyér különben is az ételek
               királynője. Az őseledel, bibliai öröksége az embernek. Két karéj kenyeret is szántam
               magamnak, de nem tudtam végig enni, a második közben elaludtam, ott ültő helyemben,
               fejem az íróasztalon.</p>
				<p>Reggel kilenckor ébredtem, megmosakodtam, teát főztem magamnak. Elmentem az
               ügyvédhez. Szállítottam a munkát. Vittem a hónom alatt a kéziratot, mint a suszter a
               kész cipőt.</p>
				<p>- Mi az? Már megvan? Ilyen szorgalmas! Vigyázzon, ne dolgozza magát agyon.</p>
				<p>- Kérem, igazán nem a szorgalom miatt, de ráértem, nagyon unatkozam és amúgy is
               nagyon érdekelt az ügy.</p>
				<p>- Adja ide.</p>
				<p>Elolvasta, ő az én írásomban olvasott, én az ő arcában. Hogyan tetszik neki? Meg van
               elégedve? Ad-e majd új munkát? És főként: ad-e pénzt, de ma, most, mingyárt,
               tüstént, ebben a percben. Mert kell, nagyon. Hiszen már nincs, még cigarettára valóm
               se.</p>
				<p>Befejezte az olvasást. Nem dicsért egy szóval sem. De nem is kifogásolta a
               munkát.</p>
				<p>Végre megszólalt:</p>
				<p>- Óhajtja a honoráriumot?</p>
				<p>- Kérem szépen, én...</p>
				<p>- Ne okoskodjék! Pénz! Kell-e!?</p>
				<p>Húsz éves korom óta nem beszéltek velem így. Ha ezt Ilona hallaná, hogy az ő férjével
               így!</p>
				<p>- Kérem... igazán nem azért siettem... Nehogy azt tessék gondolni...</p>
				<p>- Jó, jó.</p>
				<p>A goromba nagy ember fölkelt, a pénzszekrényhez ment. Mit fog adni, mennyit? Csupa
               szívdobogás voltam. Egy kicsit állt a pénzszekrény előtt, de nem nyult be. Mintha
               gondolkozott volna. Azután visszajött az íróasztalhoz, üres kézzel. Fölálltam, a
               térdem reszketett. Ha most valaki rám fuj, én menten hanyatt vágódom.</p>
				<p>Rám nézett erősen, azután elém tolt egy üres nyomtatványt, a kezembe tollat
               adott.</p>
				<p>- Itt a nyugta, írja alá.</p>
				<p>- De kérem alásan... nem lehet... A nyugta üres... Vagy igazán semmit se méltóztatik
               adni? Olyan rossz volt a munkám.</p>
				<p>Rám mordult:</p>
				<p>- Mit akar! Hogy dícséretekkel fizessek? Magának pénz kell. A munkája?... Töltse ki a
               nyugtát, amennyiről akarja... Megérdemli. A munkája nagyon jó.</p>
				<p>Megfogóztam az asztal szélében. A toll kiesett a kezemből. Nem tudtam érte lehajolni.
               A nagy ember maga vette föl. Engem megfogott a két kezével. Leültetett. Ő töltötte ki
               a nyugtát. Sokkal-sokkal nagyobb összegről, mint én álmodni is mertem volna.</p>
				<p>Most nem birtam magammal. Ez az agyvelőbérlő! Meg akar szégyeníteni.</p>
				<p>- Kérem, ha azt tetszik hinni, hogy azért, mert... A szegénység nem eladó... És nekem
               van pénzem.. Nem sok, de azért egy félévig meg tudnék belőle élni gond nélkül...</p>
				<p>- Ne beszéljen annyit. Nem kérdeztem.</p>
				<p>Visszament a pénzszekrényhez, azután leszámolta nekem az összeget az asztalra. Zsebre
               akartam vágni szó nélkül. Bizonyára túlmohón kaptam a pénz után, ő ezt talán
               észrevette és elszégyelte magát. Valami kedélyeskedéssel enyhíteni akart a helyzeten
               és ezért mondta:</p>
				<p>- Olvassa meg előbb a pénzt. Mit lehet tudni? Hátha tévedtem? Hátha kevesebbet adtam
               kolléga úr.</p>
				<p>Most először mondta: »kolléga úr«. Én pedig az engedelmesség egy gépies ösztönével
               egyenkint vettem a bankókat, sorra számoltam is őket.</p>
				<p>Amikor az első pénz a kezembe ért, mintha a gyomrom a ma reggeli üres teára hirtelen
               a legjobb falatokkal telt volna meg. Jóllakottnak éreztem magam. A második bankóra
               fáradtnak, a harmadikra gazdagnak. Azután megint pihentnek, erősnek, fiatalnak.
               Szépnek is. A végén, mintha új test nőtt volna régi agyonéjszakázott, lehajszolt
               konflisló-testemben. Egy új test, emberi test. Gyönyörű pillanatok voltak ezek, bár
               adta volna ki a tiszteletdíjamat apró, egészen apró pénzben, lassan-lassan számolva,
               hogy órákig is eltartott volna ez a nagy-nagy boldogság.</p>
				<p>Már nem szédültem, sőt, amikor ott helyben mingyárt megkínált újabb munkával, egy
               kicsit úgy tettem, mintha gondolkoznék, haboznék. Azután is előbb átolvastam az új
               aktákat, látszólagos finnyás válogatással, mintha nem volnék bizonyos magamban, hogy
               vállalom-e a munkát. Ő csak mosolygott. És neki volt igaza. Vállaltam. Pihenés? Még
               szó se lehet róla. Az ostornak még sokáig kell suhogni fölöttem.</p>
				<p>Amikor elmentem, olyan fönt voltam, hogy én voltam az, aki kezet nyújtottam neki.</p>
			</div>
			<div type="chapter">
				<head>XXXVI.</head>
				<p>Le az uccára. A többiek közé, emberek közé. Újra ember vagyok én is, felnőtt ember. A
               zsebemben pénz.</p>
				<p>Egy vágy volt bennem, egy gyermekes, egy hatalmas vágy. Nem az evés! De kocsiba ülni.
               Kocsit! És ha csak egylovast és ha csak tíz percre is, de kocsit!</p>
				<p>Azértsem! Szerényen, lépésben. Hátha most nem kaptam volna odafent pénzt. Hátha a
               munkám rossz lett volna, vagy az ügyvéd nincs otthon, vagy azt mondja: tessék
               itthagyni, majd elolvasom és jelentkezzék holnap. Vagy a jövő héten.</p>
				<p>Csak most ébredtem rá: mennyi akadály volt előttem, mennyi rossz véletlen. A
               szerencse mind elsöpörte utamból. És én most mingyárt kiuzsorázzam a szerencsét? Nem
               szabad! Meg aztán: egész éjszaka dolgoztam, előttevaló nap bútort cipeltem a hátamon.
               Papírosról ebédeltem, a vacsorám száraz kenyér hajnali négy órakor. Berúgnék most
               egy konflisúttól, nyilt uccán elaludnék a kocsiban, mint valami éjszakáról fenmaradt
               korhely. Az ember nem így kezd új életet.</p>
				<p>El a bankba! Gyalog.</p>
				<p>Ott számlát nyittattam magamnak. Szabad volt. Amim azelőtt volt, elvették, de ezzel
               ki is fizettem mindent, a váltókat, a tíz esztendőt, ami az öreg Michaelisra várt
               volna. Több adósság már nincs. Mindent kifizettem, amit most kerestem az enyém,
               tiszta!</p>
				<p>A pénz kilenctizedrészét folyószámlára tettem, egy tizedrészét megtartottam élésre.
               Szerényen, beosztással kell élnem. Ha van is megint valamim, azért még mindig csak
               napszámos vagyok és mire a zsebben maradt pénz elfogy, újat kell keresni. Ahoz, amit
               itt most elhelyeztem, nyúlni nem szabad.</p>
				<p>Csekk-könyvvel a zsebemben jöttem ki az uccára. Most igazán újra nagykorú. Ezt hozta
               az elmúlt éjszaka, az első éjszaka. Áldott éjszaka!</p>
				<p>...Éjszaka...? A feleségem nem jött haza az éjszaka. Most már szabad volt erre is
               gondolnom, eszembe juthatott, hogy férj vagyok. Férj!</p>
				<p>Délben nem volt otthon. Kis ebédet főztem magamnak, azután lefeküdtem, öt óra
               lehetett, amikor fölébredtem. Nem gondolkoztam, elindultam gyalog, gépiesen a Fő ucca
               felé. Azután visszafordultam. Nem! Nem és nem! Hogyan merem őt gyanusítani? Nincs
               ott! És ha ott van? Mi jogon zavarnám a... testvéreket. Hogy megint a földhöz vágják
               a kalapomat az előszobában, rátapossanak? Régi szép idők. De nekem most már csak egy
               kalapom van, egyetlenegy.</p>
				<p>Haza! Az aktatáska megint teli. Kék papírosok, bélyegek és pecsétek. Tessék dolgozni.
               Ennél jobb nincs.</p>
				<p>Ilona otthon volt. Egy széken ült és maga elé nézett. Ez, ahogyan így mondom, semmi
               sem. De hogyan tudott ő ülni, hogyan maga elé nézni. Mennyi volt ebben! Egy élet és
               több élet, az övé, az enyém, sokunké.</p>
				<p>Nem kérdeztem hol volt, honnan jött... Lámpát gyújtottam. A szeme ki volt sírva és...
               kell-e itt kérdezni?</p>
				<p>A testvér nem vállalta őt. Elküldte. Vagy talán ő maga ment el, mert belátta, amit
               minden jóérzésű embernek különben is be kell látnia, hogy egy elkényeztetett szép
               fiatal nő nem terhelheti magát egy tehetséges fiatalember nyakára. Istenem, mit lehet
               tudni! Elemér Miklós talán lángész. Egy Shakespeare lakik benne, vagy egy Beethoven!
               Voltak már ilyen csodák. És ekkora lángész vesszen el kenyér és napernyő és hócipő
               miatt! Becsületes ember ilyet nem kívánhat. A lángész számára a nő a napfény, a szép
               nő, a fiatal nő, a gazdag nő. Aki pedig nem szép, nem fiatal, vagy nem gazdag, az...
               És végre is itt van a férj! A férj!</p>
				<p>*</p>
				<p>Vacsora csendben. Azután még dolgoztam valamit. Nem sokat, ma már csak éjfélig és
               éjszakára le is feküdtem. Az ebédlődíványra. De mielőtt elaludtam, feljött bennem -
               és éppen ilyen tündéri nap után! - a hálátlanság.</p>
				<p>- Ma pénzt kerestem és éppen ilyenkor nincs az öreg Michaelisnak bankháza, hogy az
               ember tudhatná hová nyugodtan elhelyezni a kis tőkéjét. Nekem már kezd pénzem lenni
               és a világ legkitünőbb bankháza éppen most omlott össze. Ilyen az én szerencsém! -
               zúgolódtam magamban keserűn.</p>
			</div>
			<div type="chapter">
				<head>XXXVII.</head>
				<p>Tíz keserves hónap. Dolgoztam, kerestem, a pénzem mindig gyűlt a bankban. Nagy
               ügyvédek elárasztottak albérleti pörökkel, a munkámat keresték, fizették. Egy-egy
               szerencsésebb kimenetelű pör után híre is ment annak, hogy ki segített az
               ügyvédnek, ki dolgozta föl az anyagot, az emberek eleinte csodálkoztak, azután egy
               napon megjelent az első kliens, sarkában a második; emberek újra rám bízták ügyeiket
               és önállóan dolgozhattam a törvényszéken. Megint kitehettem az ügyvédi táblát és az
               anyag úgy gyűlt az asztalomon, hogy kellett egy segédet fogadnom, azután egyszerre
               másodikat és harmadikat is. De itt még nem tartunk.</p>
				<p>A tíz hónap. Csak titokban ment fölfelé, csak én tudtam róla. Az asszony elől
               elloptam a jó híreket.</p>
				<p>- Lássa, - mondtam, - dolgozom éjjel és nappal és nem megy. Nem fizetnek, a munkámnak
               nincs értéke. Hiába! Nem tudok zöldágra vergődni.</p>
				<p>- Igen. Úgy látszik, még sem érti a dolgát. Úgy látszik, nem elég hozzá a szorgalom.
               Ehez talán más is kell...</p>
				<p>- Tehetség, - vágtam közbe. - Az bizony nincs bennem. Azelőtt persze könnyű volt.
               Hátam mögött állt az édesapja.</p>
				<p>Szemében könny gyűlt. Elfordult. De én tudtam, hogy mit gondol rólam.</p>
				<p>Mindegy! Folytattam az ál-életet! Továbbra is napszámos sors. Kenyér és főzelék,
               estére déli maradék. Ruhák, ékszerek, kocsik? Ne is beszéljünk róla.</p>
				<p>Miért tettem ezt? Nem mondom, hogy jó ember vagyok, de azért talán annyira sem rossz,
               hogy eltökélten kínoztam volna a feleségemet. Egy ilyen angyali feleséget! Sőt. Ha
               valaha is számon kérnék ezt tőlem, elmondhatnám, hogy kíméltem őt, segítettem neki a
               takarításban, a piacra is én jártam, egy félév mulva pedig már cselédet is fogadtam
               mellé.</p>
				<p>Amit tettem, nem ellene tettem, de ő érte. Titkolnom kellett a pénzt, hogy ő békét
               hagyjon annak, hogy gyüjthessek titokban sokat és neki, kalapot, ruhát és ami kell,
               egy szebb és napfényesebb életet és ezenfelül is még valamit, hogy maradjon, hogy
               lehessen költeni nyugodtan, mindig hátvéd a bankban, ne kelljen félni öregségtől,
               betegségtől, véletlentől. Ilonának nem volt könnyű a szegénység, de nekem
               sokkal-sokkal keservesebb ez a kettős élet: reggel filléreket számolni le ebédre,
               délelőtt ezreseket hordani a bankba. Garasoskodni, inteni, számonkérni, titokban
               pedig gazdagodni.</p>
				<p>Ha bármikor és bárki kérdezne Ilonáról, nagyon őszintén is csak azt mondhatnám, hogy
               ő ezekben az időkben jó volt, elmondhatatlanul derék. Példásan állta a szenvedések
               iskoláját. Mindig otthon, semmi titok, vagy testvéri látogatás. Egyformán el tudott
               volna számolni minden filléréről és minden percéről. Olykor még a feleségem is volt,
               bár én ezt sosem kértem tőle. De voltak éjszakák, hogy megjutalmazott. Csendesen,
               szegény asszony módjára. Semmi hév, vagy kisiklás és én most ezt is megköszönöm neki,
               mert ebből tudtam, a szenvtelen csendességéből tudtam, hogy amíg én tartottam
               karomban, nem gondolt másra.</p>
				<p>És délben, este mindig beszélgettünk egymással a főzelékes tál fölött.</p>
			</div>
			<div type="chapter">
				<head>XXXVIII.</head>
				<p>Ötszobás lakást vettünk megint. Két szoba az iroda, három a miénk. Hol volt ez még a
               régi, palotás nagyurasságtól! De újra voltunk valakik. Az Alkotmány uccában laktunk,
               közel a törvényszékhez, jobb segédek az irodában, új bútorok, Ilonának egy-egy új
               ruha, kalap, olykor kocsi is. Az öreg maradhatott a szanatóriumban nyugodtan.</p>
				<p>Már második hete, hogy az új lakásban laktunk, amikor az uccán találkoztam Erdős
               Gyula úrral. A precíz agytulajdonos, a monarchia legnagyobb furnérgyárosa! Már nem
               fordította el a fejét, sőt megállított, kezelt velem. - Gratulálok. Hallom, újra
               szépen feldolgozta magát.</p>
				<p>- Istenem? Megint tudunk élni. De hol vagyok még attól, ahol valamikor tartottam.</p>
				<p>- Na, megjön majd az is. De annyija már mégis csak van, hogy az ember meghívhatja
               magát magukhoz egy kis vacsorára.</p>
				<p>- Nagyon kedves...</p>
				<p>- Nem. Komolyan. Szeretnék magukkal együtt lenni.</p>
				<p>- Túlságos megtiszteltetés. Majd megbeszéljük a feleségemmel és azután fogok kérem
               telefónozni.</p>
				<p>- Még kedvesebb volna, ha az asszonyka telefónozna... Kézcsókomat őnagyságának,
               kézcsókomat...</p>
				<p>Amikor hazaértem:</p>
				<p>- Már jelentkeznek a vacsoravendégek. Mit gondol? Ki szeretné magát hozzánk
               meghivatni?</p>
				<p>Ilona kicsit elpirult. Az örömtől. Újra társaságbeli asszony.</p>
				<p>- Erdős Gyula úr.</p>
				<p>Megvert a nézésével, mintha valami rosszat tettem volna.</p>
				<p>- Remélem megmondta neki, hogy...</p>
				<p>- Azt mondtam, hogy előbb megbeszélem magával.</p>
				<p>- Megbeszéli! Mit kell itt megbeszélni. Nem! És nem! És nem! Minden megbeszélés
               nélkül. Ideültetné az asztalhoz azt, aki valamikor megkérte a feleségét... És maga
               férfi! Nahát!</p>
				<p>Ki akart menni a szobából. Azután megállt.</p>
				<p>- Tudja maga azt...</p>
				<p>Elhallgatott. Sokáig, szigorúan hallgatott.</p>
				<p>- És ha csak a kezemet kérte volna meg.... De tudja maga azt, hogy amíg szegények
               voltunk üzent értem, ajánlatokat tett. Gondolhatja, hogy mit... Mocskosakat,
               amilyeneket csak egy szegény nőnek mernek. Akarja látni a leveleit...?</p>
				<p>- Én... Ezt igazán nem tudtam... Ezt...</p>
				<p>- Mit tud maga! Semmit sem tud. Akkor olyan egyedül voltam és hétszámra hús sem volt
               az asztalunkon és én mégis azt üzentem neki... Azt üzentem neki, hogy: »Ami nekem
               kell, azt csak a férjem veheti meg.«</p>
				<p>- Ez természetes.</p>
				<p>- És ha a férjem nem tud ebédet főzetni, hát én koplalok... Ezer kísértés között én
               védelmeztem magamat egyedül. Én, Berényi Sándorné! És hol volt akkor Berényi
               Sándor?</p>
				<p>A faképnél hagyott. Megérdemeltem. Bizony igaza van. Hol volt akkor Berényi Sándor?
               Na, de hogy ez az Erdős Gyula úr ilyen gazember úr! Hát erre használja azt a precíz
               agyvelejét! Ezért gazdagszik és ezért nem tűr maga mellett más furnérost! Nem! Egyet
               sem az egész nagy monarchiában! A legelemibb lett volna, hogy ma elutasítom Erdőst.
               Meg kellett volna éreznem mindent és lehordani őt gorombán, csúnyán. Hát így,
               persze, ez egészen más. Erdős úr, vegye tudomásul, de nem csak maga, vegye tudomásul
               mindenki, hogy Michaelis Ilona, nem: Berényi Sándorné! ő maga mondta így: Berényi
               Sándorné... szóval az én feleségem nem szokta az ura asztalához ültetni azokat a
               férfiakat, akik őt akarják.</p>
				<p>Vagy Elemér Miklós ült is valaha a mi asztalunknál?</p>
				<p>*</p>
				<p>Néhány nap mulva. Egy kis levél a feleségem íróasztalánál. Nyitott és ott
               felejtve...</p>
				<p>»Nem! Én nem akarom többé tudni, hogy hol a Fő ucca. Akkor hívott volna, amikor nem
               volt senkim és semmim. De te akkor cserben hagytál gazember!... Az uramat nem
               szeretem. De...«</p>
				<p>Természetes (de hiszen az annyira hozzá is tartozik a gyáva, a lopakodó
               természetemhez), nem szóltam semmit sem. Úgy tettem, mintha semmiről sem tudnék. És
               különben is nem mertem ma Ilonához szólni. Tegnap este volt egy kis jelenetünk, nem
               sok, de az első kellemetlenség hónapok óta. Karácsony előtt vagyunk és ő azt akarta,
               hogy utazzunk két hétre a Semmeringre. Meg kellett tagadnom. Itt még nem tartunk.
               Talán jövőre ilyenkor, de most még nem. Azért, hogy van újra lakásunk, pár bútorunk,
               neki néhány ruhája és valamicske a bankban - ezt még nem szabad. Majd! Ha lehet. De
               ha ma kezdem újra a régi tempót, akkor tavaszra mehetünk vissza a Stáció uccába, a
               két szobába, a hideg főzelék vacsorába, már pedig az én koromban onnan legföljebb ha
               egyszer van vissza.</p>
				<p>Megmondtam ezt neki. Ő végig hallgatott komolyan. Nem örömmel, de nem is gyűlölettel.
               Itt akár be is fejezhettük volna, az én ostobaságom volt, hogy a végén kicsit
               fölényes-félén megkérdeztem tőle:</p>
				<p>- Hogyan van az kérem, hogy ott kint a Stáció uccában, amikor csak fél darab kenyér
               jutott együnkre, sosem kért egy második felet, most pedig, hogy egy kicsit újra
               lélekzünk, már megint Semmering és utazások...</p>
				<p>- Ez éppen azért van, - felelte, - mert újra lélekzünk. Akkor nem lélekzettem és vak
               voltam és süket. Nem voltam ember és nem voltam asszony, csak a szegénységemet
               éreztem és a fáradságomat, de a testemet nem. De most újra érzem, hogy élek, van
               testem. Hús, vér, rajta bőr. És be akarok hozni mindent. Sokat, amit mulasztottam.
               Még többet, mint amennyit mulasztottam.</p>
				<p>*</p>
				<p>Ez tegnap volt. Ma egész nap nem szóltunk egymáshoz estig. Este! Együtt vacsorázunk.
               Fekete kávé és ő megszólal - végre! - tegnap este óta először.</p>
				<p>- Igaz, - mondta, - telefonozni kellene Erdősnek.</p>
				<p>- Te... essék?</p>
				<p>- Hiszen a multkor abban maradtunk, hogy meghívjuk őt vacsorára. Vagy már nem
               emlékszik?</p>
				<p>- De emlékszem és ha parancsolja...</p>
				<p>Kivette számból a szót.</p>
				<p>- Nem, majd magam telefonozok neki. Hiszen ő maga mondta: »Még kedvesebb volna, ha az
               asszonyka telefonozna«. Nem?</p>
				<p>- De igen. Így mondta. Szóról-szóra így mondta.</p>
				<p>- Helyes. Holnap telefonálok neki.</p>
				<p>Persze egyedül aludtam ezen az éjszakán.</p>
				<p>Egyedül aludtam és álmodtam - Elemér Miklóssal.</p>
				<p>*</p>
				<p>Amikor Erdős úr a héten már másodszor vacsorázott nálunk, a fekete és a konyak közt
               hanyagul odavetette:</p>
				<p>- Kedves volna, ha karácsonykor két hetet töltenénk a Semmeringen. Nagyságos asszony
               nem is tudja, milyen boldoggá tenne, ha a vendégem lenne...</p>
				<p>- Természetesen az urammal. Így gondolja?</p>
				<p>- Természetesen.</p>
				<p>És Erdős úr koccintott felém.</p>
				<p>- Szervusz pajtás, - mondta és a szeme jóllakott, pajkos, kicsit ingerkedő mosolyt
               küldött felém.</p>
				<p>Azontúl tegezett engem.</p>
				<p>De én is őt.</p>
			</div>
			<div type="chapter">
				<head>XXXIX.</head>
				<p>Ezen az éjszakán pedig megint nem tudtam aludni. Újra a régi kín, sötétben fetrengeni
               órák hosszat nyitott szemmel, azután ki az ágyból, papucsban fel-alá a szobában,
               emésztő topogás és közben gondolkozni. Megvert engem az isten ezzel a gondolkozással!
               Én nem szeretek gondolkozni, nincs is rá tehetségem, de kell; mindennap újra és
               mindig magamról. Hogy únom már ezt a témát: magamat. És hogy szeretnék már békét
               hagyni magamnak. De nem lehet. Mindig új helyzetek, olyan váratlanok és
               meghökkentőek. Nevetséges, hogy mennyi dolgot tud adni egy ember önmagának.</p>
				<p>Szóval most Erdős Gyula úr. Hát nem tudtam elkerülni. Jött és kinyitott egy ajtót
               rajtam és belémlépett. A furnérgyáros! Mindig éreztem, hogy még valamikor jelenteni
               fog a számomra valamit.</p>
				<p>Mit tegyek vele? Az Elemér Miklós iskoláját már úgy ahogy kitanultam volna és most -
               kezdhetem újra, előlről. És hiába kínlódtam és ravaszkodtam és verejtékeztem, ami az
               Elemér Miklóssal való birkózásban rámragadt, annak most semmi hasznát nem vehetem.
               Erdős úr idegen stílus, más fogások, egy új világ. Hiába öregedtem, most egy új ostor
               fölöttem, új suhintás, a hátam még nem szokta meg.</p>
				<p>Miklóssal legalább szembe tudtam helyezni a pénzemet, a szorgalmamat, az átkos
               komolyságomat, azt a »többet«, amiért mindig dolgoztam. De most? Őrület! És ha még
               meg is volna a régi vagyonom? A monarchia legnagyobb furnérgyárosát akkor se tudnám
               legyőzni azzal, hogy több pénz, több szoba, több ruha, több kocsi. Nem! Nekem soha
               még egy cigarettával sem lehet többem, mint Erdős Gyulának!</p>
				<p>A munkám, a szorgalmam? Ő tízezer hivatalnokkal és munkással dolgozik. Egy egész
               hadsereg ellenem. És ha még bennem is lakik az egy, az örök, a verhetetlen teve, a
               fáradhatatlan, a türelmes! Tízezer és egy tevének kellene bennem élni, hogy legyőzzem
               az ő tízezer tevéjét. Magamat megsokszorozni pedig nem tudom.</p>
				<p>Nem szép, nem fiatal, nem kellemes ember. Ez igaz. De én is: nem szép, nem fiatal,
               nem kellemes. Én legyek vele szemben az Elemér Miklós? Jó tréfa. Kinek a testét
               kérjem kölcsön erre a bűvészmutatványra?</p>
				<p>Marad egy: Erdős közönséges ember. Bocsánat: én is. És még ebben a futásban is milyen
               egyenlőtlenek vagyunk. Én az érdektelen, a semmis, a nulla közönségesség. Ő
               ellenben: az óriási, a hatalmas, az erős és izgalmas közönségesség. Az ordenárésága
               már nem is egy emberé. Ez az úr maga az Ordenárésági Trust... Nem! Hiába töröm a
               fejemet. Lehetetlen!</p>
				<p>Visszafekszem az ágyba. Az éjjeli szekrényen ég a kis villanylámpa, egész felhőket
               cigarettázok bele a zöld ernyő alá.</p>
				<p>- Meghívta a feleségemet a Semmeringre. És engem is. Mint vendéget. Itt még sosem
               tartottam, ennyire lent! A Semmering! Több mint ezer méterrel süllyedtem a tenger
               színe fölé... És még kedvem van tréfára is. Tréfa? Ahogyan vesszük. Lehet filozófia
               is! Erdős úr vendége. Hát aztán? Nekem már annyi ember volt vendégem, miért ne
               lehetnék egyszer én is az. Vendég - új foglalkozás, még nem próbáltam. Pedig talán
               mulatságos. Mindenesetre ki kell kóstolni. Ki is fogom kóstolni! Most már azért
               is.</p>
				<p>Mert lássuk csak. Én még sosem voltam a Semmeringen, Erdős úr már legalább tízszer.
               Tőlem egy életadagot vett el a sors, amíg Erdős úr tizszer is végigélte ugyanazt az
               életet. Közte az én életemet is. Vissza vele!</p>
				<p>Most magával visz. Nagyon helyes. Ez az ő adója, ezzel tartozik nekem. Egyik embernek
               kötelessége, hogy segítse a másikat, friss levegőhöz, új tájakhoz és élményekhez
               juttassa. Adj kenyeret annak, aki éhezik és az én lelkem most éhezik utazásra,
               élményekre, vasútra, szállodára, más emberekre, egy darab ösmeretlen világra. Jogom
               van erre és - föl a Semmeringre!</p>
				<p>Meghívott? Csak ma? Felháborító! Már régen kellett volna. Neki kötelessége, hogy
               engem elvigyen és ha máskép nem megy, hát akár a hátán. Egy ember háta sokat elbír.
               Én tudom. És - újra és újra és újra ez: egyik embernek kötelessége, hogy segítse a
               másikat.</p>
				<p>Egyik embernek? Csakhogy... csakhogy az van itt, hogy Erdős úr nem ember és - én sem
               vagyok az.</p>
			</div>
			<div type="chapter">
				<head>XL.</head>
				<p>Ilonának új rövid fehér sportbundát hoztak haza.</p>
				<p>Nem szóltam semmit. Régebben, a jobb időkben is megesett, hogy ruhát, kalapot vagy
               bundát hoztak neki és nekem küldték a számlát később, egy hét mulva, elsején vagy
               újévkor. Volt úgy is, hogy, - különösen ha kisebb összegről volt szó - nem is küldtek
               számlát, mert a feleségem már kifizette a megtakarított pénzéből.</p>
				<p>Most nem szólt senki, nem is figyelmeztettek és én mégis tudtam, hogy ennek a
               bundának az árát sosem fogják követelni rajtam, pedig Ilona azt nem fizette ki.
               Honnan tudtam? Több állat is lakik bennem. Nemcsak a teherhordó teve, de egy kutya
               is, aki szagol, szimatol.</p>
				<p>Otthon óvatosan megnéztem a bunda bélésébe varrt kis selyemetikettet, rajta egy
               belvárosi szűcs címe. Délután bementem a szűcshöz, megkérdeztem a bunda árát. Azután
               bementem egy papírkereskedésbe és vettem egy kis fekete noteszkönyvet. Az első
               oldalra pedig ráírtam:</p>
				<p>- dec. 10. Tartozás E. Gy. úrnak rövid női sportbundáért K
               800.-</p>
				<p>Kis fekete notesz volt, de amire megtelik, én megfizetek E. Gy. úrnak.</p>
				<p>*</p>
				<p>És azután készülődések az útra. Sportruhák, cipők és harisnyák, sapkák, kesztyűk,
               korcsolyák. Mindennap kellett beírnom a noteszbe és volt nap, hogy egyszerre több
               tételt is.</p>
				<p>Egyik délben hazajövök, vár engem is egy kis rövid férfibunda, szöges hegymászó cipő,
               sportruha és harisnya, zöld lódenkalap, vastag, prémmel bélelt kesztyű.</p>
				<p>Ránéztem Ilonára:</p>
				<p>- Én leptem meg vele magát. A spórolt pénzemből vettem.</p>
				<p>- A spórolt pénzéből?... Kedves. Köszönöm.</p>
				<p>Aznap sokat gondolkoztam a dolgokon. Botrányt csináljak? Nem tudok. Ehez, sajnos,
               túlságosan közönséges vagyok. Már pedig igazán felháborodni, kemény nagy botrányt
               csinálni, igazán ordenárénak lenni csak a finom emberek tudnak. Szerencsére nem
               tartozom közéjük.</p>
				<p>Szerencsére. Mert, ha botrányt csinálok, akkor...? Akkor Erdős nem jön többé hozzánk.
               (Most már naponta jött.) És akkor hármas házivacsorák helyett titkos találkozások,
               lopott félórák, magányos uccák Budán, egy autó ölén a Stefánia úton vagy a
               Hüvösvölgyben. Nincs jogom, hogy ilyen megalázó helyzetekre rákényszerítsek egy
               tökéletes és feddhetetlen asszonyt, a feleségemet. Meg aztán: szem előtt akarom
               tartani őket. Látni, tudni mindent! Följegyezni ezt is, beírni a noteszbe, mindent
               beírni és a végén semmivel sem adósnak maradni. Semmivel sem.</p>
				<p>Visszaküldjem a ruhákat? Nem! Én nem csalok és én nem vagyok az az ember, aki nem tud
               végiggondolni egy gondolatot tökéletesen. Ha vállaltam a dolgot, hát végig és ha már
               kezdtem piszkoskodni, én legyek a legpiszkosabb is az egész világon. Nyakig állok a
               sárban és közben a kezemet mossam? Kár a szappanért. És kinek csinálnám
               tulajdonképpen? Magamat csaljam? A ruhát megtartom!</p>
				<p>Be megint az üzletekbe. Megtudom az árakat és elő a kis fekete notesszel. Folytassuk
               a könyvelést.</p>
				<p>Közben pedig dolgozni, keresni, pénzt gyüjteni. Nem mintha ostobán azt hinném, hogy
               valaha is tudom utólérni a nagy furnérgyárost. De annyi pénzt kell szereznem, hogy
               kitisztázzam magamat és még maradjon is nekem sok, rengeteg, annyi, hogy tudjam
               visszaváltani Michaelis Ilonát.</p>
				<p>Visszaváltani? Igen, de ha Erdős úr közben el akarja tőlem választani és feleségül
               veszi. Nem lehet! Nem válok! Férj vagyok, annak születtem és mint férj akarok
               meghalni. Az utolsó lélegzetemig a helyemen. És azután Erdős úr nem veszi el
               Ilonát.</p>
				<p>Mint leányt elvette volna, akarta, de most? Az ember nem vesz feleségül egy nőt, aki
               évekig hordta az én nevemet.</p>
				<p>Tehát? Nincs tehát! Hordani fogom Erdős úr ruháját. Nem fogja égetni a testemet!</p>
			</div>
			<div type="chapter">
				<head>XLI.</head>
				<p>Elutazás előtt való este volt. A furnéros, persze ott vacsorázott minálunk. Vacsora
               után hármasban maradtunk a szobában. Mindig hármasban - erre vigyáztam. Gyakran lett
               volna sok munkám, sürgős írnivalóm. Régebben ilyenkor a vacsora utáni cigarettámat
               már az íróasztal mellett szívtam el, papír és akták fölé hajolva. Most nem engedem
               meg magamnak azt a fényűzést, hogy, - az utolsó falat még a számban, - már dolgozzak
               is. Nem tágítottam mellőlük, végigvirrasztottam, végigunatkoztam, végigásítottam
               beszélgetéseiket. Micsoda beszélgetések! A leglaposabb szavak és mondatok, néha
               közben rejtett célzások, félig lopott pillantások, az egész, úgy ahogy van, valami
               félelmetesen ostoba színjátszás, egész előadás!</p>
				<p>De én nem szeretem a színházat. És mégis minden este végighallgatom, hátha egy-két
               elejtett szóból megtudok valamit, azt, hogy mi volt ma, mi lesz holnap ő közöttük.
               Nem mintha érdekelne, de jelen akarok lenni. A helyemet el nem hagyom. Erdős úr úgyis
               elmegy féltizenkettőkor, minden este férji pontossággal ugyanabban a percben és én
               akkor az éjszakából visszalopom magamnak az időt, amit az ő kedvükért elfecséreltem,
               úgyhogy haszontalanabbá már nem is lehet. Féltizenkettő után megint dolgozhatom,
               kereshetem a pénzt, amit egy napon mégis csak le fogok számolni Erdős úrnak, de úgy,
               hogy ő nyugtát fog adni róla.</p>
				<p>Féltizenkettő. Mindig ugyanabban a percben, mint egy férj. Nincs pedánsabb állat a
               férjnél. Én nevetek valamennyin.</p>
				<p>*</p>
				<p>Mondom, az elutazás előtt való este volt és újra az unalmas virrasztás. Ma ostobábbak
               voltak, mint bármikor. Már alig birtam magammal, föl-alá kezdtem járni a szobában,
               hangosan, a cipőmmel nyikorogva, hogy ezzel is bosszantsam őket. Egyszer véletlenül
               az ablakhoz lépek, kinézek az uccára. Vastag hó volt kint, az ucca csupa fehér és én
               szakértően néztem a havat, mint a sportember! Pompás skíutaink lesznek a
               Semmeringen.</p>
				<p>Bámulok ki a fehér uccára, amikor hirtelen... De mit keres az az alak odalent?
               Szemben az ablakunkkal és egy világért nem mozdulna onnan. Hull a hó a vállára, a
               kalapjára, és ő csak áll, meg nem mozdul. Mire vár! Talán arra, hogy hóember lesz
               belőle. Tűrhetetlen, hogy micsoda alakokkal van tele ez a világ. És miért néz
               fölfelé, mindig csak fölfelé, a mi ablakunk felé. Le kellene söpörni a járdáról ezt a
               fickót... Ezt a fickót... Micsoda! Vagy úgy! Te vagy az! Hát mégis... Ólálkodsz!
               Eltanultad tőlem! Ólálkodsz? Na megállj! Majd leverem én a fejedről a kalapot!</p>
				<p>Elmentem az ablaktól.</p>
				<p>- Bocsássanak meg, - mondtam, - egészen megfeledkeztem róla, de nekem most el kell
               mennem... Valami sürgős dolog... csak most jut eszembe.. De el kell intéznem
               okvetlenül még elutazás előtt, ma.. most... mingyárt... Egy ügyfelem vár sürgős
               tanácskozásra...</p>
				<p>Egymásra néztek. Nem tudták, hogy mit jelent.</p>
				<p>A furnéros meglepetésében föl is állt.</p>
				<p>- Ha te elmész... akkor azt hiszem... én is, - dadogta.</p>
				<p>Hogyne! Ostoba! Éppen te rád van most szükségem odalent!</p>
				<p>És szinte idegesen válaszoltam.</p>
				<p>- Maradj. Úgy sem mennénk egyfelé! És különben is...</p>
				<p>- De mégis, ha te elmész...</p>
				<p>- Maradj! - kiabáltam és lábammal beledobbantottam a szőnyegbe.</p>
				<p>Ezt szabad volt. A szőnyeg az enyém volt. Én fizettem ki.</p>
				<p>Ilona rám nézett, de szót sem szólt. Végre Erdős úr zavartan:</p>
				<p>- Hát akkor, ha már nem találkoznánk, mert én féltizenkettőkor megyek...</p>
				<p>- Tudom.</p>
				<p>- Holnap reggel a Nyugatinál. A vonat hétkor indul, de ti legyetek kint legkorábban,
               háromnegyed hétkor... Nehogy elkéssetek.</p>
				<p>- Ott leszek. Ne félj.</p>
				<p>És rohantam ki az előszobába. Kalapot, kabátot magamra. A lépcsőn még úgy haloványan
               eszembe jutott: még sem kellett volna őket ennyire magukra hagyni. De azután: semmi
               baj! Nem mernek! Mindkettejük szeméből láttam, hogy attól félnek, hogy én csapdát
               állítok nekik és rajtuk ütök. Most nem mernek.</p>
				<p>Kaput nyitottak, kiléptem az uccára. Az az ember még mindig, ott állt a túlsó
               oldalon. Nem mozdult el a kapunyikorgásra sem. Persze a jámbor nem tudja, hogy én
               jövök. Én!</p>
				<p>Átvágtam a másik oldalra.</p>
				<p>- Jó estét Elemér Miklós úr!</p>
				<p>Ezt nem várta tőlem. Sőt! Talán még most sem hiszi, hogy én vagyok, hiszen megemelte
               a kalapját. Én előttem a kalapját!</p>
				<p>Azután mégis csak rám ösmerhetett.</p>
				<p>- Maga az! - mondta fitymáló szigorral. Majd utána sokkal csendesebben:</p>
				<p>- Alászolgája.</p>
				<p>Hallgattunk mind a ketten. Néztük egymást a hóban. Végre is én szólaltam meg.</p>
				<p>- Nézze, - mondtam - maga ugyan azt fogja mondani, hogy az ucca mindenkié és ebben
               jogilag talán igaza is van. De én most nem fogadom el ezt a jogi tételt, sőt
               felrúgom. Tisztelt Ház a javaslatot visszautasítom. Mert az ucca nem mindenkié, ez az
               ucca a miénk, Ilonáé és az enyém és én, mint férj megtiltom, igenis, megtiltom mint
               férj és ezenfelül megtiltom mint uccatulajdonos is, mert az ucca, a miénk... a mi
               kettőnké...</p>
				<p>Elhallgattam.</p>
				<p>Ő rávágott.</p>
				<p>- És talán még egy harmadiké is, - mondta és behavazott pillái alól nyugodtan, élesen
               felülről nézett a szemembe.</p>
				<p>Ezt nem hagyhattam.</p>
				<p>- Harmadik?... Nem értem, hogy mire gondol? Egyáltalán mi az, hogy harmadik? Mit
               gondol, talán azért jöttem le ide ilyen későn, hogy számtani leckét vegyek Öntől. Nem
               kedves uram. Ha kell, hát én is tudok számolni...</p>
				<p>- Háromig.</p>
				<p>Most már csakugyan megharagudtam. Mit akar ez azzal a hármas számmal. Igazán nem
               értem.</p>
				<p>- Nézze kérem, - mondtam - ne ostobáskodjék, mert én leütöm fejéről a kalapot. Igen,
               én már most figyelmeztetem rá, hogy én előre eltökélt szándékkal le fogom verni
               fejéről a kalapot.</p>
				<p>Rám nézett. Mosolygott.</p>
				<p>- Talán a főnöke küldte le, hogy velem gorombáskodjék. Mondja meg neki, ha valami
               baja van, intézze el személyesen. Nem verekszem cselédekkel.</p>
				<p>Főnök? Cseléd? De hiszen ez az ember rögeszmés. Hát van nekem főnököm? Vagy cseléd
               vagyok én?</p>
				<p>- Miféle újabb ostobaság ez? Ez: hogy főnök és cseléd. Tudhatja, hogy a magam főnöke
               vagyok, hiszen visszaszereztem az irodámat. Nehezen ugyan, de visszaszereztem. Ha nem
               akarja elhinni, jöhet át a kapu alá, ott van az ügyvédi cégtáblám, megmutathatom. Nem
               jön? Jó, ne jöjjön. De annyit talán még a maga műveletlensége is meg fog érteni, hogy
               egy önálló ügyvéd, sőt kamarai tag, igen uram, az ügyvédi kamara tagja, nem cseléd.
               Ellenkezően, én tartok cselédet. Egyelőre csak egyet, megengedem, hogy valamikor öt
               cseléd is szolgált nálam, de ne féljen: lesz még újra öt cselédem. Sőt hat és hét. Én
               cselédmagot ültettem.</p>
				<p>Megint rám nézett, úgy mint az előbb.</p>
				<p>- Gyalázatos! Meddig fogja még a bolondot játszani!</p>
				<p>Most aztán mégis leütöm a kalapját. Emelem a kezem lassan, meggondoltan, kiszámítva.
               Azután - lehanyatlik a karom. Átkozott húsz centiméter! Sosem érek föl ehez a
               kalaphoz. Létrát kellett volna hoznom magammal.</p>
				<p>Ő rám se figyelt és inkább magának mondta:</p>
				<p>- Micsoda szégyenletes nyomorúság! Ha akkor lett volna háromszáz koronám, csak
               háromszáz koronám...</p>
				<p>- Mikor, kérem szépen?</p>
				<p>- Akkor! Miért kérdez? Jól tudja, hogy mikor. Akkor, amikor becsukták a vén szélhámos
               boltját.</p>
				<p>- Ha talán őrá gondol, - kikérem magamnak. Az az úr az apósom és azonkívül is a világ
               legelső bankára, egy pénzügyi lángész, én mondom magának. Azt látta volna, hogy
               hogyan bántak vele a rendőrségen. A kapitány végre is kezet fogott vele, igenis,
               kezet fogott az egész tenyerével és azonkívül is mind az öt ujjával...</p>
				<p>- Háromszáz koronám, ha lett volna.</p>
				<p>- De nem volt! Ez az, hogy nem volt! Háromszáz korona. Úgy mondja, mintha az semmi
               sem volna. Pedig tudja mi mindent lehet kapni háromszáz koronáért? Százötven ebédet,
               három rend nagyszerű ruhát, vagy akár egy egész konflislovat is fejestől, fülestől,
               mind a négy lábastól. Háromszáz korona rengeteg pénz. Én például holnap reggel
               elutazom a Semmeringre összesen háromszáz koronával a zsebemben és nagyszerűen fogok
               élni. Esténkint pezsgőt fogok inni és nagy szivarokat fogok szívni. Mindezt
               háromszázból. Ezt csinálja utánam.</p>
				<p>- Szégyelje magát!</p>
				<p>- Én kérem? Miért szégyeljem magam? Azért, hogy nekem van!? Hehe! Na nézd csak,
               micsoda egy különc! Arra büszke, hogy akkor nem volt pénze. És mikor volt?</p>
				<p>- Elég!</p>
				<p>- Azért sem. Az ember ne arra legyen büszke, amije nincs, hanem arra, amije van. Na
               hallja, ha Budapesten mindazok büszkék volnának, akiknek nincs háromszáz koronájuk,
               az ember ki sem bírná ebben a városban a sok hencegéstől. És aztán: akkor másnap már
               nekem se volt háromszáz koronám. Egyszáz se volt. De lett. Mert én nekifeszültem, én
               dolgoztam, én akartam, én egy teve vagyok. Teve! Lássa uram, itt a baj. Miért nem
               lett maga is teve? Miért ember? Születési hiba, higyje el, még igen sokszor meg fogja
               bánni az életben.</p>
				<p>Mintha a falnak beszéltem volna. Ő csak folytatta rögeszmésen a háromszázast.</p>
				<p>- Ha akkor lett volna, úgy ma Ilona a feleségem. A hites feleségem.</p>
				<p>- Micsoda kérem? Nem jól hallottam.</p>
				<p>- A feleségem.</p>
				<p>De erre aztán már igazán csak nevetni lehetett.</p>
				<p>- A felesége? Valamiről méltóztatik megfeledkezni uracskám. Ilona az Ön testvére.
               Hogyan vehetné el feleségül a testvérét. Vagy még annyit sem tud, hogy testvérek
               házasságát tiltja a törvény. Még ennyit sem tud. Hát igazán ennyire műveletlen. Vagy
               csak tetteti magát...</p>
				<p>Sarkon fordult. Otthagyott. Gondolkoztam. Utána menjek? Ugyan! Hiszen ez egy
               rögeszmés. Ennek beszélhetnék egész éjszaka. Á! Van jó dolgom. Egy ember, aki azt se
               tudja, hogy nem veheti feleségül a nővérét. Vagy mutasson nekem az egész világon is
               egy papot, vagy anyakönyvvezetőt, aki hozzáadná a...</p>
				<p>Megint csikorgott a kapu. Erdős úr jött ki. A télikabátom alól kihúztam az órámat.
               Féltizenkettő! Derék ember. Rendet tart. Meg vagyok vele elégedve. És
               elragadtatásomban meg nem állhattam, hogy újra meg ne szólítsam.</p>
				<p>- Szervusz Gyula!</p>
				<p>Kicsit megrezzent.</p>
				<p>- Á! Te vagy az! Már vége...</p>
				<p>- Az ügyvédi tanácskozásnak? Igen.</p>
				<p>- Na és legalább érdemes volt?</p>
				<p>- Ó, föltétlenül. Az ember mindig tanul. Tudod, kérlek, a legszimplább eset is olyan
               érdekes, ha az ember alaposan megvizsgálja, végtelenül tanulságos.</p>
				<p>- Ez igaz. Tökéletesen igazad van.</p>
				<p>Rámnézett. Szeretett. A szeméből láttam, hogy szeret. Csak úgy cirógatott a
               pillantásával. Lesütöttem a szememet. Én nem nagyon állom azt, ha engem szeretnek,
               (igaz, ritkán is szoktak). Én nem merek a szemébe nézni, én félek, hogy meghatódom,
               én attól félek, hogy ha még egyszer így rám néz, akkor kénytelen leszek azt hinni,
               hogy Erdős úr nem csak agyvelő, hanem lélektulajdonos is és én akkor kezet csókolok
               neki. Szerencsére ő kezdett beszélni.</p>
				<p>- Szervusz. Tehát még egyszer, ne felejtsd el: legkésőbb háromnegyedhétkor.</p>
				<p>(Hogyan gondoskodik rólam!)</p>
				<p>És a kesztyűjén át is szelíden, lágyan megsimogatta a kezemet. Ez igen! Ez ember. Nem
               mint az a másik. »Nem verekszem cselédekkel«. De úgy kell nekem! Miért állok szóba
               valakivel, akinek nincs háromszáz korona a zsebében.</p>
				<p>Fölmentem a lépcsőn. Ilona nem lepődött meg, hogy már jövök. Egy szó köszöntés, két
               tettetett ásítás. Azután indul.</p>
				<p>- Ne kérem, ne menjen még.</p>
				<p>Csodálkozva nézett rám.</p>
				<p>- Hajnalban kell kelnem, azután még van valami csomagolni valóm is. Az embernek ez,
               sajnos, mindig az utolsó pillanatban jut eszébe.</p>
				<p>Belülről nevetnem kellett. »Utolsó pillanat.« Hol vagyunk még attól? Néhány rongy
               poggyász és már utolsó pillanat! Majd... majd, ha megtelik a notesz és én pénzt
               számolok Erdős úr asztalára. Háromszázszor háromszáz koronát fogok leszámolni. Ez
               lesz az utolsó pillanat.</p>
				<p>- Ne menjen még kérem. Valamit mondanom kell...</p>
				<p>- Nekem!?</p>
				<p>- Úgy van. Okvetlenül magának. Egy fontos dolgot, azt hiszem, fogja érdekelni.</p>
				<p>- Engem?</p>
				<p>- Okvetlenül magát.</p>
				<p>Lehúnyta szemét. Eleresztette karját, az arcát is. Az egész testét eleresztette. És
               olyan hangon, amilyent sosem hallottam se tőle, se mástól, - mondta:</p>
				<p>- Engem nem érdekel semmi. Semmi, de semmi ezen a nagy világon nem érdekel...</p>
				<p>Beleomlott egy karosszékbe, sírva fakadt. Hosszan sírt. Magát elegendő szomorúsággal,
               belesírt magába, őszintén, mélyen, még azt se bánta, hogy ott volt mellette egy
               idegen ember. Én.</p>
				<p>Nagyon megsajnáltam. És olyan ostoba voltam, nem tudtam, mit tegyek. Ha vigasztalom,
               ha hozzáérek, csak rosszabb lesz neki. A legokosabb, ha most nem vagyok, eltünök,
               kimegyek a szobából. Már az ajtóban voltam, amikor utánam szólt.</p>
				<p>- Akart valamit mondani?</p>
				<p>- Nem én, kérem, semmit. Már semmit.</p>
				<p>- »Már!«</p>
				<p>És kiegyenesedett. A szeme megint száraz.</p>
				<p>- Nincs »már.« Azért, hogy sírni látott... Nem én voltam... Szégyelem, hogy ezt
               megkaphatta tőlem.</p>
				<p>Szünet. Azután ő:</p>
				<p>- Akart nekem valamit mondani?</p>
				<p>- Ó semmi. Igazán semmi. Éppen hogy a szájam járt...</p>
				<p>- Nem! Nem! Akart nekem mondani valamit. Valami gonoszat. A hangján éreztem, hogy
               valami gonoszat.</p>
				<p>- Gonoszat! Én?</p>
				<p>- Megmondja! Akarom!</p>
				<p>Akarja? Nekem csak parancsolni kell. És valami leküzdhetetlen, valami embertelen,
               valami kegyetlen ostobaság nyomása alatt bevallottam:</p>
				<p>- Találkoztam vele.</p>
				<p>- Vele? Ki az: vele?</p>
				<p>- Ő vele. Elemér Miklóssal.</p>
				<p>Hosszú szünet. Nem roskadt vissza a karosszékbe. Talpon maradt. Sőt az arca
               megkeményedett, egész alakja kigőgösödött, megnyúlt. Most nem is húsz, de harminc
               centiméterrel volt magasabb nálam. Nézett, nem kérdezett. De én, mintha hátulról
               verték volna belém a szavakat:</p>
				<p>- Beszéltünk. Ő tisztelteti magát.</p>
				<p>Szünet.</p>
				<p>- Tiszteltetett ő engem? Mondja, nem hazudik maga? Emlékezzék csak jól vissza: nem
               hazudik?</p>
				<p>- De igen, hazudok. Persze, hogy hazudok... Nem tiszteltette magát, sőt elnevezett
               engem cselédnek...</p>
				<p>- Igen. Magát cselédnek. És...</p>
				<p>- És én tiltakoztam. Nem gorombán, csak úgy magyaráztam neki, hogy... Úgyszólván jogi
               szempontból magyaráztam neki az esetet, hogy én már azért sem lehetek cseléd...</p>
				<p>- Ez nem érdekel. Ő... Különben ne is folytassa.</p>
				<p>Felém jött, rátette két kezét a vállamra, megrázott. Nagyon, a saját erején felül
               rázott, mintha csak ki akarta volna rázni belőlem azt a kis életemet; kirázni,
               mielőtt még fizethettem volna... De mégis. A keze a vállamon. Hozzám ért! És szememet
               elöntötte a könny.</p>
				<p>És akkor ő lehajtotta fejét. Nehezen mondta, súllyal:</p>
				<p>- Nem utazunk a Semmeringre.</p>
				<p>- Á! Holnap nem? Elhalasztjuk!</p>
				<p>- Nem halasztjuk. Sem holnap, sem máskor! Sosem utazunk a Semmeringre.</p>
				<p>Szünet.</p>
				<p>- Rendben van, kérem. És ő azt is mondta még:</p>
				<p>- Mit mondott!? Mit mondott még!?</p>
				<p>- Semmit, egy csekélységet...</p>
				<p>- Beszéljen!</p>
				<p>- Szívesen. Azt mondta még, hogy ha akkor lett volna pénze, ha lett volna csak
               háromszáz koronája, tudja, akkor... csak háromszáz koronája...</p>
				<p>Vadul - vércsék kacaghatnak így - fölnevetett az én feleségem.</p>
				<p>- Háromszáz! Már megint az! Nyomorult és gazember! Gazember!</p>
				<p>Rohant az ajtó felé:</p>
				<p>- Ilona!</p>
				<p>- Hagyjon. Megyek csomagolni.</p>
				<p>- Csomagolni? Hiszen...</p>
				<p>- Utazunk. Most már igen! Holnap reggel!</p>
				<p>Az ajtóban mégis megállt.</p>
				<p>- Ha előre tudtam volna, hogy találkoznak...</p>
				<p>- Kérem, én sem tudtam. Az ember ilyesmit igazán nem tudhat előre.</p>
				<p>- Ha tudtam volna, akkor izentem volna neki valamit!</p>
				<p>- Igen?...</p>
				<p>- Azt, hogy ne fájjon neki az én fejem. Amit rólam gondol, amit ő gondol és amit
               mások is gondolnak, az mind hazugság. Gonosz, piszkos hazugság! Én, én olyan tiszta
               vagyok, hogy...</p>
				<p>Nem engedhettem, hogy folytassa.</p>
				<p>- Tudom, kérem. Az emberek gonoszak. Azért, hogy én mostanában olyan jól
               összebarátkoztam Erdőssel. Mert én barátkoztam vele össze. Ő az én barátom. Az én
               barátom...</p>
				<p>Ilona rám nézett. Elhallgattatott a tekintetével. De hogyan nézett rám! Egyszerre
               gyűlölt és sajnált, szeretett volna engem az ablakon kihajítani és ugyanakkor belém
               kapaszkodni, letérdelni előttem, bocsánatot kérni. Azután megint erősen felkacagott.
               Kiment.</p>
				<p>Én is. Be az irodába. Bele az aktákba. Aludni ma úgy sem tudnék és egy egész éjszakát
               ágyban tölteni álmatlanul? Nem, köszönöm szépen! Reggel hatig dolgozom. Pénzt
               keresek, pénzt! Azután megfürdöm és ki az állomásra. Legjobb barátom hiszen
               meghagyta, hogy legkésőbb háromnegyed hétkor ott legyek. Én szót fogadok az én
               barátomnak.</p>
				<p>Éjjel egy óra lehetett, Ilona bejött az irodába. Ölembe ült, megsimogatta az arcomat.
               Tegezett. Ebben a lakásban még sosem tette... Le akartam fejteni magamról, mert
               eszembe jutott...</p>
				<p>Nem! Semmi sem jutott az eszembe. Sőt most tudtam: igazat mondott. Amit gondolnak,
               mind gonosz és piszkos hazugság. Ő tiszta. Hiszen ha nem így volna, akkor most nem
               velem akarná megbosszulni Elemér Miklóst. Most tudom, megesküszöm és a fejemet és a
               véremet rá: Erdős Gyula még nem a férje. Még nem az.</p>
				<p>És úgy tett, mintha nagyon szeretne és egymáséi voltunk reggelig.</p>
			</div>
			<div type="chapter">
				<head>XLII.</head>
				<p>Reggel félhétkor ki akartunk menni a pályaudvarra. Pompás útiruhák rajtunk (az árukat
               már elkönyveltem a fekete noteszben), minden készen, én éppen valami gyors
               reggelifélét akartam bekapni, amikor csöngettek.</p>
				<p>- Erdős elküldte értünk az autóját - gondoltam és egészen meghatódtam. - Hiába, aki
               az én barátom.</p>
				<p>Nem sofőr volt. Táviratkihordó. A távirat címzése csak ennyi: Berényi. Így nem tudtam
               Ilonának adjam, hogy kibontsa, vagy pedig nekem szól. Kicsit ideges lettem. Attól
               tartottam, ez Elemér Miklósnak valami ötlete, talán táviratilag kíván szerencsés
               utazást. De nem! Van is abban a neveletlen kamaszban annyi jóérzés, hogy szerencsés
               utat kívánjon az embernek. Nevetséges! Hol van ő ettől a lelki finomságtól! Különben
               is mit gondolkozom? Biztosan valamelyik ügyfelem táviratozott. Kibontottam a
               blankettát. Kibontottam és a földre ejtettem. Elsápadtam, megtántorodtam. Ilona
               felsikoltott, lehajolt, félve fölemelte a táviratot és mielőtt a kezéből elkaphattam
               volna, elolvasta. Így tudta meg, hogy az édesapja meghalt.</p>
				<p>Visszamentünk a lakásba. Ilona leesett egy karosszékbe, maga elé meredt, nem tudott
               sírni. Sokáig ült így bénán és üveges szemekkel, az arca megöregedett és eltorzult.
               Azután fölkelt, szemét behunyta, karját kitárta. Én megértettem ezt a mozdulatot.
               Keres valakit, akinek a mellén kisírhatja magát. Valakit, akit szeret, akinek a
               mellén lehet sírni. Sokáig állt így imbolyogva. És soha ember még árvább nem volt,
               mint ez a szegény nő itt, egyedül a lakásban egy rettenetes férjjel. Velem.</p>
				<p>Hangosan sírni kezdtem. Nem Michaelis Gusztávot sirattam, hanem Michaelis Ilonát. Nem
               tudom, megértette-e ezt a zokogást, de azután mégis rám hanyatlott és hangosan
               zokogni kezdett ő is.</p>
				<p>Nincs többé Michaelis Gusztáv. A szanatóriumban halt meg, hüdéstől, a szanatóriumban,
               ahová én juttattam be. Hát persze, nem lehetett áldás azon a helyen, ha egyszer én
               küldtem oda. És belepusztult abba a rettenetes esztendőbe, az írigyeivel való
               verekedésbe. Vége lett, mint egy akárkinek és milyen méltatlan vég, hiszen már egy év
               óta a földön, lesújtva és jóval a szíve előtt, megbénult az akarata, a fantáziája, a
               tehetsége. Most elmúlik emlék nélkül és nem fogja senki sem tudni, ki volt ő igazán.
               Senki, csak én. A többiek, azok beszélhetnek róla akármit. De én, én tudom, hogy ő
               rendkívüli ember volt, bűbájos és nagyszerű valaki, mindenki között a legszebb, a
               legkülömb férfi. Ő volt - Michaelis Ilona apja és egy remekművel tette gazdagabbá azt
               a világot, amely sohasem értette meg őt igazán.</p>
				<p>A gyászjelentésre rákerült az én nevem is és a temetésen az első sorban haladtam a
               koporsó után. A temetés. Igen, némelyek most mégis ráemlékeztek. Koszorúkat küldtek
               neki és fekete ruhákat öltöttek érte, a nyitott sírnál még fehér zsebkendőket is
               nyomtak a szemükhöz, emberek, akik nemrégen még azt akarták, hogy a rabkórházból
               temessék őt, aki ha elbukott is, de azért nagy ember volt. Most eljöttek, hogy
               bocsánatot kérjenek tőle. Csupa gazember! A nyitott sír szájánál is vallom, hogy
               gazemberek. Most megkövetik az áldozatukat, de alig, hogy kilépnek a temető kapuján
               és szomjasan az első cigarettára, bevetik magukat az autójukba, már újra azon törik a
               fejüket, hogy kit pusztítsanak el. És milyen megjegyzések róla! Mintha csak
               hallanám.</p>
				<p>- Szegény, - fogják mondani - az ember ne mondjon rosszat a halottakról, de szegény,
               nagy zsivány volt. Ezt meg kell mondani róla, kíméletlen ember volt és ha akarja
               kérem tudni, hát szélhámos is. Szegény, talán nem is tehetett róla, de annak
               született, szélhámosnak. Az Isten bocsássa meg nekünk is, neki is. Ő bizony meghalt
               és most senkit sem fog tudni becsapni odaát, a másvilágon.</p>
				<p>Alávaló népség, amelyik a halálon túl is gyűlöl. És ha még legalább bátran tenné. De
               nem! Gyáva és kegyeletes szavakat nyomat a koszorúszalagokra és azután saját maga
               gúnyosan mosolyog ugyanezeken a szavakon. Már a temető kapujában mosolyogtok. Persze,
               mert most kijutottatok a kapun túlra. De ne féljetek! Valamikor ti is itt bent
               maradtok és akkor hazafelé menet a többi fog kibeszélni benneteket.</p>
				<p>- Szegény, nagy lókötő volt. Kár érte.</p>
				<p>És nagyon boldogok lehettek, ha a ti temetésieken csak egy olyan őszinte szív is
               lesz, mint most itt az enyém. Tőlem piszkolhatjátok a szájatokat. És ha talán tévedek
               (bár nem tévedek!), ha csakugyan nem volt nagy ember, csak egy szegény bűnös - akkor
               is. Mindnyájan azok vagyunk és ő volt - ő, az Ilona apja. Én szenvedtem tőle és
               szerettem és most megsiratom és hogy meghalt, fáj nekem, mint szegény apám óta senki
               más ember halála. Lehet, hogy ostoba vagyok. Sőt, egészen biztosan az vagyok: ostoba.
               Sőt még ostobább, mint hiszitek. Hogy mennyire ostoba, csak én tudom. De végre is
               szerettem és ennyi fenevad között, kell, hogy legyen egy hű kutya is, akit csak a
               pecér tud elhurcolni gazdája sírja mellől. Ez az! A gazdám volt. Drága, áldott, jó
               gazdám.</p>
				<p>Erdős úr persze eljött a temetésre. Ő sem utazott el. Velünk jött, autókat küldött
               nekünk és kint, a temetőben, nem mozdult a legközelebbi család mellől. Mutatta, hogy
               kitart mellettünk és azt hitte, hogy ezzel valami különösen szépet cselekszik. Lehet,
               hogy másokat megcsalt, de engem nem. Igen, mert mások tévedhettek szegény apósomat
               illetően, de ez az ember, ez az Erdős úr, igen jól ösmerte őt és éppen úgy tudhatta,
               hogy milyen derék és jó embert temet, akár csak én. Ő ne tudta volna! Hiszen
               valamikor feleségül akarta venni a lányát, a Tátrában pedig mindennap kétszer is ült
               az asztalánál. Ez az Erdős úr most is jól tudja, hogy ki volt Michaelis Gusztáv és
               hogy milyen fájdalmas dicsőség az ő koporsójához lenni közel. És most kihasználja a
               gyászt, az ünnepséget és a meghatódást. Kisajátít magának egy darab emléket és
               tisztességet. Ilonának, amikor az valósággal szédül a fájdalomtól, a karját nyujtja.
               De csak nyujtja, mert Ilona szerencsére nem fogadja el. Nem engedi, hogy itt egy
               Erdős úr támogassa őt. A monogramos zsebkendőt persze Erdős úr is a szeméhez nyomja.
               Sírni, azt tudsz, te zsivány. Sírni ez nem kerül pénzedbe. Bezzeg, amikor a hitelezők
               szorongatták őt! És ha száz koronával meg lehetett volna őt menteni, tudom, akkor is
               csak kilencvenkilencet adsz, hogy ő elbukjon a hiányzó századikon, a századikon, ami
               nincs és te, a te hangos röhögésedet gyakorolhassad egy ember fölött, aki elesett.
               Szép egy állat vagy. Engem nyomorultat, bezzeg tudsz segíteni, meleg sportruhát
               veszel nekem, szegescipőt és lódenkalapot. Igen, mert én a barátod vagyok. Ilyen
               alulról szeded fel a barátaidat! De amikor néhány váltó volt esedékes, amikor arról
               volt szó, hogy fölérjél ő hozzá, akkor görcs állt be a lábadba és nem mozdultál.
               Pedig tudsz te kapaszkodni, ha akarsz.</p>
				<p>Elemér Miklós is ott volt. Nagyon elegáns volt, kifogástalan feketében. Autón jött.
               Honnan vette? Én nem tudom. Talán kölcsön kérte a rája való pénzt, azt is, amin egy
               pompás koszorút küldött, talán csalta vagy lopta, - én nem tudom. Nem is bánom. Sőt!
               Mentől nehezebben, mentől kínosabban, mentől csúnyábban szerezte a pénzt, én most
               annál többre becsülöm őt. És mélyen megemeltem előtte a kalapomat. Most csak nem fog
               félreérteni. Csak nem hiszi, hogy a bolondot játszom ezen a helyen, ahol csak okosság
               van, némaság és szomorúság. Nem értett félre. Visszaköszönt nekem, mintha én is ember
               volnék, sőt némi habozás után hozzám lépett és a kezét nyujtotta.</p>
				<p>- Fogadja kérem részvétemet, - mondta és én szerettem volna lehajolni, hogy
               megcsókoljam kezén a fekete keztyűt.</p>
				<p>Azután láttam, hogy Ilona felé tart, de megáll, nem tud tovább, rám néz...
               Megértettem. Erdős úrhoz léptem, karonfogtam.</p>
				<p>- Nézd, kérlek, - mondtam, - ott van Gerő vezérigazgató is. Mégis szép, hogy eljött.
               Meg kellene köszönnünk neki. Gyere.</p>
				<p>És elvittem Ilona mellől úgy, hogy egy kis ideig ő is, én is kénytelenek voltunk
               hátat fordítani Ilonának is, Miklósnak is.</p>
			</div>
			<div type="chapter">
				<head>XLIII.</head>
				<p>Anyósom a temetés után hozzánk költözött. A Nagy János uccai palota, az már régen
               meghalt a gazdája előtt. Egy szobát berendeztem neki a lakásunkon. Ilona ezt
               megköszönte és én megint szégyeltem magamat. Szégyeltem, hogy egy ember annyira lent
               van, hogy még nekem is tud megköszönni valamit.</p>
				<p>Azontúl hárman ültünk asztalnál.</p>
				<p>*</p>
				<p>Egész télen itthon maradtunk és én rengeteget dolgoztam. Most már igazán kellett,
               csak egy férfi volt a családban és ha valaha, hát most, ki kellett tennem
               magamért.</p>
				<p>Erdős úr már a temetés másnapján megjelent nálunk és azóta nem mozdult onnan. Minden
               este ott vacsorázott és jöttek, mint azelőtt a vacsora utáni beszélgetések. Ilona
               édesanyja fáradt volt, ő mingyárt asztal után, még a köszönést is elharapva, fölkelt
               és aludni ment. Ott kellett hát megint ülnöm velük és néznem, hogyan gyötri és falja
               ez az ember Ilonát. Még az első hetekben sem adott kíméleti időt. Ki kellett volna
               dobnia. De ha Ilona valakit ki akart volna dobni, az első én kellett volna, hogy
               legyek és ő még engem sem dobott ki.</p>
				<p>Talán nekem kellene kitennem Erdőst. Én ki is teszem. De nem úgy! A vállát fogjam
               meg, verekedjek vele? Szamárság! Okvetlenül én maradok alul, hiszen ő, ha kell, a
               mellemre térdel, sőt rám nyomja a mellemre az egész furnérgyárát is, a monarchia
               legnagyobb furnérgyárát és akkor... Nem! Ennek igy semmi értelme. Verekedni fogok, ez
               természetes, az ember, amíg meleg, verekedjék. Birkózni! Helyes. De a magam módja
               szerint. Amint én szoktam. Orvul, gyáván, hát mögött.</p>
				<p>És dolgoztam. Most aztán igazán rengeteget. Ha van igazság a világon, engem most a
               bíróság pörbe fog és elítél azért, hogy ennyire kiuzsorázok egy munkatestet, hogy
               ilyen erőszakosan visszaélek egy tehetetlen valakivel: magammal. Mozgósítottam az
               összes tevéket, akik bennem laknak. Egy egész karaván kelt útra. Itt nincs
               megállás.</p>
				<p>Vállaltam mindenféle munkát és megszakítás nélkül. Alvás? Vasárnapi szórakozás. A hét
               többi napján alig futotta rá. Ilyen sokat csak egy olyan ostoba ember tud dolgozni,
               mint én. Aki gondolkozik, aki kicsit rátartós a munkájára, az okvetlenül belepusztul.
               Nem bírja az agya. De nekem nincs agyvelőm. Az én koponyámban egy fonográf lakik,
               amelyik évek alatt szorgalmasan fölszívott mindenféle közhelyet és most válogatás
               nélküli gyorsasággal osztja. Ha a munkámban csak egy betű eredetiség lett volna, már
               régen belepusztultam volna ebbe a tempóba, de így bírtam, könnyen és szinte
               jókedvvel. Az én agyam nem fáradt ki, mert nekem nincs agyam, csak
               emlékezőtehetségem, a fejem belülről a közhelyek és laposságok egy raktára. Egy
               gombnyomás, és a kívánt portéka szállíttatik azonnal.</p>
				<p>Éjjel és nappal ment ez így. Több papírost fogyasztottam el, mint akármelyik
               közhivatal. Gépírók és gyorsírók tömegét nyomorítottam ezzel a veszekedett
               munkasebességgel. Ők szegények megcsodáltak: honnan veszek annyi kitartást és
               tudást? Volt köztük, aki megirígyelt. Mások - fiatal, tehetséges jogászok, akik
               láttak engem - minden reményüket vesztették és más pályára mentek, mert attól
               tartottak, hogy sosem boldogulnak ebben a mesterségben, amelyik ilyen embereket
               követel, mint én. Némelyek közülök félénk és tiszteletteljes kíváncsisággal
               megkérdezték, hogyan bírom és győzöm ezt. Válaszom széles és nagyképű mosoly volt.
               Mint a szavakat, amelyeket diktáltam, ezt is loptam. A széles, fontoskodó, embertelen
               mosolyom Erdős úré volt. Még ez sem az enyém. Még őt is megloptam.</p>
				<p>De hát mit is felelhettem volna azoknak, akik kérdeznek? Leleplezzem magamat. Mondjam
               meg, hogy ostobább, kisebb, tehetségtelenebb vagyok mindannyioknál. Bevalljam, hogy
               eredetiségben a legkisebb címszalagíró is túltesz rajtam. És leleplezzem magam
               előttük, akik határozottan nagy embert kezdtek szimatolni bennem? Bevalljam nekik,
               hogy a nagy emberségem titka az, hogy egyáltalán nem vagyok ember. Tevegép vagyok
               és azért vagyok nagy ember, mert én vagyok az embernélküli ember.</p>
				<p>Csak úgy ontottam a fogalmazványokat. Egész könyvtár akadt magamból. Könnyű volt,
               hiszen nem volt bennem semmisem. Engem nem lehet kiszivattyúzni, mert én a két lábon
               járó Toricelli-féle ür vagyok. Én nem tudom magam elpazarolni, én belülről nem tudok
               elszegényedni. Én nem adhatok, mert nekem semmim sincs. Az én szellemi magtáram
               angolos hús, azután zsír, cukor, fekete kávé, cigaretták, amikkel a testemet fűtöm és
               kenem. Kalóriák. Céltalan, értelmetlen kalóriák.</p>
				<p>Természetes, hogy a munkám romlott is. Hol van már az ifjúság hevületes lendülete, az
               a meggyőződött szorgalom, amelyik legalább úgy, ahogy pótolta a tehetséget. Akkor
               hittem még, ha nem is az okosságomban vagy a tehetségemben, de valamiben, egy
               gépszerűvé felnagyolt állati erőben. Hittem - és hogyan hittem! - a bennem
               felhalmozódott lóerőkben. Hittem valakiben. Mi tudom én, kiben? Talán egy jelképben,
               egy teherhordó négeróriásban, akivel versenyre kell kelnem, akit el kell érnem és
               akit ki kell buktatnom abból a dicsőségéből, hogy ő a világ első teherhordó hús- és
               izomgépe... És akkor: szerettem egy nőt. Ma azért dolgozom, hogy kifizessek egy
               tartozást. Dolgozom a pénzért, a jó, a nagy, a sok pénzért, ami meg fog kímélni
               attól, hogy még egyszer tartozzak valakinek úgy, mint most Erdősnek. Ha ezt elérem,
               akkor gazdag leszek, gazdag és szabad és független és... Eh! Minek a sok szó! Gazdag
               leszek. Gazdag! Nagyon gazdag leszek és - Ilona akkor sem fog szeretni.</p>
				<p>Már februárban annyi pénzem volt, hogy nyugodtan kifizethettem volna Erdőst. Még nem
               tettem. Még nem szabad. Előbb gyüjtök. Sok pénzem legyen, hátvéd, bankszámla, nagy
               lakás, új bútorok, gazdag ruhatár, minden, ami kell, a kész, a megvalósult
               életprogram. Fizetni pedig csak a fölöslegből fogok, akkor, amikor már baj nem érhet.
               Ha túlkorán jelentkezem, elárulom magamat és megint végem van. Erdős úr belerúg
               kezdődő vagyonomba, feldönt és elpusztít. Ő ért ehez. Én pedig nem tudnám előlről
               kezdeni harmadszor is.</p>
				<p>*</p>
				<p>Március közepe felé olyasvalami történt velem, ami könnyen végzetessé válhatott
               volna. Nem Ilona és nem szerelem. Szerelem!? Egy nagy bank megválasztott
               igazgató-ügyészének.</p>
				<p>Ez nagyon nagy dolog volt az én életemben. Én igazgató-bankügyész. Ez az, amikor egy
               hadvezér megnyeri döntő csatáját, egy művész elérkezett ahoz a remekműhöz, amelyben
               végre maradék nélkül tudta adni önmagát. Emberek ilyenkor szünetet tartanak, hetekig
               örülnek, boldogok és sugároznak, tombolnak és elfelejtik, hogy a földön járnak. Ez
               kell! Megfeledkezni magunkról, pihentetni és gyüjteni magunkban az ént, hogy aztán
               tudjunk tovább és ha nem is fölfelé (mert van egy pont, amin túl már senkinek sincs
               fölfelé), de legalább ne kerüljünk az út második felében a saját szintünk alá.
               Emberek így tesznek. Én nem.</p>
				<p>Én csak azt éreztem meg, ami szorosan a dolog tárgyi részére tartozik, az üzletre.
               Nálam az üzlet pótolta az életet. Én csak azt éreztem meg, hogy nagy dolog, ha engem,
               senkit, akinek nemrég még egy fillérje sem volt, aki albérletbe vállaltam ügyvédi
               dolgozatokat és aki úgy vittem a munkámat a megrendelőhöz, hogyha az véletlenül nincs
               otthon vagy nincs velem megelégedve, akkor a kapun kijövet nem tudok egy cigarettát
               venni magamnak, - szóval azt éreztem meg, hogy mi az, ha engem egy nagy bank ilyen
               bizalmi állásba iktat. Az emberek újra kezdenek megbízni bennem. Azt hiszik, hogy
               becsületes vagyok és azonkívül is valaki. Ime: az állati szorgalom megtéveszti még az
               ilyen kitünő pénzintézet vezéreit is. Azt hiszik, hogy fogtak bennem valakit, egy
               tehetséget. Mulatok rajtuk. Hogyisne mulatnék, amikor drága pénzért eladok nekik egy
               nagyon olcsó portékát: magamat.</p>
				<p>És még inkább nevetek másokon. Kiken? A tehetséges embereken. Soha még akkora káröröm
               a világon, mint most én bennem. Most ezer és ezer teve örül bennem annak, hogy
               jóllakott, előrejutott és megmutatta, hogy: azért is! Nekem az Úristen nem adott
               tehetséget. Másoknak adott és... De mennyi tehetséges ember lent a pincében, annyi
               pénze sincs, hogy vásároljon magának egy ív papirost, amire leírhatja a remek
               gondolatait vagy hogy a rikkancstól megvehesse a reggeli ujságot, amelyik éppen ma
               közöl egy nagyszerű tárcát arról, hogy ő mekkora lángész.</p>
				<p>Nahát tehetség vagy, mi több, lángész! Jó, lángész. Én jó fiú vagyok, én nem bánom,
               én szívesen fizetek nagy szavakkal, azok nem kerülnek pénzbe. Hát lángész vagy, de
               lent a pincében! És a pincében nincs világosság csak sötétség van és nyirkos
               nedvesség, egerek és patkányok, némelyik pince ridegebb a sírnál is. Én nem vagyok
               tehetség, hála-hála Istennek nem vagyok az. De fent járok a napfényen, autóban ülök
               és mindig előbb eszem, mielőtt megéheznék. Megelőzni az éhséget, kifogni rajta, ez is
               valami, sőt ez nagy dolog. Ez minden! És ti, tehetségek, nagyon tisztelt, mélyen
               tisztelt tehetségek odalent! Olyan lent vagytok, hogy a sírástokat sem lehet
               felhallani, én pedig fent vagyok, a fejetek fölött járok és a röhögésem betölti a
               világot. Igen kérem. Most megmutatta a teve. Kirúgott a lábával, mint egy bika és jaj
               nektek, ha a teve uralomra jut. Jaj nektek, ha a tevét összetévesztik az
               oroszlánnal.</p>
				<p>Ezeket gondoltam. És még: azok a jó dolgok, amik megvannak, amiket meg lehet fogni
               kézzel is. Bankügyész és igazgató. Ez jelent sok pénzt. Ez jelenti, hogy munkám még
               inkább elgépiesedik. Ezer ember alattam, aki szolgálja azt a szorgalomgyárat, ami
               bennem van, ezer ember és mind nekem dolgozik. És azután: a bankigazgatói cím.
               Fütyülnék rá, de nem vagyok bolond, hogy eldobjam, ha hasznát vehetem. Ez a cím, hát
               igen, ez is valami: szúrós, hegyes szarv, amit beledöfhetek Erdős úr testébe. Most
               már nemcsak rúgok, hanem döfök is.</p>
				<p>Bankigazgató. És gyorsan béreltem májusra új lakást. Pontosan olyant, amilyen az első
               volt, az Aulich uccában, egy egész emelet és tele a legdrágább és legmutatósabb
               bútorokkal. Nem, nem Ilona kedvéért! Magamért! Most már tudtam: mutogatni kell
               magamat, mint gazdagot és hatalmasat. Kiállítást kell rendeznem magamból és a
               gazdagságomból. Ez újabb pénz és kereset. Akinek van, abban bíznak, annak ingyen
               hozzák a többit is, új pénzeket, új hasznokat. Miért csak én dolgozzam? Dolgozzon
               helyettem a lakásom is. Azért vettem.</p>
				<p>*</p>
				<p>És ez volt az, ami könnyen válhatott volna végzetessé. Elárultam magamat. Májusban
               beköltöztünk az új lakásba és hozták a bútorokat, Ilonának új kelengyét, nekem is
               tökéletes ruhatárat. Erdős úr erre fölébredt. Most az egyszer úgy beledöftem, hogy
               meg kellett éreznie. Megérezte és támadni kezdett. Egyszerre támadni és védekezni.
               Mert ő is értett a verekedéshez. Ösmerte az összes fogásokat.</p>
				<p>Egyik este bizalmasan félrevont:</p>
				<p>- Mi van veled, Berényi? Agyondolgozod magadat. Az arcod szürke, a szemed beesett és
               olyan ideges vagy, mint egy őrült. Már régebben figyellek, eleinte nem akartam
               szólni, nem akartalak megijeszteni...</p>
				<p>- Ó, te olyan kedves vagy. Olyan gyöngéd.</p>
				<p>- De az utóbbi időben... meg kell mondanom, ez úgyszólván baráti kötelességem...
               Kérlek, ne érts félre, de az utóbbi időben dadogsz és az emlékezőtehetséged is
               kihagy.</p>
				<p>- Da... É... é... én... ne... ne... em... da... do... gok, ami pe... pedig az em...
               emlékezőtehetsé... tehetségemet illeti, lé... égy nyugodt, én emlékszem mindenre.</p>
				<p>Rámnézett. Nem akart megérteni.</p>
				<p>- Tanárhoz kellene menned.</p>
				<p>- Nekem?</p>
				<p>- Igenis, hogy neked. Vagy mondd, kérlek, te sosem szoktál tükörbe nézni.</p>
				<p>- Nem. Tükör és én. Kérlek, akinek olyan arca van, mint nekem! Nem mondom: ha olyan
               arcom volna, mint neked, ha te kölcsönadnád csak egy napra is az arcodat, akkor hidd
               el, azon a napon mást se tennék, mint reggeltől estig nézném magamat a tükörben.</p>
				<p>Nagyon szemtelen voltam. De most mertem. Ó, mennyi gorombaságot raktároztam el
               magamban évek óta. Ezeket a gorombaságokat nem hagyom elpusztulni, magamban
               elszáradni. Ki velük a napfényre!</p>
				<p>Nem felelt.</p>
				<p>Sőt pár napig békén is hagyott. De egyik nap, hogy Ilonával reggelizünk, mert most
               már mindig együtt étkeztünk (Erdős szoktatott minket a közös asztalhoz), a feleségem
               aggódó arccal mondja:</p>
				<p>- Túlsokat dolgozik maga. Az arca sápadt...</p>
				<p>Belevágtam:</p>
				<p>- Nem sápadt kérem. Az arcom szürke, a szemem beesett és olyan ideges vagyok, mint
               egy őrült. De nekem most szükségem van az idegességemre. Kell a munkámhoz. Az
               emlékezőtehetségemet se féltse kérem, ami pedig a tanárt és a tükröt illeti...</p>
				<p>Nem hagyott tovább.</p>
				<p>- Magával nem lehet beszélni.</p>
				<p>- Nem lehet, kérem. Talán ezért is van, hogy olyan ritkán szoktak beszélni velem.</p>
				<p>Nem volt folytatás. Aznap nyugton hagytak. De másnap az anyósom kezdte Ilona
               jelenlétében, finoman és jóságosan.</p>
				<p>- Kedves fiam, maga agyondolgozza magát. Nem volna szabad, még Ilonáért sem. Maga
               most a mi egyetlen támaszunk és mi lesz velünk, ha maga kidől.</p>
				<p>- Nem fogok kidőlni kérem, nem szokásom. Nincs benne gyakorlatom és azt sem tudom,
               hogy hogyan kell ezt: kidőlni.</p>
				<p>Ilona közbevágott idegesen és türelmetlenül:</p>
				<p>- Hagyd kérlek anyus. Vele nem lehet beszélni.</p>
				<p>- Ilona kérem, - feleltem, - maga ideges. Vigyázzon kérem magára. Tanárhoz kellene
               mennie. Az arca szürke, a szeme beesett. Roppant...</p>
				<p>- Ne folytassa kérem!</p>
				<p>- Ahogyan parancsolja.</p>
				<p>És elmentem hazulról, el az én gyönyörű, új, gazdag lakásomból, ahonnan most a
               feleségem és az anyósom száján át Erdős úr üldöz ki. Hiába! Még mindig ő az
               erősebb.</p>
				<p>És új birkózás kezdődött. Erdős úr megsejtett mindent - könnyű volt neki az ő agyával
               - és új súlyokat rakott rám. Naponta újabb és újabb ajándékok, a virágtól az ékszerig
               minden. Agyon akart terhelni engem, olyan adósságot nyomni a vállamra, amit sosem
               tehetek le magamról.</p>
				<p>Erre is feleltem. Most már vasárnap sem aludtam. Szaporítottam a személyzetemet,
               egyszerre három gépbe diktáltam, új megbízásokat hajszoltam, igazgatósági és
               felügyelőbizottsági tagságokat, a bankoknak nagy üzleteket találtam ki, amelyekből
               külön nyereség és jutalom esett rám.</p>
				<p>Még így sem volt könnyű dolog. Erdős úr - most ébredtem rá - és én egy anyagból
               vagyunk gyúrva, amikor vele harcolok, tulajdonképpen magammal birkózom. Magammal?
               Hiszen ha csak ennyi volna. Ugyanaz az anyag? Helyes, de amikor az Erdős urat
               gyúrták, több anyagot használtak fel, mint amikor a Berényit gyúrták. Itt két
               egyforma ember birkózik, de csak annyira egyforma, amennyire az óriásnak és a
               törpének is egyformán van keze, lába, karja. És a törpe mégsem birkózhatik az
               óriással.</p>
				<p>Június végén voltunk, amikor teleírtam a kis fekete notesz utolsó lapját is. Pedig az
               utolsó lapokat már nagyon óvatosan írtam, számokat és betűket aprón, szorosan
               egymáshoz, hogy sok férjen belőlük. Csak új könyvet nem kezdeni!</p>
			</div>
			<div type="chapter">
				<head>XLIV.</head>
				<p>Éjszaka összeadtam a noteszt. Végig az egészet, mindent. Nagy szám jött ki.
               Megdöbbentem. Azt mégsem hittem volna, hogy ennyivel tartozom. Igaz, hogy nem volt
               egy kalaptű, amit be nem jegyeztem volna. De mégis, ez az összeg rettentő. Ennyire
               nem számítottam. Többel tartoznom már nem szabad. Életveszélyes volna.</p>
				<p>Másnap reggel kivettem a bankból a pénzt. Betettem a tárcámba, autóba ültem. Ki Erdős
               úr irodájába. És nyugtát fogsz adni gazember! Ma nyugtát a kezembe!</p>
				<p>Mintha csak megérezte volna, hogy miért jövök. Másfél óráig várakoztatott engem, a
               bankigazgatót! Mindenféle semmi embereket fogadott előttem, titkárokat,
               gépírónőket, szolgákat hívott és küldött, míg én, a legjobb barátja, ott égtem az
               előszobában egy karosszékben és egyik félcigarettát a másik után dobtam el. Hát lehet
               ez! Ez az ember minden este csak csönget nálam és az ajtó magától pattan föl előtte,
               teríték várja és - szervusz! szervusz! - már ül is le az asztalhoz, egyenesen a
               feleségem mellé, aki mindig az ő kedvenc ételeit főzeti, pedig tudja, hogy azok
               ártanak az én gyomromnak. És én most itt, ebben az irodai előszobában, mint valami
               állástkérő siheder. Úgy éreztem magamat, mint valamikor, amikor ott ültem a hatalmas
               ügyvéd íróasztala előtt és vártam, hogy: mi lesz, elfogadja-e a dolgozatomat és akkor
               lesz ebéd, vagy pedig kidob és én vihetem a zálogházba a kalapomat. Akkor nem voltam
               olyan lent, mint most. És akkor legalább ketten ültünk egymással szemben, de most itt
               annyimindenféle ember közt. Hogy nem szégyeli magát az ilyen viselkedéséért.</p>
				<p>Végre bejutottam hozzá. Pár udvarias szó, bocsánatkérés. Le akarok ülni, amikor
               látom, hogy van valaki harmadik is a szobában, egy fiatalember. Ránézek, Erdős
               megért.</p>
				<p>- Kérlek, a gyorsíróm. Remélem, nem bánt, ha itt van.</p>
				<p>Bánt? Mi az, ami engem még bántani tudna.</p>
				<p>- Egyáltalán nem. Csak kérlek, szeretnék veled négyszemközt beszélni.</p>
				<p>Fölállt.</p>
				<p>- Négyszemközt?</p>
				<p>- Igen. Vagy nem tudod, kérlek, hogy mi az a négyszemközt? Négyszemköztnek hívjuk
               azt, amikor ketten beszélnek egymással. Mert két embernek van összesen négy szeme.
               Igaz, hogy van olyan ember is, akinek egymagának van négy szeme. Ezek azok, akik azt
               is meglátják, ami a hátuk mögött történik.</p>
				<p>Elvörösödött, az asztalra csapott.</p>
				<p>- Martin úr menjen ki!</p>
				<p>Kiküldte a gyorsírót. Micsoda igazságtalan egy ember. Én vagyok vele szemtelen és ő
               mással gorombáskodik. Úgy látszik, már érzi, hogy nem vagyok többé a cselédje. Most
               felmondok neki.</p>
				<p>Ajka zavartan mozgott. Valamit akart mondani. Megelőztem.</p>
				<p>- Kérlek, ne fáradj. Most jövök a tanártól. Azt mondja, az idegeim tökéletesen
               rendben vannak és nem is dadogok. Má... ár.. már... ne... nem... is da... da...
               dadogo... go... go... gok.</p>
				<p>- Hallom.</p>
				<p>És egy hangosat nevetett. Belefűrészelt az arcomba.</p>
				<p>Benyúltam a zsebembe, kivettem a borítékot, amiben kikészítettem a pénzt. Levágtam az
               asztalra.</p>
				<p>- Mi ez?</p>
				<p>- Ez, kérlek, egy boríték és benne pénz.</p>
				<p>- Pénz?</p>
				<p>- Igen. Az Osztrák-Magyar Bank bankjegyei. Aláírta őket a bankkormányzó és mindkét
               állam pénzügyminisztere.</p>
				<p>- Pénz?</p>
				<p>- Pénz.</p>
				<p>- Nem értem. Még egyszer kérdezlek: mi ez?</p>
				<p>- Hogy ez mi!? Ez - ez...</p>
				<p>És kivágtam az asztalra a noteszkönyvet.</p>
				<p>- Pontos könyvvezetés. Azt hiszem nem tévedtem egy fillérrel sem. És - köszönöm, hogy
               eddig szíves voltál hitelezni nekem.</p>
				<p>Belenézett a noteszbe. Talán nem is akart, de egészen gépiesen megfogta a kis
               könyvet, lapozni kezdett benne, számokat olvasni.</p>
				<p>Felbőszített. Micsoda! Ez az ember nem bízik meg az összeadásomban? Talán azt hiszi,
               hogy csalok.</p>
				<p>- A számok pontosak. Nem csaltam. Nem tévedtem. Leszel szíves nyugtát adni róla.</p>
				<p>Hosszú szünet.</p>
				<p>- Fiam...</p>
				<p>- Nem, ne mondd, hogy őrült vagyok. És ha az is vagyok. Megengedhetem magamnak.
               Eleget dolgoztam, eleget kínlódtam ebben az életben. Most már pénzem is van, gazdag
               is vagyok, szabad egyszer őrültnek is lennem. Különben is tisztázzuk: mi az
               őrültség?</p>
				<p>- Na de...</p>
				<p>- Az őrültség betegség. Az egyiknek a gyomra fáj, a másiknak az agya. Egyre megy. És
               szeretném látni, hogy te egy embert, aki pénzről nyugtát kér, kidobsz csak azért,
               mert annak fáj a gyomra. Ha őrült vagyok...</p>
				<p>- Az vagy!</p>
				<p>- Akkor is az az én őrültségem. Az én privát passzióm. És amíg át nem harapom a
               torkodat, neked semmi közöd hozzá.</p>
				<p>- Át akarod harapni a torkomat?</p>
				<p>Nem emelte föl öklét, nem jött felém, nem fenyegetett, nem védekezett. Csak elnevette
               magát hangosan, jókedvűen. Tiszta nevetés volt, szívből jött, ez egyszer nem is
               fürészelt.</p>
				<p>Mit tehettem? Én is nevetni kezdtem.</p>
				<p>- A torkodat? Nem, kérlek alázatosan, ott a nyakad és a tokád körül nagyon hájas vagy
               és a tanár, akitől éppen most jövök, eltiltott a zsíros eledelektől.</p>
				<p>Szünet.</p>
				<p>- Rá akarsz gyujtani?</p>
				<p>- Miért ne?</p>
				<p>Elfogadtam és a cigaretta árát hamar leszámoltam az asztalra.</p>
				<p>- Egyiptomi. Tizenhat fillér. Leszel szíves, ennyivel is többről kiállítani a
               nyugtát.</p>
				<p>Szünet után ő.</p>
				<p>- Nézd, fiam, beszéljünk komolyan...</p>
				<p>- Kérlek, én nem is tudok máskép.</p>
				<p>- Annál jobb. Te most azt várod, hogy megkérjem tőled Ilona kezét.</p>
				<p>- Tévedsz. Én az Ilona férje vagyok és nem a mamája. Én nem akarom férjhez adni az
               Ilonát.</p>
				<p>- Én becsületszavamra mondom neked...</p>
				<p>- És én is becsületszavamra mondom neked...</p>
				<p>- Mit?</p>
				<p>- Azt, amit te akartál mondani. Ilona és te közted nem volt soha semmi sem.</p>
				<p>- Ez így is van. Férfiúi szavamra mondom.</p>
				<p>- Sőt. Én mondom a te férfiúi szavadra.</p>
				<p>- Hát akkor?... Mire való az egész komédia. Az ember baráti ajándékokat küld egy
               házhoz, ahol szívesen látták, legalább is úgy tettek, mintha szívesen látnák...</p>
				<p>- Én, ami az én személyemet illeti, szívesen is láttalak. Én igen. Persze, hogy az
               Ilona is, arról nem állhatok jót. Sajnos, azt hiszem, hogy ő nem...</p>
				<p>- Ne folytasd, kérlek. De engedd meg, hogy legalább befejezzem a mondatomat.</p>
				<p>- Helyes. Látod ezt már szeretem. Ki nem állhatom az olyan embereket, akik nem
               fejezik be a mondataikat. Ezek olyanok, mint akik - bocsánat - nem törülik le az
               orrukat. Kis gyereknél, nem mondom, ez is kedves, de két vén szamárnak, mint mi
               ketten vagyunk, kötelessége, hogy befejezze a mondatot.</p>
				<p>- Azt akartam mondani, hogy szívesen láttatok, mindennap nálatok vacsoráztam
               és...</p>
				<p>- Most még se fejezed be! Értlek. Te azt akarod, hogy a vacsorákat vonjam le az
               összegből. Helyes. Velem lehet beszélni. Amiben igazad van, abban igazad van. Ha
               nekem van jogom fizetni, akkor neked is van jogod. Le fogom vonni az összegből azt,
               amit fogyasztottál. Hát várjunk csak... Megettél nálunk, mondjuk kétszáz vacsorát. Ez
               kitesz borral és szivarral együtt...</p>
				<p>Most felém jött. Le akar sujtani? Nem védekeztem. Álltam nyugodtan és vártam. Én még
               sosem voltam ilyen helyzetben és engem érdekelt, mit csinál egy Erdős úr ilyenkor.
               Hogyan ver meg ő valakit? Valamikor ezt is ki kell tapasztalni. Rám vág az ostorral?
               A teve türelmesen nyujtja púpját.</p>
				<p>Nem bántott. Csak egészen közel jött hozzám, azután járkálni kezdett, mozogni,
               körüljárt engem vagy tízszer is. Nem bírtam tovább egy helyben. Én is járkálni
               kezdtem. Ő körüljárt engem, én körüljártam őt. Két csúnya állat egy ketrecbe csukva.
               Csodálom, hogy nem szaglásszuk egymást, mint az igazi fenevadak.</p>
				<p>Végre is beleszédültünk mind a ketten. Ő leült az íróasztalához, én az asztal mellé
               egy karosszékbe. Kivettem a tárcámat, megkínáltam. És hogy rágyujtott az enyimre, ami
               szintén egyiptomi volt, visszavettem az asztalról a tizenhat fillért. Azután
               rágyujtottam én is.</p>
				<p>- Kérem, Erdős úr, legyen kegyes a nyugtát aláírni. Méltóztassék szaldirozni a
               számlámat.</p>
				<p>- Magázol?</p>
				<p>- Igen, kérem, bocsássa meg. Tudom, hogy nem való. Annyi hitvány embert magázok az
               életben és most egy olyan kiváló embert is, mint Ön. Szeretnék kitalálni valami új
               megszólítást, ami se nem maga, se nem te, valami egészen újat, amin csak Önt volna
               szabad szólítani. Egy szép szót, nagyot, Önhöz méltót... Mindenesetre gondolkozni
               fogok rajta. Addig is kérem a számlámat elintézni.</p>
				<p>Nem is felelt.</p>
				<p>Én:</p>
				<p>- Hiszen ha úgy tetszik, Ön a pénzt jótékonycélra is adhatja. Például tönkrement
               furnérgyárosok segélyalapja, vagy meghülyült agytulajdonosok temetkezési egyesülete
               javára. Az Ön pénze, tehet vele, amit akar. Nekem csak a nyugtával tartozik és én
               kérem a nyugtát. Nagyon kérem.</p>
				<p>Megint nem felelt. Ölt a hallgatásával.</p>
				<p>- Tessék csak idefigyelni, - folytattam - ha Önt bántja a dolog, számlázhatjuk a
               dolgokat másképpen is. Nem kell felsorolni a gyémántokat és a prémeket és a
               virágokat. Mondhatjuk azt is, hogy én vettem Öntől valamit... mondjuk barátságot...
               Egy vagón 96 fokos denaturált barátságot és most fizetek érte ennyit és ennyit.</p>
				<p>Nem ment. Semmi válasz. Egészen reménytelen. Ravasz ember, egy szót sem szól. Ő nem
               gondolkozik és míg én azt hiszem, hogy ki tudom fárasztani, tulajdonképpen ő fáraszt
               ki engem.</p>
				<p>Hol fogjam meg a zsiványt? Botránnyal fenyegetem? Kinevet. Hogyan csinálhatnék
               botrányt én, aki bankigazgató vagyok, sajnos magam is egy kis Erdős Gyula úr. Az
               Erdős Gyula urak pedig nem csinálhatnak botrányt. Viszont ha nem vagyok én is egy
               Erdős Gyula úr, akkor most nincs pénzem, nem ülhetek itt, nem fizethetek és nem
               követelhetem, hogy nyugtázzák a számlámat. Átkozott körforgás!</p>
				<p>Vagy mondjam meg neki, hogy Ilona nem szereti őt? Leleplezzem neki? Mintha nem tudná.
               Hát nem szereti. Bánja is ő! Hiszen ez nem ember, ez csak egy másik Berényi Sándor,
               aki nem törődik más emberekkel, azok szívével, lelkével, agyával, idegeivel. Ez csak
               saját magával. Ez egyszerűen megvesz egy embert és megvesz egy életet, mintha
               vásárolna egy fuvar furnért. Fizet, nyugtát vesz és azt tesz a portékával, ami neki
               jól esik. Életvásárló, éppen olyan mint én.</p>
				<p>Ekkor hirtelen eszembe jutott valami. A végső. Miért ne mondjam meg neki is, amit
               megmondtam már egyszer valakinek. Valakinek, aki százszor különb ennél az Erdős
               Gyula úrnál. Valakinek, egy úriembernek, egy feltétlen úriembernek, az abszolút
               gentlemannek.</p>
				<p>- Erdős úr kérem, ne gondolkozzék: Ilona nem eladó! Ezt már megmondtam egyszer másnak
               is, egy nagyon kiváló embernek. Valakinek, aki különb Önnél, különb nálam, különb
               mindnyájunknál. Megmondtam magának Elemér Miklósnak, hogy: Ilona nem eladó. Tudja
               Ön, hogy ki az az Elemér Miklós.</p>
				<p>Felugrott. Ha most szarva van, felöklel. De hát neki nincs szarva. Csak nekem van
               szarvam. Nem tudott felöklelni, szólni meg nem akart hozzám. Leült. A száját
               csücsörítette. Tudtam, megvetése jeléül most köpni fog. Vártam, mi lesz? Egy perc,
               azután kihúzta a zsebkendőjét, abba köpött. A szőnyegre még sem tudott. Hiába! Úr ez
               is, nagyon finom úr.</p>
				<p>*</p>
				<p>És tovább nem volt.</p>
				<p>Belekábultam a reménytelenségbe. Nem lehet ezzel az emberrel tovább. Most nem.</p>
				<p>És talán neki van igaza. Több mint egy évig ültem és vártam. Miért türelmetlenkedem
               éppen ma. Én nem csodálom, hogy ő nem ért meg engem. Eddig mindig térden látta maga
               előtt a tevét, most pedig az fölkel, harapni akar, mint a húsevők, sőt rugdalkozik
               is. Meglepte őt, hogy a teve ágaskodik. A keze a csodálkozástól megbénult és azért
               nem tudja aláírni a nyugtát. Most nem. De most - az nem: mindig.</p>
				<p>Én várhatok.</p>
				<p>Fölkeltem. A noteszt zsebrevágtam, a pénzt otthagytam. Nem köszöntem. Kimentem.</p>
				<p>- Szervusz, - szólt utánam. - Nem is tudod, milyen mulatságos voltál. Kár, hogy
               amilyen mulatságos, éppen olyan unalmas is.</p>
				<p>Nem feleltem.</p>
			</div>
			<div type="chapter">
				<head>XLV.</head>
				<p>Hazamentem. Mert ebédelni kell. Nem történhetik olyan az emberrel, hogy ne kellene
               ebédelnie. Föltéve, hogy van ebédje. Nekem pedig van. Ezt, az ebédrészét a
               dolgoknak, szerencsére már elintéztük egymással mi ketten, az élet és én.</p>
				<p>Körülnézek: az egyik asztalon egy orkidea-csokor. Új, ma küldte.</p>
				<p>Tessék. És ezzel az emberrel akarok én végezni! Míg én ott ülök nála és birkózom,
               pontosan az alatt az idő alatt hozzák az én lakásomba az orkideát, az ő orkideáját.
               Előre rendelte a virágkereskedőnél, hónapokra, évekre, ki tudja, meg továbbra is. A
               bálvány ott ül mozdulatlanul a furnértrónján és az alatt mások dolgoznak az ő
               parancsára. Rohamcsapatok előre kifizetve, neki már a kisujját sem kell megmozdítani,
               az én házam pedig állandóan ajándék- és szégyenostroma alatt. Ruhák, vázák, képek. Ez
               az ember életfogytiglanra az ő kenyerére ítélt engem.</p>
				<p>Megfogom a virágot, kinyitom az ablakot. Most kihajítom az uccára.</p>
				<p>Ilona bejön a szobába.</p>
				<p>- Mit akar maga csinálni?</p>
				<p>- Én, kérem, semmit.</p>
				<p>- Semmit?</p>
				<p>- Semmit. Csak...</p>
				<p>És benyulok a zsebembe és egy darab pénzt teszek le az asztalra. A virág ára
               lehetett.</p>
				<p>- Mi ez?</p>
				<p>- Ez, kérem alázatosan, egy csokor orkidea. Mondjuk így, pénz, amit még nem váltottak
               fel egy csokor orkideára.</p>
				<p>- Nem értem.</p>
				<p>- Csodálom. Azt hittem, hogy már régen megért engem. Azaz, hogy engem! Mi van
               énrajtam megérteni való. De azt hittem, hogy megérti azt, hogy végre nekem is van
               pénzem. Igen, gazdag vagyok. Miért néz kérem rám. Nem ösmer? Akkor engedje meg, hogy
               tisztelettel bemutatkozzam. Nevem: Erdős Gyula.</p>
				<p>- Erdős...</p>
				<p>- Erdős Gyula II. Mondhatjuk így is. Silány utánzat, de azért jobb, mint az eredeti.
               Tessék elhinni sokkal jobb.</p>
				<p>Rámnézett. Kiegyenesedett. Én fejemet a vállam közé húztam. Akartam neki segíteni,
               hogy még nagyobb, még különb lehessen, mint én. Sikerült is. Most legalább negyven
               centi volt közöttünk.</p>
				<p>- Maga azt hiszi, hogy Erdős...</p>
				<p>- Bocsánat, én semmit se hiszek Erdősről, de én mindent tudok róla. Mert én magam
               vagyok Erdős.</p>
				<p>- Azt hiszi, hogy ezek a rongy virágok, ez a színes szemét...</p>
				<p>És megfogta az orkideát és a nyitott ablakhoz ment és kidobta az uccára.</p>
				<p>A virág mégis a járdára került. Én nem mertem kidobni, de Ilona megtette. Hiába ez a
               nő a szememről olvassa le a gondolataimat.</p>
				<p>Megint az asztalhoz lépett. Fölvette a pénzt, amint én tettem oda az előbb és azt is,
               ki az uccára, a virág után. Szóval engem is kihajított az ablakon, nem csak az
               eredeti Erdőst.</p>
				<p>De ezzel nem törődtem.</p>
				<p>Átmentem a szobámba és megfogalmaztam egy táviratot:</p>
				<p>Erdős-furnér Budapest.</p>
				<p>Délben félkettőkor. Ilona éppen most dobta ki a virágaidat az
                  uccára. Szervusz.</p>
				<p>Inasnak adtam a táviratot.</p>
				<p>- Azonnal a főpostára!</p>
				<p>Visszamentem Ilona szobájába. Ott állt az asztal mellett a haragtól fehéren.</p>
				<p>Letettem elébe a kis fekete noteszt.</p>
				<p>- Méltóztassék elolvasni.</p>
				<p>- Mi ez?</p>
				<p>- Ez kérem az, amit ma kifizettem.</p>
				<p>- Kifizetett...?</p>
				<p>- Ez az én számlám volt. Tartoztam vele Erdősnek. De ma kifizettem.</p>
				<p>- Maga tartozott Erdősnek! Maga pénzt vett el attól a... attól az embertől!</p>
				<p>- Nem vettem el tőle pénzt.</p>
				<p>- Hát akkor miért tartozott neki?</p>
				<p>- Ezért. Méltóztassék elolvasni.</p>
				<p>Rám nézett. Nem értett. Azután mégis kezébe vette a könyvecskét. Találomra belenézett
               valahol. Csak egy fél perc lehetett, egy-két sort, ha olvasott belőle, de
               szerencsére így is megértett mindent. Nem kellett magyaráznom.</p>
				<p>Nem vágta a szőnyegre a könyvecskét, az ablakon se dobta ki.</p>
				<p>- Tessék, - mondta szinte alázatosan és odaadta nekem.</p>
				<p>Azután végigvágódott a pamlagon. Egy ideig tátott szájjal, mereven bámult a
               mennyezetre. Egy néma fuldoklás rajta. Az arca most csúnya volt és ez fájt nekem. De
               hirtelen megengedtek a vonásai, arca meglágyult, sírni kezdett. Csöndesen,
               reménytelenül sírt, éppen úgy, mint amikor az édesapja meghalt. Mi minden volt ebben
               a sírásban! Kétségbeesés, céltalanság, renyheség. A könnyei, mint az őszi eső,
               vigasztalanság, unalom. Ez a szegény nő rettenetesen unatkozik az életben. Én nem
               tudom, kije volt ő Erdős úrnak, azt hiszem sosem is fogom megtudni és talán az a jó
               nekem, hogy nem fogom megtudni, de ez a szegény nő unatkozik ő vele, amint unatkozik
               én velem is. Egy ilyen nő, a legcsodálatosabb, a legkülönb nő! Michaelis Ilona.
               Gondoljunk csak arra, ki volt Michaelis lánykorában és most életfogytiglan beleítélve
               két ilyen ember közé. Erdős és én... Szegény nő. Nincs ezen segítség.</p>
				<p>Sírt. Itt-ott kis felcsuklások. Madarak panaszkodhatnak így. De az a néma fuldoklás
               elmúlt róla. Az arca visszaszépült. Vizes szemében könyörgés, egy hangtalan
               segélykiáltás, valami angyali gyámoltalanság. Ez a kemény és szigorú ember, Michaelis
               Ilona, most megenyhült. Nő lett belőle.</p>
				<p>Nem bírtam magammal, odamentem hozzá és amit sosem mertem, én kezdtem, megcsókoltam
               a szemét. Tűrte. Olyan engedelmes volt most, annyira nő.</p>
				<p>Mégegyszer föléje hajolok, hogy megint megcsókoljam a szemét. De nem jutok odáig, ő
               kinyújtja karját, átöleli a nyakamat. A szájamat lehúzza az ő szájához.</p>
				<p>- Bocsásson meg, - súgja bele a szájamba és könnyeit rácsókolja az ajkamra.</p>
				<p>Azután fölkel. Az ajtóhoz megy. Én utána. Ő int nekem, hogy maradjak. Megállok. Ő
               is.</p>
				<p>Az ajtóban visszanéz, rám mosolyog, kezével még egyszer int. Aztán kimegy.</p>
				<p>Félórával később tálalták az ebédet. És az édesanyja hiába jajveszékelt. Sem a
               cselédek, sem én, nem tudtuk megmondani, hogy hová lett Michaelis Ilona.</p>
			</div>
			<div type="chapter">
				<head>XLVI.</head>
				<p>Szép csöndes júniusi eső volt ezen a délutánon és én otthon maradtam. Karosszéket
               toltam az ablak elé, ölemben egy könyv, amit nem olvastam, számban olykor cigaretta
               és én csak bámultam kifelé, bele az esőbe, bele a házakba, bele a világba. Én nem
               tudom azt az időt, amikor egy egész délutánt így töltöttem volna, ilyen tétlenségben
               és ilyen nyugalomban. Mit is tegyek? Dolgozzam? Most már újra gazdag vagyok, több
               pénzem van, mint valaha is volt, annyi pénzem, hogy magam sem tudom hirtelen
               megmondani. Vagy hogyan tudhassam én azt, hogy ma délután mennyivel emelkedtek
               mindenféle részvényeim, mennyi új hasznot hoztak a vállalatok, amelyekben részes
               vagyok? Pénzem van és egy csúnya adósságot is kifizettem. Nyugtám ugyan nincs róla,
               de megjön majd az is. Eddig még minden megjött, csak várni kellett és én most éppen
               ezt teszem: várok. Egy karosszékben ülök, nézem az esőt, a szép júniusi esőt, aminél
               nincs megnyugtatóbb és nincs mulatságosabb, az esőcseppeket, amelyek a budai hegyek
               szagát hozzák be a szobámba. Nyár van. Az én életemben is az. Aranyos delelő.
               Pihenés. Gyujtsunk rá egy cigarettára.</p>
				<p>Az inassal már telefonáltattam a bankba.</p>
				<p>- Berényi igazgató úr ma délután nem megy be.</p>
				<p>Úgy van. Nem megyek. Már olyan régen vártam egy ilyen szép délutánra. Csöndes nap, az
               ember végigélvezi. Kár, hogy éppen ma csókolt szájon egy nő. Szerencsére az íze már
               nincs az ajkamon.</p>
				<p>Ülök. Bölcs vagyok. Végre én is. Vagy hajszoljam magamat? Kutassak, keressek? Kit,
               mit? Tőlem nem ment el senki, tőlem nem vittek el semmit.</p>
				<p>Este lesz.</p>
				<p>- Mama, ha úgy tetszik, vacsorázhatunk.</p>
				<p>*</p>
				<p>Kint csöngetnek. Az édesanyja felpattant. Sírt és örült. Viháncoló ujjongással
               rohant, mint a kiskutya, aki gazdáját érzi meg az ajtó mögött. Rohant. Kis, törékeny
               testével félredöntötte a cselédeket. Mindenáron ő akart nyitni. Úgy is lett, ahogy
               akarta. Ő nyitotta ki az ajtót. Érdemes volt. Erdős Gyula úr jött be rajta.
               Egyedül.</p>
				<p>Nem bántam, hogy itt van. Most, hogy Ilona már nála van, hozza nekem a nyugtát. Most
               már csak nem fog okoskodni.</p>
				<p>Kedélyesen a vállamra csapott.</p>
				<p>- Megkaptam a táviratodat. Jól mulattam.</p>
				<p>- Te jól mulattál? Úgy. Hát még én. Ha tudnád, hogy egész délután milyen jól
               mulattam.</p>
				<p>Michaelisné a dermedt csalódástól egy szót sem tudott szólni. Erdős úr pedig ment
               mosolyogva az ebédlőbe. Meg sem állt az asztalig. Leült.</p>
				<p>Mi az? Ez az ember ma este itt akar vacsorázni? Nem baj. Legföljebb leírjuk a
               számlából és kapok tőle vissza valami pénzt. Ezen is keresek... Hát annyira megszokta
               az én főztömet. Ma, mingyárt az első estén is egyedül hagyja a feleségét. Persze, fő
               a gyomor. De akkor meg egyáltalán miért nősül meg az ilyen ember?</p>
				<p>Körülnézett. Újra mosolygott.</p>
				<p>- Na, mi az, már hozzá is fogtatok. Nem vártatok meg engem.</p>
				<p>- Ne haragudj, kérlek. (Megint tegeztem.) Mingyárt tálaltatom a levesedet. Csak előbb
               kiszólok, hogy melegítsék föl.</p>
				<p>- Ó, ne fáradj... De mi az? Hol van Ilona?</p>
				<p>Hol van Ilona? Mit felelhetek ilyen ostoba kérdésre.</p>
				<p>- Ilona, kérlek szépen, nálad van.</p>
				<p>- Nálam?</p>
				<p>És nevetett. Hangosan, harsogva, fűrészelve. Azután megint:</p>
				<p>- Ilona?</p>
				<p>- Ugyan, ne tetesd magad...</p>
				<p>- Nem tetetem magam.... Ilona?.. Csak nincs valami baj?</p>
				<p>- Baj, semmi, csak...</p>
				<p>- Csak?...</p>
				<p>És Erdős úr hirtelen nagyon nyugtalan lett. Fölkelt, föl-alá járt, kérdezett,
               idegeskedett, kétségbeesett.</p>
				<p>Mennyi időbe telt, amíg meg tudtam vele értetni azt, ami ma délben történt. Ilona -
               ebben ráösmerek - most is a régi kényelmes, gőgös, uras. Nem magyarázott meg Erdős
               úrnak semmit. Ő egy világért nem beszélne kellemetlen dolgokról. Itt vannak a
               cselédek, számoljanak be azok. De hát még mindig a cselédje vagyok én neki?</p>
				<p>Erdős úr a végén sem akart megérteni semmit sem. A legkevésbé pedig azt nem akarta
               elhinni, hogy Ilona ő nála van. A zsivány! Ez még akkor is tagadni fogja, ha már
               törvényesen megesküdtek. Talán neki van igaza. Az asszonyt nem szabad kirakatba
               tenni, de dugdosni kell, rejteni. Ez az okos! És Erdős úrtól nem is fogják sosem
               elvinni Ilonát.</p>
				<p>Ránéztem az arcára. Szürke volt, beesett. A kétségbeeséstől és a tanácstalanságtól
               egészen ostoba. Megcsalt férjek néznek ki így talán abban a percben, amikor rájönnek
               mindenre.</p>
				<p>Tehát?... És most kezdtem én sem tudni, hogy tulajdonképpen mi történt.</p>
				<p>Várok, nézek, bámulok. Hirtelen Erdős úr összeteszi a kezét, mint valami imádkozó
               gyermek (hogy ez is lehet, Erdős úr összeteszi a kezét!?) és könyörög nekem:</p>
				<p>- Édes barátom... gyere... keressük meg Ilonát... Most, mingyárt, tüstént.</p>
				<p>- Megkeressük? Én? Én ma éjszaka aludni akarok. Már úgy sem aludtam évek óta...</p>
				<p>De meg volt írva, hogy ezen az éjszakán se fogok aludni.</p>
				<p>A gazember olyan meggyőzően hazudik, hogy végre is hinnem kell neki: Ilona nincs
               nála.</p>
				<p>Erdőssel vettük a kalapunkat, Michaelisné is magára kapott valamit. Nem lehetett
               rábírni, hogy otthon maradjon.</p>
				<p>Megkeressük Ilonát. De hol? Csak volna egy ötletem, valami gyanúm. Éjszaka egy
               asszonyt ekkora városban. Vagy beállítsak minden lakásba és sorra kérdezzem:</p>
				<p>- Kéremásan, nem méltóztatik tudni, ideszökött a feleségem? Bocsánat, Berényi Sándor
               vagyok, bankigazgató...</p>
			</div>
			<div type="chapter">
				<head>XLVII.</head>
				<p>Lementünk az uccára. Erdős be akart minket tuszkolni az autójába. Azért se.
               Megmakacsodtam. Ezt az útat az én kerekeimen tesszük meg. Az én benzinem, az én
               sofőröm. Hogy megint szaporodjék a számlám Erdős úrnál. Nem! Én nem kezdek el még egy
               kis noteszt. Fordítva! Erdős úr törlesszen. Egy autóút. Ezt is leírjuk a
               tartozásomból. Milyen szerencsés este. Pénzt fogok keresni.</p>
				<p>Ő kapálózott, könyörgött. Hiába. Én csak mosolyogtam, mint ő ma délelőtt, amikor én a
               nyugtát kértem tőle hiába. Várnia kellett. Most neki. A házmester telefonozott a
               garageba. Ezt megvárjuk szépen. Jön az én autóm. Legföllebb tíz perc mulva itt is
               van.</p>
				<p>Beszálláskor a sofőrnek odasúgtam egy címet, csak úgy találomra. Már nem is emlékszem
               rá, hogy mit. Öt perc; - én ma sem értem, hogyan lehetett - és megálltunk Budán, a Fő
               uccában.</p>
				<p>Éppen csukni akarták a kaput.</p>
				<p>- Jó estét házmester úr. Már nem emlékszik rám? Én vagyok a végrehajtó. A végrehajtó
               bácsi.</p>
				<p>Morgott valamit. Ez nem érdekelt. Mentünk mind a hárman fel a lépcsőn. Csöngettünk.
               Elemér Miklós nyitott ajtót. Hogy meglátott, elibém jött erős, szigorú lépéssel. Mi
               ez? Csak nem akar lehajítani az udvarba. A szerencsétlen, annyit csak tudhat, hogy ez
               a törvénybe ütközik és a végén őt fogják becsukni.</p>
				<p>Még egy nagy lépés. Azután meglátta a mamát. Lehajolt, kezet csókolt az anyósának.
               Minket udvariasan maga előtt tessékelt. Az előszobában még a kalapunkat is
               lesegítette és föltette a fogasra. De micsoda fogas volt ez! Nem is fogas, csak
               valami nyúzott karó. Szánalom ránézni. Bezzeg az enyém otthon!</p>
				<p>Mama be a szobába. Mi utána. Be a lakásba, az egyasztal, egyszekrény egyágy
               lakásba.</p>
				<p>Ilona fölugrott, sírva nyomta fejét az anyja ölébe.</p>
				<p>Erdős úr fölnyitotta a száját, alighanem mondani akart valamit. De én rátettem
               kezemet ajkára, vastag, csúnya, néger ajkára. Én nem bánom, ha most meg is fullad, de
               nem engedem, hogy egy szót is szóljon. Egyáltalán mi beszédünk lehet itt nekünk,
               Erdősnek és Berényinek.</p>
				<p>Végre is Ilona szólalt meg:</p>
				<p>- Így történt... Ezen már nem lehet változtatni... Ez örökre szól, anyám.</p>
				<p>Örökre szól. Így mondta.</p>
				<p>- Anyám, - mondta, de azért mindig engem nézett.</p>
				<p>Tulajdonképpen mennem kellett volna rögtön. Mire várok még! Hiszen ez örökre szól és
               nekem nincs hatalmam, hogy változtassak dolgokon, amik örökre szólnak. Nem tudok ezen
               változtatni és nem is akarok. Nem akarok!</p>
				<p>Mennem kellett volna. De rámjött egy ostoba fecsegési düh. Beszélni mindenáron!
               Beleavatkozni dolgokba, amelyek nem az enyémek. Ez én vagyok. Az otromba, a bamba és
               szószátyár kíváncsiskodásom. Hiába. Nekem sosem volt szent a mások élete.</p>
				<p>Beszélni! Mindenáron! Erdős szájára rátapasztottam a kezemet, a magaméra nem. De hol
               is fogjam meg a dolgot. Nem értek hozzá, legfeljebb a jogi oldalához. A jog! Milyen
               szerencse, hogy legalább ezt tudom és milyen hálás voltam ebben a pillanatban
               szegény, boldogult édesatyámnak, aki mindig is a lelkemre kötötte, hogy tanuljak.
               Hiába, egyszer csak jön egy óra, amikor az ember hasznát veszi a doktori
               szigorlatnak.</p>
				<p>- Kérem, - mondtam és Elemér Miklóshoz fordultam, - hogy a dolgot első sorban a jogi
               oldaláról világosítsam meg, mindenekelőtt tisztáznunk kell egy régebbi
               ténymegállapítást, amit Ön írásban tett. Még emlékezni fog arra, hogy egyszer nekem
               levelet írt... Kérem, ha nem emlékszik rá, én készséggel felmutatom Önnek otthon,
               hiszen gondolhatja, hogy megőriztem a levelet, az Ön levelét!... Ön azt írta nekem
               valamikor... De minek ismételjem. Ön csak fog rá emlékezni... Szóval, szeretném végre
               tudni, hogy Ilona és Ön csakugyan testvérek? Mert ha testvérek...</p>
				<p>Elém ugrott. Vártam mindenre, de ő nem is engem támadott. Szigorúan rámutatott Erdős
               úrra. Most megint ez kap ki helyettem, mint ma délelőtt a gyorsíró. Istenem, mennyi
               ártatlan bűnbak én helyettem! Ő rámutatott, de hozzám szólt:</p>
				<p>- Önt talán még meg tudom érteni... De ez! Mit akar ez az ember itt! Hogyan jön
               ide?</p>
				<p>Én feleltem:</p>
				<p>- Ez az ember, kérem, úgy jön ide, hogy... Ez az ember, kérem, a titkárom. Az én
               magántitkárom.</p>
				<p>Erdős nem tiltakozott és ha mindent is összegezek, ami velem valaha történt - hiába,
               az életben nem volt szebb, nem volt diadalmasabb pillanatom, mint ez, amelyikben
               kinevezhettem magántitkárommá - Erdős Gyula urat. A monarchia legnagyobb
               furnérgyárosát.</p>
				<p>- A titkára?</p>
				<p>- Az.</p>
				<p>- Jól van. De én nem tárgyalok cselédek előtt.</p>
				<p>Gondolkoztam. Majd:</p>
				<p>- Önnek igaza van, uram.</p>
				<p>És Erdős felé fordultam.</p>
				<p>- Titkár úr, várjon meg kint a folyosón.</p>
				<p>Erdős kiment.</p>
				<p>Ekkor Ilona hozzám lépett.</p>
				<p>- Kiküldte! Végre! Végre! Köszönöm magának.</p>
				<p>És felém jött és egy széket hozott elém.</p>
				<p>- Üljön le kérem, Sándor.</p>
				<p>És a szép kezével előbb le is törülte a széket. Összesen két szék a lakásban és ő az
               egyikkel engem kínál!</p>
				<p>Leültem.</p>
				<p>Elemér Miklós hosszan nézett. Akart valamit mondani. A szavakat kereste.</p>
				<p>- Beszéljünk végre komolyan - mondta azután, - nincs értelme ennek így... Lehet
               ezeket a dolgokat másképpen is... Végre is két férfi vagyunk... Két férfi...</p>
				<p>Két férfi? Körülnéztem a szobában. Kerestem a másodikat. Végre is rá kellett jönnöm,
               hogy a második férfi, az én vagyok. Elemér Miklós kinevezett férfinak, éppen úgy,
               mint én az imént Erdős Gyula urat kineveztem magántitkáromnak.</p>
				<p>Töprengtem. Azután:</p>
				<p>- Komolyan beszéljünk? Önnek könnyű, uram, de én...</p>
				<p>Miklós megszakított:</p>
				<p>- Kérem, én belátom az Ön helyzetét...</p>
				<p>- Nem kérem, Ön nem látja be az én helyzetemet. Illetve nem láthatja be az igazi
               helyzetemet.</p>
				<p>- Az igazi...?</p>
				<p>- Igen, az igazi helyzetem az, hogy ostoba vagyok. Önnek, uram, könnyű. Ön egy
               villámló lángész, de énnekem előbb gondolkoznom kell... Sokáig, hosszan... Én, Ilona
               rá a tanúm, nem tudok gyorsan és könnyen gondolkozni... De majd igyekezni fogok.
               Mindenesetre megpróbálom. És ha eszembe jutott valami, akkor jelentkezni fogok.
               Tessék egészen nyugodtnak lenni, jelentkezni fogok. Addig is türelem... és bocsánat a
               zavarásért.</p>
				<p>Fölkeltem, mélyen meghajoltam. Előbb Ilonának, majd Miklósnak.</p>
				<p>Ilona felém jött. Kezet nyujtott. Megfogtam a kezét és mindenféle mondatok kavarogtak
               a fejemben. Természetesen csupa ostoba közhely. A fonográf megint dolgozni kezdett
               bennem. »Köszönöm Ilona az őszinteségét... És végre, hogy boldog lesz... Nem, nem. Én
               kérek magától bocsánatot... Oly szép volt minden... Nekem álomnál több... És csak azt
               az egy Erdőst szégyelem... Azt bocsássa meg nekem, hogy tűrtem... tűrtem... Nem lett
               volna szabad... És ezért fizetek én most... Nagyon jó és nagyon igazságos, hogy
               fizetek...«</p>
				<p>Szerencsére mindebből egy szót sem mondtam hangosan. A végén azonban mégis valamit,
               amit nem is akartam és igazán gondolkozás nélkül.</p>
				<p>- Az isten áldjon meg, Ilonám. Jobban, mint engem.</p>
				<p>Lehajoltam, hogy még egyszer megcsókoljam a kezét. De ő hirtelen két kézbe kapta a
               fejemet és megcsókolta a homlokomat. Megcsókolta az édesanyja és Miklós előtt.</p>
				<p>Hiába, hát ez sem sikerült, hogy tiszteletteljes kézcsókkal búcsúzzam tőle.</p>
				<p>Kint voltam a folyosón. A titkárom várt rám. Gondolkoztam. Majd:</p>
				<p>- Mit gondol, titkár úr? Az öreg hölgy mégsem maradhat itt ma éjszakára? Egy ágyuk
               van összesen... Egy ágy három személyre?... És azután ez a lakás... Nem, nem!
               Mindentől eltekintve, ő mégis a nagy Michaelis Gusztáv özvegye és én nem hagyhatom
               őt így itt... Hiába, szegény boldogult ura a jóltevőm volt. Ilyesmit sosem szabad
               elfelejteni.</p>
				<p>És vissza a lakásba. Kalapom a kezemben:</p>
				<p>- Mama, kérem, tessék hazajönni aludni.</p>
				<p>Ők hárman egymásra néztek. Nem tudtak, vagy nem akartak beszélni. Végre megint nekem
               kellett, a legostobábbnak.</p>
				<p>- Tessék hát belátni mama, hogy nem maradhat itten. Ilonának is az a legjobb, ha a
               mama most szépen jön haza. Tessék nyugodtan búcsúzni, én és a titkár várjuk kint a
               folyosón.</p>
				<p>Megint mélyen meghajoltam Ilona és Miklós előtt.</p>
				<p>Öt perc mulva jött Michaelisné.</p>
				<p>Erdős is, én is nyujtottuk karunkat, de ő csak az enyémet fogadta el. És míg
               támogattam lefelé a lépcsőn, ő siránkozva és szégyenkezve:</p>
				<p>- Fiam... ezt sosem felejtem el... Csak a jó isten tud magának megfizetni azért, hogy
               most én hozzám, szegény, öreg, koldus asszonyhoz, milyen...</p>
				<p>- Ne tessék kérem beszélni, mama. Nagyon kérem... Nekem most gondolkoznom kell.
               Sokat, nagyon sokat gondolkozni.</p>
			</div>
			<div type="chapter">
				<head>XLVIII.</head>
				<p>Amikor a kapum elé értünk (Michaelisné bent az autóban várta, hogy jöjjön a
               házmester), Erdős úr rám nézett. Alázatosan, kérően. A zsivány milyen hamar beleéli
               magát az új állásába. Már azt is tudja, hogyan kell nézni egy titkárnak.</p>
				<p>- Nagyon kérdek, engedd meg, hogy még fölnézhessek hozzád egy negyedórára... Nem
               merek most haza, félek... Nem tudnék aludni egész éjszaka. Ha Istent ismersz...</p>
				<p>Végignéztem rajta:</p>
				<p>- Mert te, persze mindig ösmerted az Istent...</p>
				<p>Ő vonítón, gyáván, egy neki egészen idegen, nyöszörgő hangon.</p>
				<p>- Kérlek, nem ez a pillanat az, amikor mi ketten ezeket a dolgokat...</p>
				<p>- Hát melyik az? Mikor jön végre az a pillanat.</p>
				<p>- Különben igazad van. És én éppen ezért kérlek. Odafönt meg akarok magyarázni
               mindent.</p>
				<p>- Nekem ne magyarázz, mert én úgy sem értek meg semmit. Én ostoba vagyok és éppen ez
               az erőm, ez: a rettentő, a határtalan, a dicsőséges ostobaságom. Az ostobaságom,
               amelyik nem ösmer fájdalmat, nem fog fel csapást... De különben miért folytassam?
               Ehez meg te vagy túlságosan ostoba. Ostoba vagy ahoz, hogy ezt valaha is
               megérthessed. Megérthessed ezt, az én példátlan, az én remekművű, az én lángeszű
               ostobaságomat.</p>
				<p>Persze, hogy nem értette meg. Makacsul kitartott egy mellett:</p>
				<p>- Nem tudok ma éjszaka aludni, - mondta és megint siránkozott.</p>
				<p>- Nem is fontos. Indiában él egy fakír, aki nem húnyta le a szemét száz év óta. Én
               magam is évek óta éltem álom nélkül, pedig közönséges tökfilkó vagyok és nem a
               monarchia legelső furnérgyárosa.</p>
				<p>Azután eszembe jutott valami:</p>
				<p>- Különben gyere. Mert nekem van szükségem rád. Most én nem engedlek.</p>
				<p>Majd hogy kezet nem csókolt örömében. Szolgalélek hiába! Odafent livrét húzok a
               titkár úrra.</p>
				<p>A házmester végre kaput nyitott. Michaelisnét kisegítettem az autóból, be a liftbe!
               Még előbb elküldtem az autómat orvosért. Az jött mingyárt. Megvizsgálta az
               öregasszonyt. Altatót írt neki. Felhozattuk a patikából. Az egyik cselédnek egész
               éjszaka mellette kellett virrasztania.</p>
				<p>Amikor pedig már ráértem, megfogtam Erdőst.</p>
				<p>- Gyere!</p>
				<p>Az íróasztalomhoz ültettem.</p>
				<p>- Most talán végre mégis megkapom tőled.</p>
				<p>És tollba mondtam neki az összeget és ő szó nélkül kiállította a nyugtát. Na lám! Hát
               ez az emberi elhatározás. Déltől estig mekkora törés egy akaratban. Hát nem okosabb
               lett volna akkor mingyárt, szó és vita nélkül. Istenem, ha az emberek tudnának
               gondolkozni. Ha tudnának gondolkozni. Ha tudnának olyan ostobák lenni, mint én.</p>
				<p>A pénzszekrénybe zártam a nyugtát. Vasba tettem az írást, Elemér Miklós levele
               mellé.</p>
				<p>Most már küldtem volna Erdős urat, aki már nem volt se hitelezőm, se titkárom. Mi
               közöm többé hozzá? Furnérral én nem foglalkozom, az én szakmám jog és pénz, ügyvédség
               és bank.</p>
				<p>De ő nem mozdult. Megátalkodottan ült a helyén, szó nélkül. Az arca roppantul
               megkínzott, sőt fáradt. Egyszerre csak eltátja a száját és kilógatja a nyelvét. Most
               olyan volt, mint a fáradt ló. Jól megnéztem, lámpával bele is világítottam az arcába.
               Kerestem valamit ezen az arcon, de hiába. Amit kerestem, a tevét, nem találtam meg. Ő
               most is csak ló volt. Egy fokkal még mindig följebb, mint én.</p>
				<p>Ez földühített. Akartam neki valamit mondani, valami rettentőt. Végre is - talán ez
               sem lesz rossz:</p>
				<p>- Hogyan ülsz itt! Szégyeld magad, te - megcsalt férj!</p>
				<p>Két karját elejtette, a felső teste elnyúlt az asztalon.</p>
				<p>- Megcsalt férj, én! Hiszen igazán a kis ujja se volt az enyém, sohasem. Értsd meg,
               még a kis ujja sem.</p>
				<p>És megint kilógatta a nyelvét.</p>
				<p>Hát ezt is megkaptam! A nyugta tetejébe még ezt is. Most igazat mondott, látnivaló.
               Az arca, mint egy halotté. Ez a hulla már hazudni sem tud.</p>
				<p>Becsíptem a diadaltól. Kellett, hogy tovább kínozzam.</p>
				<p>- Pedig szeretted, úgy-e?</p>
				<p>- Ne kérdezd. Nagyon... nagyon... Szégyen, hogy milyen nagyon szerettem.</p>
				<p>Tovább! Amíg a nyelve lóg.</p>
				<p>- És nem bántad volna, ha megcsalhatsz engem. Hé?</p>
				<p>Fölugrott. A nyelvét visszahúzta a szájába.</p>
				<p>- Tíz évet adtam volna az életemből, ha egyszer meg tudtalak volna csalni csak öt
               percre is.</p>
				<p>Brávó! Szeretem az őszinte embereket és ez: hogy tíz évet, hogy odaadott volna tíz
               évet egy ilyen életből, egy ilyen becses életből, a monarchia legkülönb életéből!...
               Én nem tehettem róla, de én szájoncsókoltam Erdős Gyula urat.</p>
				<p>Hajnalig ült nálam. Konyakot kért, ivott és panaszkodott és egyre gyengébb lett,
               közlékeny, mint egy gyerek, olykor el is sírta magát.</p>
				<p>Tulajdonképpen örülnöm kellett volna, de nem tudtam. Bennem van még idealizmus. Én
               hiszek az emberi nagyságban és nekem őszintén fájt, hogyan pusztul és hogyan omlik
               össze a szemem láttára egy szobor. Szinte hallottam a koppanásokat. Most esik le a
               feje, most a nyaka, most a keze, a karja... Nem voltak hangos koppanások. A szobor,
               sajnos, nem bronzból volt. Csak furnérból.</p>
				<p>És hogy multak a félórák és a júniusvégi kora hajnal indiszkrétül rávilágított Erdős
               úr arcára, szürke és omlatag Gólem-arcára, úgy tünt el a koponyájából az agyvelő is.
               Én nem tudom, hogy az orrán vagy a fülén át, de az agyveleje elillant. A szó szoros
               értelmében elillant. A monarchia legprecízebb agyveleje! És helyébe lépett a
               fonográf, az örök fonográf!</p>
				<p>Lángész! Tökfilkó! Hát te is! Titokban te is fonográffal dolgozol. Beszélőgép vagy,
               sírógép, ostobasággép. Mennyi rettenetes közhely. »Hogy mivel érdemelte ezt ő?«
               »Hogyan fogja túlélni?« És - »milyen nevetséges ő most«.</p>
				<p>Ezt aztán igazán nem hagyhattam szó nélkül.</p>
				<p>- Bizony, nevetséges vagy! Egy férfi, akit egy asszony így megcsalt. Figura vagy!
               Kómikus! Nem is értem magamat, hogyan állhatok szóba veled egyáltalán.</p>
				<p>Az ötórás harangszó jött át Budáról, áldott, szép, eső utáni júniusi hajnal, amikor
               megkérdezte (még ezt is!):</p>
				<p>- Mit fogok én most tenni?</p>
				<p>- Hogy mit fogsz tenni? Meg fogsz nősülni, bivaly! Minden bivaly megnősül!</p>
				<p>És ajtót mutattam neki.</p>
			</div>
			<div type="chapter">
				<head>XLIX.</head>
				<p>Már nem volt érdemes ágyba feküdnöm. Megfürödtem, tisztát vettem, megborotválkoztam.
               Azután lesétáltam a Dunapartra. Jártam, elégedett voltam, Budán egy kis kávéházban
               megreggeliztem. Elolvastam a lapokat, azután telefonáltattam a garageba.</p>
				<p>Az autón elmentem a bankba, pénzt vettem magamhoz, meg a Menetjegyirodába. Ott is
               volt egy kis dolgom. Tízre megint Budán voltam, a Fő uccában.</p>
				<p>Már ébren voltak.</p>
				<p>Miklós fogadott. Nem tetszett neki, hogy jöttem, de azért elég udvariasan
               fogadott:</p>
				<p>- Parancsol, uram?</p>
				<p>- Nem parancsolok, ez természetes. Viszont ne tessék félni, nem is kérek semmit
               sem... Kezét csókolom, Ilona. És azután...</p>
				<p>Miklós lába türelmetlenül topogott. Nem törődtem vele. A lábával? Én az egész
               Miklóssal nem törődtem.</p>
				<p>- És azután kérem, kegyeskedjenek tudomásul venni, hogy én nem vagyok »uram.« Én
               egyáltalán nem vagyok férfi. Én egy anya vagyok én, de hát engedje meg, hogy végre
               bemutatkozzam, özvegy Michaelis Gusztávné vagyok, aki eljöttem, hogy feleségül
               adjam a lányomat egy fiatal, tehetséges művészhez.</p>
				<p>- Mi tetszik, kérem?...</p>
				<p>(De Ilona megrántotta a kabátját.)</p>
				<p>- Kérem, tessék nyugodtan bevárni. Én tudom, hogy mi a kötelességem. Az ember a mai
               világban nem adhat túl könnyen a lányán és örülni kell annak a szerencsés anyának,
               akinek lánya megtalálta azt, akit ő szeret és aki őt is szereti. Az anya örül...</p>
				<p>Ilona is, Miklós is csodálatos türelemmel hallgattak meg.</p>
				<p>Én nyugodtan tovább:</p>
				<p>- Az anya örül, de nemcsak az anyának kell örülni, hanem a fiataloknak is... Micsoda
               önzés volna, ha az anya beérné azzal, hogy ő boldog... Nem, egy anya nem lehet
               önző... Ime... a kötelességem...</p>
				<p>A zsebemből kivettem egy borítékot, letettem az asztalra, az egyasztalra.</p>
				<p>- A lányom hozománya.</p>
				<p>Miklós nekem vadul:</p>
				<p>- Mit gondol! Ki vagyok én...</p>
				<p>- Én azt gondolom, kérem... Egy perc türelem... Méltóztassék kegyesen
               visszaemlékezni, tegnap este Ön mondta, hogy beszéljünk komolyan.</p>
				<p>- Ez nem komoly beszéd! Ez arcátlanság! Sértés! Megalázás! Én nem vagyok eladó.</p>
				<p>- Tudom, kérem. Egy ember sem eladó. Ezt tudom, Önnek is tudnia kell, pedig Ön
               egyszer azt állította, sőt írásban is adta, hogy Michaelis Ilona eladó... Én akkor is
               határozottan megcáfoltam ezt. Most pedig...</p>
				<p>- Ne folytassa!</p>
				<p>- De folytatom! Ön nem tilthatja meg, hogy egy ember ne tegye meg kötelességét. Én
               szegény boldogult apósomnak adósa maradtam pénzzel. Egy összeggel, tessék megolvasni,
               hogy mennyivel... És engem rág és fúr ez az adósság és nekem jogom van, hogy ezt
               végre is megtérítsem a lányának...</p>
				<p>- Maga szegény apámnak nem tartozik semmivel. És ha azért jött, hogy ezt is megkapja,
               hát megmondom, hogy ő tartozott... mi tartozunk magának rengeteggel... Pénzzel, amit
               sosem fogunk tudni megfizetni.</p>
				<p>- De meg fogják fizetni, Ilona! És én ezt nem is engedem el. Fizetni kell!</p>
				<p>- Mit akar! Vissza akar engem hurcolni? Nem lehet! Hát ezért volt minden! Ezért adott
               szállást szegény édesanyámnak. Most megint ráösmerek magára. Ravasz ember, egy...</p>
				<p>- Uzsorás. Ne sajnálja a szót. Az vagyok. Uzsorás.</p>
				<p>- Mit akar?</p>
				<p>- Én azt akarom, kérem, hogy engedjék, hogy befejezzek egy mondatot, amit, mondhatom,
               éppen elég kínnal építettem fel.</p>
				<p>Szünetet tartottam. Azután:</p>
				<p>- Én azt gondolom, kérem... Itt hagytam abba. És most folytatom.</p>
				<p>Miklós:</p>
				<p>- De mentől gyorsabban.</p>
				<p>- Én azt gondolom, kérem, hogy Amerikának nagy szüksége van tehetséges, fiatal
               művészekre...</p>
				<p>- Ki akar engem nyúzni ebből az országból! Pénzért ezt is! Hát hiszi, hogy lehet!</p>
				<p>- Én nem hiszek semmit, csak azt, hogy Önnek a legkisebb kötelessége megkeresni és
               nekem visszafizetni a pénzt, amivel Michaelis Ilona boldogult édesapja nekem
               tartozik. Pénzt kell keresnie - nekem! Tessék a két hajójegy. Bréma-Newyork első
               osztály. Az árát legyen szíves írja hozzá a tartozáshoz.</p>
				<p>Szünet.</p>
				<p>- Meg akar venni! Megvenni és meg is verni a pénzével!</p>
				<p>- Nem, kérem. Én csak aludni akarok.</p>
				<p>- Aludni? Mi közöm nekem az Ön álmához?</p>
				<p>- Önnek semmi, hál’ Istennek. De az nem lehet, hogy... én, a senki, a díjnok, a
               diktáló gép, a teve tízszobás lakásban és azalatt Michaelis Ilona talán száraz
               kenyéren sem... Valamikor azt hittem, hogy a száraz kenyér a legegészségesebb eledel,
               de azóta más orvosi meggyőződésre jutottam. Legyen nyugodt, ha Ilona édesapja még
               élne, én most nem állnék itt. De így... Valaki csak kell, hogy megterítse valakinek
               az asztalát, megvesse az ágyát, ruhát és cipőt húzzon rá...</p>
				<p>- Ez az én dolgom.</p>
				<p>- Téved, kérem. Az Ön dolga nem ez. Az Ön dolga nem kenyér, meg ruha, meg cipő. Az Ön
               dolga, hogy szeresse Ilonát, hogy jó legyen hozzá, hogy dédelgesse, hogy el ne
               hagyja. Az Úristen mindegyikünknek kijelölt valami dolgot idelent a földön. Az Ön
               dolga... ne haragudjék, ha az én mérhetetlen ostobaságom ezt korábban ösmerte fel,
               mint az Ön lángesze, az Ön dolga szeretni és szerettetni, boldognak lenni és mást
               boldoggá tenni, szépnek lenni, könnyűnek, fiatalnak, gondtalannak... Az én dolgom
               viszont?... De nekem már semmi dolgom sincs. Nekem csak egy vétkem van, egy szörnyű
               vétkem, az, hogy valamikor ólálkodtam, lesben álltam, vártam és amikor jött az órám,
               az én átkozott órám, elvittem valakit, elloptam és elraboltam, elsikkasztottam
               Öntől, az élettől, a tavasztól, a boldogságtól... Én hozzányúltam valakihez,
               tönkretettem.... Én elpusztítottam az Úristen legtökéletesebb remekét: Michaelis
               Ilonát. Ezt kell levezekelnem. Leimádkozni kell az én nagy bűnömet... És mert nekem
               nincs imádságom, csak ez itt (és rámutattam a teli borítékra), hát imádkozom így. És
               ezt el kell fogadni tőlem, mert én aludni akarok és én látni akarom még egyszer, tíz,
               húsz év múlva, de újra látni akarom Isten remekét, akit elpusztítottam, Michaelis
               Ilonát. Látni akarom szépnek, boldognak. Még egyszer a napfényt az arcán, ami volt
               akkor... Újra teremteni egy életet!... Én látni akarom még egyszer ő rajta... a
               napfényt, mert én előbb meghalni nem tudok... És fogom látni, ne féljenek, én egyszer
               kijövök Amerikába és meglesem magukat egy uccaszögletről, vagy akárhonnan. Maguk
               engem nem is fognak észrevenni, mert én ott is csak ólálkodni fogok... Ólálkodni
               Amerikában! De én még egyszer látni fogom a napfényt, az örök életet... Ilonámat, az
               igazit, az enyémet...</p>
				<p>Az uccán beleestem az autóba. Most nagy kedvem lett volna elájulni. Még nem lehetett.
               Elővettem egy zsebkést. A hüvelyk fölött a tenyéren, jó mélyen belevágtam a húsomba.
               Egyszer fájjon nekem is valami. Nem csak mindig tompának lenni, közönyösnek. Elég
               volt a tevéből! Szenvedni, mint az emberek. Még sosem szenvedtem. Most a kezemből jön
               a vér, a lassú, a türelmes, az íztelen tevevér. Fáj. Legalább a kezem. És milyen jó
               ez, hogy most fáj a kezem. Nemcsak dolgozik. Egyszer fáj is.</p>
			</div>
			<div type="chapter">
				<head>L.</head>
				<p>Estére egy szál sárga rózsát kaptam haza. Mellette Ilona írása, egy szó: »Köszönöm«.
               A sárga rózsát mindig szerette. Most elküldte nekem.</p>
				<p>*</p>
				<p>Két-három napig csak ültem az ablaknál. Azután egy nap láttam, hogy a mama csomagolni
               kezd. Bőröndökbe bele az Ilona ruháit, fehérneműjét. Este hozzám jött.
               Megkérdezte:</p>
				<p>- Fiam, nem tudom, megengedi-e, hogy az Ilona ruháit...</p>
				<p>- De mama kérem, megbocsásson, micsoda kíméletlenség, engem zavarni. Vagy nem tetszik
               látni, hogy most gondolkozom. Éppen most tíz éve hagytam abba egy mondatot, egy
               gyönyörűen induló mondatot és most keresem a folytatását és már majdnem meg is
               találtam, amikor maga jön és megzavar a ruhák miatt. Mi szükségem nekem itthon női
               ruhákra? Egész életemben nadrágot hordtam.</p>
				<p>Még két nap. Mama megint szól hozzám:</p>
				<p>- És én... az Ilona nem tud addig elutazni... Tudni akarja, igaz, hogy én itt
               maradhatok?</p>
				<p>- Kérem, az Ilona... Bár most már igazán nem parancsolhatok neki... Az Ilona, kérem,
               ne avatkozzék az én dolgaimba. Nekem szükségem van magára. Nekem még gyakran lesz
               szükségem magára. És én most magát akarom kiuzsorázni... Egy ilyen nagy lakásban,
               nem igaz? nekem szükségem van magára... És azután maga.. mama egy áldott lélek a
               házban... És itt úgyis csak szobák vannak és bútorok és lámpák és tudom is én mik, de
               lélek?... Az egyetlen lelket is engedjem elhurcolni a lakásból. Nem kérem. Az Ilona
               csak utazzék el egész nyugodtan és nehogy eszébe jusson, hogy magát elvigye tőlem.
               Mert ezt úgy sem tűröm.</p>
				<p>Akart valamit szólni. Biztosan közhely. Benne is a fonográf. Nem engedtem. Inkább én
               kérdeztem.</p>
				<p>- Mikor utaznak?</p>
				<p>- Ma este hét órakor a Nyugatiról. Akar kijönni? Akarja őt látni még egyszer?</p>
				<p>Most nagyon sokáig hallgattam.</p>
				<p>- Őt látni még egyszer? Akarom. De nem ma. Én megmondtam neki, hogy mikor... És fogom
               is látni... De ezt... Az ember az ilyesmit elteszi magának... Ma... Tessék most menni
               mama... Én... És hát azért... Üzenem neki... Azt üzenem, hogy áldja meg őt az
               Isten... Én a másikat is, ha megérdemli. De Ilonát áldja... áldja!</p>
				<p>Egyedül maradtam. Egy karosszékben az ablak előtt. A lábamon nehéz plaide. Fáztam
               ebben a nagy nyárban. Kitettem az órát magam elé az ablakpárkányra. Most három húsz
               van. Azután csak a mutatót néztem.</p>
				<p>Hét óra... hét óra egy perc... hét kettő... hét három... Valami embertelen csuklás a
               torkomban. A szívem nem fáj... De az ott fent a torokban... Sírni kezdtem.</p>
				<p>Egy álló esztendeig sírtam.</p>
			</div>
			<div type="chapter">
				<head>LI.</head>
				<p>Ez nagyon férfiatlan dolog és nem is szívesen emlékszem rá vissza. Nem is tudom,
               hogyan lehetett. Talán egy idegen emberrel történt, nem is velem, egy idegen
               emberrel, aki belém költözött.</p>
				<p>Csúnya sírógörccsel vittek azon az estén a szanatóriumba és egy álló évig alig tudtam
               magamról. Mama úgy ápolt, mint egy szent és nem is ez a fontos, hanem az, hogy úgy
               ápolt, mint egy embert. Talán ez is volt a baj. Ha teve-orvosságot szedek, akkor
               biztosan sokkal előbb gyógyulok meg.</p>
				<p>Júniusban volt az első tiszta napom. Akkor látogatóim is voltak. Erdős Gyula úr és
               neje. Hangosan fölkacagtam. Félreértették a nevetésemet, azt hitték, hogy még beteg
               vagyok.</p>
				<p>Pedig akkor lettem egészséges. Abban a kacagásban gyógyultam. Bivaly, hát mégis
               megnősültél! Én megjósoltam már azon az éjszakán. És kit vettél el, micsoda széles
               tehenet. Borjaitok lesznek és boldogok lesztek és a borjaitok még boldogabbak. A
               bölcsejük csupa furnér. No lám, Erdős Gyula úr, hát ilyen hamar talpraálltál.
               Egyszerre mind a négy talpadra. Persze neked könnyű. Te már akkor kibőgted magad azon
               az első éjszakán. Te nem vártál és nem pazaroltad az időt.</p>
				<p>Mama vitt haza.</p>
				<p>- Nem köszönök magának semmit. Egy uzsorás nem szokott hálálkodni. És úgy-e, előre
               bemondtam ezt is, hogy ki fogom uzsorázni magát... Tudtam én, hogy mit teszek akkor,
               amikor nem engedtem el... Éreztem, hogy milyen szükségem lesz még valamikor magára...
               És azért láncoltam magamhoz. Leláncoltam.</p>
				<p>*</p>
				<p>Nyárra Gasteinba utaztam. Fenyvesek, levegő, víz, rádium. Ott néha már eszembe is
               jutottak dolgok. A válópör. Mi lesz? Ők akarják lefolytatni ott Amerikában, vagy én
               idehaza. Én?... Eszembe sincs.</p>
				<p>Őszre újra a tökéletes teve voltam. Dolgoztam. Nem annyit, mint azelőtt, de most
               annál becsületesebben. Hiszen most már nem önző okokból, most már nem akartam
               embereket vásárolni, szíveket felbérelni. Most már igazán önzetlenül dolgoztam. Csak
               a pénzért.</p>
				<p>Másfél év mulva megvettem a Nagy János ucca negyvenkettőt. A fehér ház! Nem mintha...
               Ó, hol vannak már az ácsorgások? Ki volt az? Én? Nekem már nincsenek emlékeim. Egyik
               ház olyan, mint a másik. Tégla, vakolat, kövek. És hogy mégis a sok közül ezt
               választottam... na, nem tagadom... van benne valami kis hátsó gondolat... Idővel
               Michaelis-múzeumot rendezek itt be... Emlékek a halhatatlan lángészre...
               Michaelis-múzeum! A dolognak híre megy... Megtudják talán még odakint az Államokban
               is, ahonnan ő valamikor kábeleket kapott és ahol most a lánya egy ünnepelt művész
               karján... Igaz. Most biztosan mint csodát ünneplik őt. De: a géniusz vajjon milyen
               formában nyilatkozik meg benne?... Muzsika, versek, képek, talán szobrok? Hogy nem
               hallok róla semmit. Biztosan angol nevet vett föl, az alatt dolgozik...
               Megkérdezhetném ugyan a mamát, de köztünk, - hallgatólagos egyesség, - két ember
               neve sosem kerülhet szóba. Két emberé sosem. Néha hoz neki a posta levelet
               külföldről... Én a bélyeget se nézem meg.</p>
				<p>*</p>
				<p>Mama sírt, amikor beköltöztünk a fehér házba. Én nem sírtam, én nem nevettem. Én
               hazamentem, megvacsoráztam, lefeküdtem, aludtam.</p>
				<p>Mama egy félesztendeig takarította, díszítette a házat.</p>
			</div>
			<div type="chapter">
				<head>LII.</head>
				<p>Szeptember harmincadikán volt este. Akkor már három éve volt el és három hónapja.
               Egylovas kocsin jött, a ruhája szegény és Istenem, milyen kopott. Arcán hiába
               kerestem a napfényt, de az ölében egy kis gyermek mosolygott. Egészen picike, még
               párnában és az arca a napfénynél is szebb, tisztább és világosabb.</p>
				<p>Térdre akart borulni előttem. Szerencsére még idejében megfogtam a kezét. Nem
               engedtem. Akkor beleesett az édesanyja ölébe és sírtak mind a ketten. Nem szeretem az
               ilyen oktalan dolgokat. Két asszony! Az egyik délben kirándul a Hűvösvölgybe és mikor
               este hazajön, beül a másik ölébe és sír. Mintha isten tudja, hol lett volna. Nem
               szeretem ezt.</p>
				<p>De hát nem akartam velük ilyen csekélységen összepörölni. Sírjanak. Nekem más dolgom
               is van. Karra vettem a gyereket, kicsit ringattam, azután óvatosan föléje hajoltam,
               megcsókoltam.</p>
				<p>- Meg tudja... Tudja... csókolni... szeretni... Fogja szeretni?...</p>
				<p>- De engedjen meg, az én gyermekemet!</p>
				<p>- A ma...</p>
				<p>- Hát kérem ne tréfáljunk. Azért, mert délután el voltak valahová... kis
               kocsikirándulás...</p>
				<p>Most egy rettentő küzködés - odaát.</p>
				<p>- A kocsi... Nagyon szégyelem magam... De - fizesse ki, kérem... Gondolja, hogy
               koldusnak adta... De nekem már egy fillérem sem... Én már Münchentől fogva nem
               ettem... A kicsike is csak a száraz mellemen...</p>
				<p>- No de hát micsoda dolog ez! A gyerek nem evett és erről csak most szól... A
               gyerek... A kocsi az igazán várhat! Legföljebb ugrik a taxi. Tejet ide! Gyorsan!
               Mari! Julcsa! Forralni!</p>
				<p>Azután leküldtem a kocsisnak is. A poggyász, amit felhoztak. Hát arról ne
               beszéljünk.</p>
				<p>A kicsike megvacsorázott. Az utolsó korty után mingyárt lehúnyta szemét és azután
               álmában mosolygott. Az anyja föléje hajolt.</p>
				<p>- Miklóska... Egyetlen... Minden...</p>
				<p>Miklóska? Még ez is! Hogy fiú! És megkérdeztem:</p>
				<p>- Fiú! Igazán! Nem lehet!</p>
				<p>- De... de... a neve pedig... Tudom... Átkeresztelhetjük...</p>
				<p>- Átkeresztelni! De miért kérem?... Sőt: ragaszkodom hozzá. És megkérdezem: igazán
               így hívják? Vagy csak azért mondja, hogy a kedvemre tegyen? Mert tudja: Miklós az a
               kedvenc nevem. Szép fiúknak való és ez itt aranyos. Szép. Hogy nekem ez lehetett.</p>
				<p>Megint karra vettem. A testemben valami furcsa. A húsom, a csontjaim, a vérem. Most
               nyugtalankodik bennem valami, növekszik, lesz. Az apa! Máris dupla vagyok, máris
               kétszer olyan súlyosan állok a lábamon, mint egy negyedórával ezelőtt.</p>
				<p>A gyereket lefektettük. Hálója az enyém mellett lesz. A ház pedig holnap az ő nevére
               jön. Berényi Miklóséra. Mert hiszen ez a neve.</p>
				<p>*</p>
				<p>Vacsora. Mi van mondani való egy polgári vacsoráról? Ő beszélt. Előbb akadozva,
               azután bátrabban, végül csak úgy patakzott belőle. A szó is, a könny is.</p>
				<p>Amerikát sosem látták. A fiú még Pesten eladta a hajójegyeket, persze az ő háta
               mögött. Valamilyen ürügyön kiszállt vele Párizsban. Párizs? Igazán nem érdekes,
               hogyan él ott eleinte jól két ember. Színházak, bálok, esték, kocsi a Boisba. Az első
               nyáron tengeri fürdő. Azután egy fiúnak nem sikerül. Fogy a pénz. Egy ember
               lassankint elmerül. Két ember. Zálogház. Ruhákat eladni. Kölcsönök. Hitelezők.
               Verekedések. Mindennapi történet.</p>
				<p>És a vége? A fiú egy nap:</p>
				<p>- Nem tudom tovább nézni ezt a nyomorúságot.</p>
				<p>Igen a fonográf. Az örök, a halhatatlan fonográf!</p>
				<p>Hát ő is!</p>
				<p>- Nem tudom tovább nézni ezt a nyomorúságot.</p>
				<p>A másik, az asszony, az persze nézheti. És a gyerek is. És végre egy szép napon az
               utolsó öt frankkal el. Pár hét múlva az egyik lapban a halálhíre. Talán nem is igaz.
               Csak úgy tétette be. Hogy mehessen, szabadulhasson.</p>
				<p>- Meghalt igazán, vagy nem? Nekem mindegy, mert nekem ő igazán meghalt. És most már
               örökre. Esküszöm, Sándor. És higyjen, kérem, a gyerekre kérem... Higyjen.</p>
				<p>Bennem is most a fonográf.</p>
				<p>- Ő meghalt. És mert meghalt, ne beszéljünk róla rosszat.</p>
				<p>Tudtam ezt kimondani. Hazudtam, míg bent fiam alszik.</p>
				<p>Válópörről persze ő hallani sem akart.</p>
				<p>- Persze...</p>
				<p>- És így...</p>
				<p>- És így... a fiúcska persze a maga nevén...</p>
				<p>- Ez természetes. Az én fiamat nem hívhatják máskép, mint Berényinek.</p>
				<p>Csend. A lámpa most lesüt az ő arcára. És két könnyes szemben... megjelenik... A
               napfény! Én megmondtam! Én még egyszer látni fogom a napfényt! Ilonámat, az igazit,
               az enyémet! Most előjött, kibujt a napfény, szelíden, szivárványosan játszik a
               napfény. Könnyben, mosolyban, szenvedés, jóság délibábját.</p>
				<p>Csak délibáb? Hitegetős, csalókás? Én nem tudom, én nem kutatom, én szerencsére nem
               tudok gondolkozni. Én... én megcsókolom a délibábot.</p>
				<p>*</p>
				<p>Éjszaka sír a fiú. A kis háztulajdonos. A kis jogtudós. A kis bankigazgató. Sír,
               amikor pedig tele van pénzzel. Hetvenhét folyószámlája van a bankban.</p>
				<p>Karba veszem. Csicsígatom. Tisztába kellene tenni? Kibontom. A kis teste. Fehér
               bársony, rózsaszirom...</p>
				<p>Rózsaszirom? Már megint a fonográf.</p>
				<p>Ember! Ember! És ez, milyen furcsa. Egy tevének fia lett és... a teve fia -
               ember.</p>
				<p>(VÉGE.)</p>
			</div>
		</body>
	</text>
</TEI>