<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU08553" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
			   <title>Rolandné</title>
				<author>
					<persName>
						<surname>Dánielné Lengyel</surname>
						<forename>Laura</forename>
					</persName>
				   <date from="1874" to="1954">1874-1954</date>
				   <idno type="VIAF">25652215</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">40631</measure>
				<measure unit="pages">89</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
				   <title>Rolandné</title>
				   <date>2010-08-19</date>
					<publisher>Magyar Elektronikus Könyvtárért Egyesület</publisher>
				   <ref target="https://mek.oszk.hu/08500/08553/"/>
					<respStmt>
						<resp>Original Electronic Edition</resp>
					   <name>Kiss Bertalan</name>
					   <name>Sápi Sándor</name>
					</respStmt>
					<bibl type="printSource">
					   <title>Rolandné</title>
						<author>Dánielné Lengyel Laura</author>
						<pubPlace>Budapest</pubPlace>
					   <publisher>Athenaeum</publisher>
					   <date>1925</date>
					   <ref target="https://mek.oszk.hu/08500/08553/"/>
					</bibl>
				</bibl>
				<bibl type="firstEdition">
				   <title>Rolandné</title>
				   <author>Dánielné Lengyel Laura</author>
					<date>1925</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="F"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2024-11-01"/>
		</revisionDesc>
	</teiHeader>
	<text>
		<body>
       
       
         <p>Ajánlom e könyvet</p>
         <p> Anikó leányomnak</p>
       
       
        <div type="chapter">
            <head>I.</head>
            <p>1774-ben Versaillesben vagyunk.</p>
            <p>Május 2-án nagy ijedelemmel futkosott az udvari népség össze-vissza. Fő- és első
               kamarások, a svájci gárda főparancsnoka és tisztjei, udvarhölgyek, komornák és
               komornyikok ijedten néztek egymásra. A királyt, XV. Lajost, betegen hozták haza a
               trianoni kirándulásról, - a kirándulásról, melyet őfelsége a barátnője, Dubarry
               grófné tiszteletére rendeztetett.</p>
            <p>A király ott fekszik hálótermében, míg az udvari nép, mint kényelmes lakásából
               felriasztott hangyaboly, ijedten futkos össze-vissza. Egyik a másik arcát kémleli s
               mindegyik az orvosokat. Mi van a királlyal?!... S mi ennél sokkal fontosabb, mi lesz
               velünk?!...</p>
            <p>Bizony, még a szép Dubarry asszony mosolygós arca is elborul, bár ő nagyon uralkodik
               magán. Barátjai, D’Aiguillon hercegek, Richelieu marsall, Montmorency herceg és Laval
               grófné, mind-mind ott állnak mellette, hogy támogassák a nehéz órákban. A francia
               főrangú nemesség térdet-fejet hajt a mosónő törvénytelen leánya előtt, mert hiszen ő
               a király bizalmasa, barátnője, - mert állást, évdíjat, kegydíjat, birtokot, címet,
               kitüntetést csakis Dubarry asszony közbenjárásával kaphat az ember.</p>
            <p>Sőt csakis a szép grófné szerezheti meg a szállítási üzleteket, melyeket a főrangú
               urak és hölgyek járnak ki polgári ismerőseik számára, - természetesen jó pénzért.
               Íme, hiszen mindenki tudja, hogy a szép Laval grófné új nyakláncát abból a 200 ezer
               frankból vásárolta, melyet egy üzletembertől kapott, mikor számára a
               puskaporszállítást kieszközölte. Azaz, hogy a derék pocakos szállító 400 ezer frankot
               fizetett, de Laval grófné nagylelkűen megfelezte ezt az összeget a
               pénzügyminiszterrel, Terray abbéval.</p>
            <p>És a gazdag adóbérlők!! Ők is Madame Dubarryhoz fordultak, ha egy-egy kerület
               adóbehajtási jogát bérbe akarták venni. A hatalmas francia király pénzügyei felette
               rosszul állanak. Tavaly a gabonát vásároltatta össze s a párisi nép csak hihetetlen
               árakon tudott kenyérnek való liszthez jutni. Sőt gonosz pamflet-írók azt is megírták,
               hogy őfelsége, Franciaország és Navarra királya, álnév alatt szintén tagja a gabonát
               összevásárló bizottságnak. Oh ezek az elvetemült írók! És ha egyet a Bastilleba
               küldenek: tíz nő helyette gombamódra. Mi lesz ebből?! A királyi udvar végre is nem
               nélkülözhet. S ha Dubarry grófné 5 milliót kér a compiègnei kastélya renováltatására
               és újrarendezésére, ezt a csekélységet igazán nem lehet megtagadni tőle, a
               kegydíjakat sem lehet elvonni a derék és hűséges udvari uraktól. Hiszen mindenképen
               kiérdemelték azt. Az egyik azért kap 80 ezer frank évdíjat, mert édesapja ott állt a
               király mellett, mikor őfelsége, mint serdülő ifjú, az első vadászaton egy szarvast
               leterített, a másik azért kap 40 ezer frankot évente, mert egyik nagyapja a
               megdicsőült XIV. Lajost egy elmés mondásával egy ízben megnevettette. Az év- és
               kegydíjak öröklődtek, mint a birtokok. És jogos birtokától senkit sem lehet azért
               megfosztani, mert a párisi kórházakban nyolcan feküsznek egy szalmazsákon keresztbe,
               hosszába, ahogy odadobják őket s mert Franciaország egyik legtermékenyebb földjén, a
               Champagneban, állandóan dühöng az éhtifusz.</p>
            <p>S hozzá még a szép trónörökösné, a dauphine asszony, Mária Antoinette is felette
               kedveli az ékszereket és a fantasztikus drágakövekkel ékített ruhákat. S egy okos
               pénzügyminiszter, ha kedvében jár is a király barátnőjének, Dubarry grófnénak, nem
               felejti el, hogy a király 63 esztendős s hogy a trónörökös, a dauphin úr,
               lelkén-testén teljesen a tündöklően szép, elmés, erős akaratú, szenvedélyes osztrák
               császárleány uralkodik. Igazi államférfiú gondol a jövő eshetőségeire és
               lehetőségeire is. És az eshetőségek és lehetőségek között igenis ott van egy fiatal,
               jóakaratú, jólelkű, gyönge és habozó király, - egy elmés, szép, nagylelkű,
               szereplésre és uralkodásra vágyó királyné, egy ajándékozással lekötelezett udvar, egy
               rabságban tartott, kevés tekintéllyel bíró parlament (még csak nem is törvényhozói,
               csak igazságszolgáltatási és iktatói hatalommal), egy saját zsírjában és
               gazdagságában fuldokló polgárság, mely igaz, hogy nem mehet előre s melynek fiait nem
               veszik be sem jobb hivatali, sem diplomáciai, sem katonatiszti pályákra, - ellenben
               hagyják, hogy az adóbérleteikből, a vámszedésből gazdagodjék, hízzon, gyarapodjék, s
               ha kedve és műveltsége van hozzá, a filozófusok és költők könyveit olvasgassa s
               mialatt elmereng Jean Jacques Rousseau által megjósolt új világán, olyan zsíros
               adóbérletet kaparít meg magának, amilyenhez ügyessége és élelmessége
               hozzásegítheti.</p>
            <p>Igen, ezek az adóbérletek!... Ezekről még lesz szó néhányszor és ezeknél meg kell
               állnunk egy kicsit... Franciaország és Navarra felséges királya minduntalan megszorul
               pénz dolgában, és hogy segíteni tudjon magán, bérbeadja az adószedés jogát.
               Franciaország teste, lelke az övé. Szent Lajos fia azt tesz vele, amit akar. Úgy
               bánik Franciaország javaival, mint egy földbirtokos a saját egyéni birtokával. De
               úgy, mint egy rossz, gazdálkodni nem tudó, jövendőre nem gondoló földbirtokos szokott
               tenni. Természetes, hogy megszorul és a tönk felé szalad. Zavarában fűhöz-fához
               kapkod és körülnéz, ki segíthetne rajta?</p>
            <p>A nemesség? Annak egy része az udvarnál él, lebzsel, hízeleg, udvarol és kitartatja
               magát a királlyal. Ezektől a heréktől nem várhat a központi királyi hatalom semmit.
               Ezek lesik a koncot, az évdíjat, a birtokokat, a kitüntetést, a hivatalt a királyi
               kéztől. Telhetetlenek, mohók, falánkok e herék és ők veszik körül a királyt s a
               király az ő arcukból olvas. Úgy hiszi, vagy úgy akarja hinni, hogy a versaillesi
               udvar megelégedése egyet jelent Franciaország békéjével és nyugalmával. Gondja van
               reá hát, hogy csak derült és hálás arcokat lásson maga körül. Ezektől nem szabad
               elvenni semmit, ezeknek csak ajándékozni lehet.</p>
            <p>A főnemesség másik része? Az otthon duzzog kastélyában. Meg-megjelenik az udvarnál,
               de csak rövid időre, mert haragszik, hogy a központi királyi hatalom egyre erősödik
               az ő rovására. Féltékenyen vigyáznak előjogaikra s jaj volna annak, aki hozzá merne
               nyúlni. De legyünk igazságosak, a Rochefoucauld, Liancourt hercegek, Lafayette márkik
               szabadelvű, elfogulatlan, derék, önzetlen emberek, kik szívesen segítenének
               Franciaország baján, de egyelőre nem tudják hogyan? A nép szenvedése meghatja őket,
               szívesen tennének érte valamit, csak nem tudják, mint kezdjenek hozzá? Nem volt náluk
               derekabb ember Franciaországban s nem az ő bűnük, hogy az események
               keresztülszáguldtak rajtuk.</p>
            <p>A főpapság? Ez is szörnyen gazdag. Terray abbé belátja, hogy a legzseniálisabb
               pénzügyminiszter sem vethet ki több adót a népre. Kiszedték a velőt a csontjából,
               kiszipolyozták a vért ereiből. Terray abbé könyörületes lesz és a főpapsághoz fordul
               és jövedelmük tíz százalékát kéri az állam számára. A főpapság erre azt feleli, hogy
               Franciaország ősi törvényei szerint a nép verejtékével és munkájával, a nemesség
               kardjával és vérével, a papság pedig imáival tartozik szolgálni a hazát, s ők,
               Franciaország főpapjai, tántoríthatatlanul ragaszkodnak Franciaország ősi
               törvényeihez.</p>
            <p>Hát nem marad hátra más, mint megint a földmívelő nép, a paraszt... Bérbeadják az
               adószedés jogát gazdag polgároknak. A bérlők hihetetlen, vad kegyetlenséggel vetik rá
               magukat a kiszipolyozott népre. Elszedik a paraszt utolsó párnáját, elhajtják
               egyetlen tehenét vagy kecskéjét s mi mindennél több, elveszik utolsó szem vetőmagvát.
               A paraszt otthagyja kifosztott házát, nem műveli földjét, az erdőkbe bujdosik.
               Hozzájuk csatlakozik a vesztett háborúból hazaözönlő katonaság, rablóbandákat
               alakítanak, gyilkolnak, rabolnak és fosztogatnak. Ez az a mód, mellyel XV. Lajos
               uralkodása alatt kenyérhez juthat a nép, - míg el nem fogják, fel nem kötik, vagy a
               gályákra nem küldik.</p>
            <p>A testi és lelki nyomorúság olyan rettenetes, hogy a halálra kínzott nép Versailles
               felé tódul. Miért megy arra a fény, a pompa, a ragyogás felé?! Talán csak urát,
               királyát akarja látni? A kegyelem és a jog forrását. Talán még valami halvány emlék
               él lelkében IV. Henrikről, az áldott jó királyról, ki minden paraszt fazekában kövér
               tyúkot akart látni. Talán csak el akarják panaszolni, hogy éheznek, fáznak, halálosan
               gyötrődnek, egymás szennyében és verejtékében fürödnek, hiszen a legmegfeszítettebb
               munkával sem képesek a maguk és gyermekeik élelmét biztosítani, az állam, a francia
               állam minden 100 frank keresetből 87-et elvesz tőlük adó, illeték, vám s még több
               ilyen zsarolási cím alatt.</p>
            <p>Az éhező, szennyes tömeg falkába verődik, eljut Versailles elé, hol egy negyven láb
               magas akasztófa várja őket. Erre néhányat azonnal felhúznak, a többi visszamenekül
               szennyes odvába, hogy tovább kínlódjék, gyötrődjék, verejtékét ontsa s húzza a
               szennyes, véres igát, melyet életnek hívnak.</p>
            <p>És ennek a 25 millió emberi lénynek már szólni, panaszkodni sem lehet. Minden kérés,
               feljajdulás, könny után gyorsan jön a válasz: a korbács, a gálya, az akasztófa, sőt
               néha-néha még a keréktörés is. Szólni, moccanni sem lehet. A negyven láb magas
               akasztófa ott Versailles mellett, elvette a hangját. Lehet, hogy már belé is törődött
               sorsába... Talán már természetesnek is találja, hogy a föld, amelyet az ő munkája és
               verejtéke tett termékennyé, neki nem nyújt száraz kenyeret sem... Emberjog, emberi
               méltóság, embernek való élet?!... Talán már álmaiban sem kísérti meg... Talán már az
               egyszerű igazság is elhomályosult elméjében, hogy egy földön, mely kenyeret terem,
               semmiféle emberi teremtésnek éhenhalni nem szabad.</p>
            <p>És ha mégis... Ha ott lent a lélek mélyén elkínzott, elaljasított élet alatt, ha ott
               valami csira megfogant, nő, terjeszkedik, szörnyű vajúdások közt áttöri magát a
               kemény földkérgen... ha egyszer kijut a levegőre, az éltető napfényre... Ha erőre
               kap, kizöldül, felnő!... Hej, micsoda rettenetes, vérvörös virág tárja feléd halálos
               szirmait!...</p>
            <p>Hiszen lám, lám, a felséges király vadászatán nem történt-e a minapában egy különös
               eset. A király őfelsége legbizalmasabb környezetével vadászaton volt s egy temetési
               menet jött vele szemben. A király őfelsége megállt és legkegyelmesebben érdeklődni
               méltóztatott, hogy miben halt meg a szegény megboldogult?</p>
            <p>- Éhségben, Sire, - felelt a gyászoló özvegy kurtán. A király sarkantyúba kapta
               paripáját s nagyon komor lett. Egész este egyetlen egy szót sem szólt, sőt még
               Richelieu marsall tréfái sem bírták felvidítani.</p>
            <p>- Hát lehetséges ez? - bámulnak az udvari nemesek. - A király arca elkomorul egy
               együgyű parasztasszony ostoba fecsegése miatt.</p>
            <p>Az udvari népség bámul s a király még sokáig kedvetlen a jelenet után.</p>
            <p>Hát a polgárság?!... A hájas, zsíros, meggazdagodott polgárság?! Kizárva az udvari
               életből, gazdagon öltözködik, szép lakást tart, eszik-iszik, filozófusokkal,
               írókkal, költőkkel barátkozik... de azért neki is megvan a maga bánata. Fiait nem
               tudja semmiféle úri, katonai, vagy diplomáciai pályára adni, minden kapu zárva
               előtte. Leányait nagy könyörgésre felveszik ugyan néha-néha egy-egy nemesi
               nevelőintézetbe, de ott is csak lenézés és megvetés a sorsuk. Aztán, ha kijön a
               kisasszonyka az intézetből, a nemesleányok tudni sem akarnak többé hajdani
               iskolatársnőjükről. A polgárkisasszony otthon unatkozik, míg jön egy gazdag adóbérlő
               fia és feleségül veszi, akkor folytatja édesanyja életét. Olvas, művelődik, költőket
               és filozófusokat fogad házába és ha a véletlen egy-egy nemeshölggyel összehozza,
               bosszankodva látja, hogy az milyen tudatlan és műveletlen hozzá képest és mégis
               milyen sértő gőggel beszél vele. Ilyenkor a szíve összeszorul és a bosszúra gondol.
               Az új világra gondol, melyben a tudás és a műveltség fog uralkodni. Keserves könnyet
               hullat sorsáért. Miért vannak ők polgárok elnyomva? Vagyonuk van akkora, mint a
               nemeseké, műveltségük és tudásuk pedig gyakran sokkal nagyobb.</p>
            <p>De akárhogy szenved is a polgárság, még most nem azonosítja magát a néppel. Nem
               azonosíthatja magát azokkal, kik ott künn a sötét éjszakában tengődnek, kik a fekete
               földet rágják az éhség kínjában, kiket a szörnyű végzet, a legkegyetlenebb nyomorúság
               karjába dobott, arra ítélvén őket, hogy még utódjaikat se szabadíthassák ki annak
               véres, piszkos körmei közül.</p>
            <p>Igen, ott vannak ők, a nyomorultak, a kitagadottak, kik adót, dézsmát, tizedet
               fizetnek a sóért, melyet ők bányásznak a földből s ők mosnak ki a vízből, a
               gabonáért, melyet ők vetettek és arattak, a fáért, melyet ők ültettek, vágtak,
               fűrészeltek... Ott vannak ők, kiknek termését a földesúr vadaskertjéből kiszabadult
               szarvascsorda tönkreteszi, kiknek aratásra váró búzáján a vadászó társaság lovon
               keresztülvágtat, hogy a vadat előbb megkerüljék. Ott van a szegény özvegyasszony, ki
               ha egy kosár gombát szedett éhező gyermekeinek vacsorára, mielőtt a főzéshez látna, a
               gomba egyharmadát tartozik bevinni a földesúr asztalára, mert így követeli ezt a
               dézsmatörvény. Lehet, hogy a földesúr évek óta Versaillesben él, a király asztalánál
               étkezik, de azért a gombát a szegény asszonynak le kell tenni, majd elfogyasztja a
               cselédség, vagy ha ennek nem kell, kidobják a moslékba. De ki van adva a szigorú
               rendelet, a dézsmát, akár van reá szükség, akár nincs, könyörtelenül be kell hajtani,
               nehogy a nép leszokjék a fizetéséről. A szegény özvegyasszony le is fizeti. S még
               örül neki, ha a másik kétharmadra nem vár valamelyik adóbiztos az elmaradt só-, fű-,
               vagy egyéb illeték fejében, el nem szedi tőle többi holmijával együtt.</p>
            <p>És jaj annak, aki panaszra kinyitja a száját! Arra korbács, gálya vagy akasztófa vár.
               És ezzel a halálra gyötört és éheztetett néppel, a művelt, gazdag polgárság egyelőre
               éppen olyan kevéssé tudja magát azonosítani, mint az udvari nemesség.</p>
            <p>De hagyjuk ezt most... Franciaország sorsa válságos pontra jutott, XV. Lajost betegen
               hozták haza a kis Trianonból. Két belső orvosa, Le Monnier és La Martinière rejtelmes
               arcokat vágnak és kitérő választ adnak az udvari nép aggódó kérdezősködésére.</p>
          
         </div>
        <div type="chapter">
            <head>II.</head>
            <p>Páris utcáin egy kis csődület támad, egy munkásembert taszigálnak, lökdösnek a
               rendőrök. A munkásnak keze-lába láncba van verve, azt mondják, egyenesen a gályákra
               szállítják örökös rabnak.</p>
            <p>Vajjon milyen szörnyű nagy bűnt követhetett el ez az ember?</p>
            <p>Az egyik rendőrtől azt is megtudhatjuk.</p>
            <p>Május 5-én hivatalos orvosi jelentést adtak ki a király állapotáról és ezt
               falragaszokon tudatták a néppel. Egy munkásember elolvasta a plakátot, vállat vont és
               azt mondta: “mi közöm nekem ehhez az ostobasághoz, én már úgysem éhezhetek többet,
               mint eddig”.</p>
            <p>Láncra verték és most gályarab lesz belőle, ki ott húzza az örökös korbácssuhogás
               alatt az evezőket.</p>
            <p>Az utcákon összeverődött tömeg némán, sötéten néz utána, míg elvezetik. Páris komor
               és fásult lélekkel néz a jövendő elébe.</p>
            <p>De a versaillesi kastély felett sem akar a nap ragyogni. Esős, csúnya, komor május, -
               hozzá még a király baja egyre rejtelmesebb és veszedelmesebb.</p>
            <p>Oh, ez a tündöklő, ragyogó kastély, mely mintegy külön, kiváltságos test élte a maga
               kiváltságos, különös, ragyogó életét Franciaország testében, XIV. Lajos csodaszép
               kastélya, kertje, micsoda komor május ez, ami most reád virradt! A király beteg... De
               vajjon nem fekszik-e ott vele együtt az ágyon betegen az egész francia királyság,
               élősdi nemeseivel, duzzogó főuraival, tolvaj minisztereivel?!... A király haldoklik-e
               most, vagy egy egész régi világ, mely megméretett és könnyűnek találtatott!... Ki
               tud a komor fellegekből olvasni? Páris felől állandó harangzúgás hallatszik, a párisi
               érsek elrendelte az imát és harangozást az összes templomokban. Miért imádkoznak?
               Kiért könyörögnek? Embernek, dolgoknak, világrendeknek megvagyon az ő utolsó órájuk.
               Lehet-e abból egy percet is visszakönyörögni?</p>
            <p>Az orvosok furcsán néznek egymásra s csak suttogni mernek. Egyikük valami kiütést
               vett észre a király jobbkezén. Elsápadt és jobban megvizsgálta a felséges úr testét.
               Valami halk szót súgott mellette álló kollégájának s az is a király kiütéseit nézi,
               aztán gyorsan elhagyják a hálótermet, orvosi konzilium gyűl össze; ott először
               mondják ki ezt a szót: “himlő”.</p>
            <p>Az arcok egyszerre krétafehérré válnak. A király 64 éves és ha az orvosok gyanuja
               igaz, akkor?... Ez időben a himlő jobban aratott minden öldöklő fegyvernél. Az udvari
               népség szeme ijedten révedez a betegszoba felé. Ki fekszik ott bent a halálnak
               szánva? A király? Istenem, ez még nem volna baj, de ott fekszik a hivatal, a
               kegydíj, a kitüntetés haldokló forrása is.</p>
            <p>És a trónörökös, a dauphin úr?! A jószívű, derék, közömbös, lusta, habozó
               trónörökös?! Ami harag össze tud gyűlni jámbor, szelíd, tehetetlen lelkében, az mind
               nagyapjának, a királynak udvari emberei ellen fordul. A leendő király utálja az egész
               Dubarry-klikket, bizonyára nem fogja őket kímélni és tovább udvarában tűrni. De, ha
               még vele, a jó emberrel, valahogy hízelgéssel el is bánnának, ha őt megfoghatnák
               maguknak s ki is engesztelhetnék, - ott van a felesége, a dauphine asszony, az elmés,
               okos, uralkodásra vágyó, szenvedélyes, megbocsátani nem tudó Marie Antoinette. Igen,
               ott van a leendő ifjú királyné, ki türelmetlenül várja, hogy az uralkodást kezébe
               vegye és engesztelhetetlen gyűlölettel nézi azokat, kik most térdet, fejet hajtanak
               Dubarry grófné előtt, s őt, az osztrák császárné, Mária Terézia leányát második
               asszonynak degradálták a királyi udvarban.</p>
            <p>A büszke császárleány nem fog megbocsátani senkinek. Most számolni kell minden
               bókról, minden térdhajtásról, mely Dubarry asszonyt megtisztelte. Most majd fizetni
               kell mindenért. A dauphine asszony szigorúan és mereven elzárkózott a király
               barátnőjétől. Hiába kérte engedékenységre a férje, hiába maga a király. Sőt hiába
               írta neki leveleit édesanyja, az osztrák császárné: “méltóságod fenntartásával légy
               nyájas és szíves Dubarry grófnéhoz”. A büszke osztrák leány nem alkudozik és még
               édesanyja tanácsait sem fogadja meg.</p>
            <p>Most, mintha felragyogott volna az ő napja. Fogadótermének előszobái - melyek
               rendesen üresek voltak - most zsúfoltak. Ember ember hátán tolong benne, hogy a
               leendő királyné színe elé juthasson. Akik még reménykednek a király felgyógyulásában,
               azok ott maradtak, - a többi már itt tolong, mind egymás hegyén-hátán Marie
               Antoinette előszobáiban.</p>
            <p>És a fenséges úr? A dauphin? A derék, jó, kövérkés úr, igazán nem sokat számít. Buzgó
               imába merült szent Genovéva függönye előtt, nagyapjáért imádkozik, őszinte, igaz
               vallásos lélek. Csak hadd könyörögjön békében! Mindenki tudja, hogy a leendő hatalom
               nem az ő kezében van. A hatalmat azok a szép fehér, ideges asszonykezek tartják,
               melyeket most oly kecses mozdulattal nyújtanak csókra az alázatosan hajlongó udvari
               emberek felé.</p>
            <p>Már majdnem mindenki itt van. A király felgyógyulásához kevés a remény és nem
               mindenki olyan szerencsés, mint Orléans és Condé hercegek, kik ott virrasztanak a
               király mellett, de fiaikat, Chartres és Bourbon hercegeket elküldték a dauphinhez
               tisztelegni.</p>
            <p>Az udvar izgatottsága egészen lázas betegségig fajul, hiszen az orvosok már nem is
               titkolóznak. A dauphin úr termeiben útrakészen áll minden. Ha beáll a katasztrófa,
               az udvari etikett nem tűri, hogy az új király a halottal egy fedél alatt maradjon. A
               lovak állandóan felnyergelve, a hintók befogva, a testőrök gyászruhája elkészítve,
               mindenki remegve, idegesen várja a következő pillanatot... Alapjában véve, már senki
               sem bánná, ha túl lennének a dolgon.</p>
            <p>S míg Versailles így remeg az izgalomban, Páris fásult, hideg és közömbös. Mintha nem
               is tartoznék reá az egész dolog. A király haldoklik? Eh bien, ez voltaképen a
               versaillesi udvar magánügye, minek avatkozzunk mi bele? A párisi érsek kinyittatta
               ugyan a templomokat, elrendelte az általános könyörgést, az összes harangok zúgnak, a
               nép azonban komoran, egykedvűen, hidegen megy a dolga után. Eszeágában sincs benézni
               a templomokba, hogy haldokló királyáért egy imát mondjon. Ott vannak a papok, -
               mondják nevetve - hadd misézzenek, azért fizetik őket, ez az ő dolguk, mi pedig
               lássunk a magunk dolga után. Egy sötét pillantást vetnek a rendőrökre, amint azt a
               leláncolt munkást kísérik, ki kijelentette, hogy őt nem érdekli a király gyógyulása
               vagy halála, mert ő úgysem éhezhetik már többet, - aztán összeszorított ököllel
               továbbsietnek.</p>
            <p>És ott künt a falusi nép, a paraszt?!... Az még talán nem is sejti, hogy szent Lajos
               fia, a kegyelem és jog forrása, kinek uralkodása alatt szennyben, mocsokban, éhezve
               kellett pusztulniok, - most utolsó útjára készül. S ha hall is valamit róla, talán
               még sokkal közönyösebben fogadja, mint ama letartóztatott, láncokba vert párisi
               munkás. Mi közöm nekem ehhez a versaillesi komédiához?! Ez az udvari urak dolga. Az
               egyik Lajos elmegy, jön helyette a másik s az utalja ki majd az uraknak a
               kegydíjakat, a birtokokat, a kitüntetést, a hivatalt s az szedi el ágyamból a párnát,
               kamrámból a lisztet s az hajtatja el istállómból a tehenemet.</p>
            <p>Valóban az udvar magánügye ez az egész haldoklás, ők félhetnek, reménykedhetnek,
               intrikálhatnak, hízeleghetnek. De Franciaország?!... Franciaország annyit törődik
               haldokló királyával, mint amennyit az törődött vele életében.</p>
            <p>Május 9-én az orvosok feladtak minden reményt. A beteg király mellől lázasan menekül
               mindenki, csak orvosai, leányai és gyóntatója vannak még vele.</p>
            <p>Hiúságok hiúsága az élet - mondotta a hajdani zsidó király, bölcs Salamon. Ha ez a
               haldokló XV. Lajos kinyitja fáradt szemét és tudja mi történik vele, be kell látnia,
               hogy az övé még annál is rosszabb: förtelmek förtelme. Megcsinálhatja uralkodásának
               mérlegét s megláthatja azt, amit itthagy. Haldokló szeme még egyszer megpihenhet a
               meggyalázott, tönkretett, kiszipolyozott Franciaországon. Láthatja tolvaj
               minisztereit, gyalázatos, becstelen udvarát, mely mint genyedő rákseb pusztította
               Franciaország testét, lelkét, erejét, méltóságát, becsületét. Láthatja annak az
               ötszázezer elesett, fiatal francia férfiúnak árnyképét, kik miatta estek el a
               “becsület mezején”. Az ő dicstelen, ostoba hadjáratai vitték mészárszékre azt a
               félmillió fiatal férfit, tettek nyomorékká, idiótává, őrültté még ugyanannyit...
               Megjelenhetnek ágyánál a síró asszonyok, az anyák, a hitvesek, a testvérek, a
               sötétségbe, nyomorba, éhínségbe kitaszított árva gyermekek. Oda állhatnak a haldokló
               ágya körül és elmondhatják: el kellett pusztulnunk, mert hajdani kedvesedet,
               Pompadour márkinét egy csípős epigrammában megsértették. Feláldoztál minket egy
               hitvány, becstelen asszony mosolyáért.</p>
            <p>S ami hátramarad? A tönkretett, kiszipolyozott ország... A nép, amelynek utolsó
               falatját elrabolták... A fiatal, derék, jó uralkodó, az új Lajos, kit eleve
               megfosztottak népe szeretetétől és becsülésétől... S ha majd eljönnek azok, akiknek
               követelni valójuk van rajtatok? A kitagadottak, a letaposottak, az elgázoltak?... Ha
               oda állnak és követelik a hosszú századok alatt felgyűlt adósság kifizetését!... Ha a
               fellegből, mely nyolc századon át gyűl az égen, kicsap a villám, vajjon külön
               válogatja-e a bűnöst, meg azt, aki ártatlan?! Nem rázza-e meg majd az egész világot a
               dörgés, nem veti-e ki sarkaiból mindazt, mit eddig szilárdnak, biztosnak
               hittetek?!...</p>
            <p>Lát-e valamit ebből a haldokló király? Vagy a halál könyörületes volt hozzá és
               megfosztotta öntudatától, mielőtt a jövendő rémképei megőrjíthették volna.</p>
            <p>Május 10-én egyszerre nagy zaj veri fel a versaillesi palotát. Az udvari népség rohan
               tisztelegni az új király elé. XV. Lajos meghalt.</p>
            <p>Igen, ott fekszik a halottas ágyán... De mintha nemcsak ő feküdne ott, mintha vele
               együtt ott feküdne feloszlásnak indulva a régi feudális Franciaország is...</p>
            <p>A dauphin úr arcán őszinte bánat és meghatottság látszik. Ő talán az egyetlen, aki
               sajnálja a királyt. Ezentúl - fájdalom - ő sem élhet békében tovább
               lakatosmesterségének, abnormisan jó étvágyának, vadászatainak, mint eddig trónörökös
               korában tette. Uralkodói gondjai, kötelességei lesznek. A dauphin úr jó ember,
               jámbor, egyszerű lelkében ott él az óhajtás, hogy híven és becsületesen teljesíti
               minden kötelességét.</p>
            <p>Mellette áll felesége, az osztrák császárleány, a ragyogó Marie Antoinette. Szép,
               büszke arcán illedelmes gyász és komolyság, de a szeme ragyog, az ő számára nem teher
               az uralkodás, a parancsolás, életének célja, reménye a királyi hatalom, dicsőség,
               uralkodás. Cézárok vére kering ereiben és ő úgy érzi, hogy rangja, méltósága,
               kiváltsága, vele született joga a hatalom, s ettől őt éppen olyan kevéssé foszthatja
               meg valaki, mint életétől.</p>
            <p>Méltósággal teljes bájjal fogadja az udvar tisztelgését, mely sokkal inkább szól
               neki, mint férjének. Az ifjú király széles, kövér arcán a bánat mellett még
               legfeljebb valami unalomféle látszik. Legjobban szeretne visszavonulni
               lakatosszerszámai közé. Ebben a mesterségben nem közönséges ügyességre tett már
               szert.</p>
            <p>A főudvarmester, De Brèze márki, jelt ad az indulásra, a következő percben már egy
               kocsitábor vágtat Saint-Cloud felé. A vidék falusi népe egy pillanatig utána bámul a
               fényes menetnek, aztán vállat von. Neki voltaképen nagyon közömbös az a Lajos is, aki
               elment s ez is, ki most jön helyette. Az ő helyzetén semmiféle Lajosok sem tudnak
               segíteni, még ha olyan jóakarattal is szeretnék megtenni, mint a kocsiban ülő fiatal
               király.</p>
            <p>Az udvari nép kötelességszerűen gyászos arcot mutat, már csak a fiatal király miatt
               is, de Artois gróf, a király testvéröccse, amint ott lovagol az uralkodó pár hintója
               mellett, valami tréfás ötletet mond a királynénak. A szép, büszke arc elmosolyodik s
               ezzel a mosollyal a bánat, a gyász merevsége is megtört. Senki sem törődik többé a
               halottal, kit ott hagytak Versaillesben.</p>
            <p>A halott királyt gyorsan eltemetik ősei mellé a Saint-Denis templomba. És e
               pillanatban talán senki sem sejti, hogy a sír mellett ott áll halálraéretten a régi
               megrontott, megbecstelenített, halálos sebektől vérző feudális Franciaország is.</p>
          
         </div>
        <div type="chapter">
            <head>III.</head>
            <p>Négy esztendő telt el azóta, hogy a fiatal XVI. Lajos elfoglalta ősei trónját s a
               négy hosszú esztendő majdnem semmi változást nem hozott Franciaország életében.</p>
            <p>Az udvar nyugodtan folytatta tovább a maga léha, önző, saját élvezetein és
               mulatságain kívül egyébbel nem törődő életét. A király közömbös, unatkozó, - ez az
               állandó és leküzdhetetlen unalom különben is öröklött betegsége a Bourbon-családnak -
               egyebekben jóakaratú, szelíd természetű, lágyszívű, jólelkű, energiátlan és
               mindenféle nagyobb lendületre képtelen. Nem valami nemes anyag, de nem is rossz, vagy
               nemtelen; becsületes, bölcs, okos, előrelátó államférfiaktól vezetve, még lehetne
               vele előre is jutni. A jószándék mindenesetre megvan a szegény, boldogtalan
               királyban, csakhogy nem igen tudja, mit kezdjen, hová, merre forduljon ezzel a
               jószándékával? Vadászatain, a bonyolult szerkezetű lakatokon kívül alig foglalkozik
               egyébbel. Különben pedig telve a közönséges ember minden erényével. Jó családapa,
               gyöngéd férj, tisztességes ember, lágyszívű és irgalomra hajló, mindenre alkalmas,
               csak arra nem, hogy a szerencsétlen, tönkretett Franciaországot a züllésből, a
               romlásból kiemelje.</p>
            <p>A versaillesi udvarban különben talán maga a király a legkevésbbé érdekes
               személyiség. Jóindulatú, becsületes ember, ezt még azok is elismerik róla, kik később
               kénytelenek voltak őt a vérpadra küldeni. De hát mit lehet ezzel az ingatag, habozó,
               közömbös, sem magát, sem korát meg nem értő emberrel kezdeni?! Ámde itt van az ifjú,
               szép királyné, az uralkodásra predesztinált Marie Antoinette.</p>
            <p>Az udvar hízelgői bókokban magasztalják ragyogó szépségét, a költők róla énekelnek, ő
               az udvar központja, ő nem járkál unalmas, közömbös arccal előre-hátra. Ragyogó,
               boldog mosollyal táncol a kitörni akaró vulkán felett! Elmés, ötletes, szenvedélyes,
               nagylelkű, hirtelen haragú, parancsolásra született és arra neveltetett. Most
               egyelőre nincs más gondja, mint egy új exotikus frizura kreálása, egy fantasztikus
               kosztüm tervezése, egy-egy sikerült jelmez rajza az operai álarcos bálra, ahol
               őfelsége a királyné nagy titokban személyesen megjelenik. Értelmes, kedves,
               szeretetreméltó, nagylelkű, nemesszívű asszony és még soha földi teremtés balgább,
               ostobább rövidlátással el nem játszotta életét, mint ez az idegenből idevetődött
               bécsi császárleány.</p>
            <p>Vajjon nem tudja-e éppen olyan jól, mint maga a király, hogy kikerülhetetlenül
               rohannak az államcsőd, a teljes pusztulás felé? És mégis, mikor a király
               takarékoskodni akar (már amennyiben ő, a boldogtalan, akarni tud), a királyné éppen
               olyan hevesen tiltakozik mulatságai megszorítása ellen, mint a versaillesi udvar.
               Nincs? Pénz nincs? De hát mi ez? Hogyan lehet ez? Miért volt bőven századokon
               keresztül és miért apadt el éppen most, az ő uralkodásuk idején? A király ijedten
               húzódik vissza a könnyek elől - éppen úgy, amint gyáván visszahúzódott udvarának
               kifakadásai és szemrehányásai elől.</p>
            <p>Hiszen Necker úr, kit már két ízben nevezett ki pénzügyminiszternek, kategorikusan
               megmondotta, hogy Franciaországon csak a legszigorúbb és legkegyetlenebb
               takarékosság segíthet. Necker urat a király az udvar parancsára küldette
               száműzetésbe. Ez a svájci protestáns bankár a legkeresztényebb király udvarának kegy-
               és évdíjait kezdte megnyirbálni! De hát mi ez? Hogy merészkedik ezt tenni? Elvenni a
               kegydíjamat?! Hát nem az én nagyapám állt ott az ifjú XV. Lajos mellett, mialatt
               őfelsége egy szarvast leterített, nem ez ünnepélyes, egész országot boldogító
               fejedelmi cselekedet alkalmával kaptam 30.000 frank évi kegydíjamat?! Vagy nem az én
               ükapám nevettette-e meg egy elmés mondásával a megdicsőült XIV. Lajost? A napkirály a
               mosoly után 50.000 frank kegydíjjal jutalmazta meg derék ősömet. Most jogos
               örökségemet, egy francia főúr törvényes örökségét akarja elvenni ez a hitetlen, ez az
               idegen, ez a kálvinista svájci bankár?! Hát ezt nem lehet, ezt nem szabad tűrni. Vagy
               nem volt-e igaza Bezenval bárónak, ki őszinte, nyers szavakkal mondta meg véleményét
               a királynak: “Sire, ez így nem mehet tovább! Az ember este nyugodtan lefekszik, mint
               ennyi meg ennyi ezer frank évi jövedelem vagy kegydíj birtokosa, s reggel a felséged
               pénzügyminiszterének, Necker úrnak jóvoltából, mint tönkretett, szegény koldus ébred
               fel. Sire, ezt nem tűrhetjük tovább, végre is nem élünk Törökországban.”</p>
            <p>- Bezenval kissé nyersen beszélt, de bátor katona módjára, - mondja elismerően a
               királyné és a takarékos Neckernek távoznia kell. Kitüntetésekkel, dicsérettel, szép
               szavakkal küldték el, - de mégis elküldték.</p>
            <p>Nos, hadd jöjjön helyette Monsieur Calonne, a zseniális financier, ki újra fényt és
               pompát áraszt az udvarra, kinek pénzügyi tranzakciói és műveletei csak költség és
               kamat fejében naponta két milliót emésztenek fel. Nem tesz az semmit. A versaillesi
               udvar elégedett - és ez a fődolog.</p>
            <p>A szép királyné valami új diadémot akar, melynek megszerzése több millióba kerül.
               Marie Antoinette maga is visszaretten az óriási számlától és félénken mondja az új
               pénzügyminiszternek, Calonne úrnak: “Félek, hogy túlontúl nagy az összeg s a mai
               viszonyok közt nehéz lesz majd előteremteni.”</p>
            <p>- Madame, - felelt Calonne úr mélyen meghajolva - ha nehéz, akkor már meg is van, ha
               lehetetlen, akkor csak holnap lesz meg, és én alázatosan bocsánatot kérek ezért a
               kis késedelemért.</p>
            <p>Tündöklő, ragyogó mosoly a válasz s az ifjú, szép királyné hajába tűzi a drága
               diadémot. Ugyanabban az időben írja Victor Mirabeau gróf, az Emberbarát című könyvnek
               a szerzője, a nagy Mirabeau gróf apja, a következő levelet Rochefoucauld
               hercegnőnek:</p>
            <p>“A mont-dorei búcsún voltam, Madame. A hegyek közül lejöttek a földművesek, a
               parasztok. Facipőjük kopogott és zsíros, piszkos, hosszú hajuk a vállukra omlott.
               Arcuk fakó, földszínű, szemük lázas, ajkuk cserepes az éhségtől. Undorítóak,
               förtelmesek, rossz szagúak mind - mind, a hímek és a nőstények is. Ezek a
               szerencsétlen nyomorultak, kik egymás szennyében és verejtékében fürödnek,
               megfagyasztják az ember ereiben a vért. Arra gondolok, hogy milyen szörnyű pillanat
               lesz az, melyben rájönnek, hogy ők is emberek, s ha már szántanak, vetnek, aratnak és
               minden durva munkát elvégeznek helyettünk, illendő volna nekik is adni valamit
               abból, amit ez a francia föld terem. És mikor látom, hogy a bolondoktól, csalóktól és
               szédelgőktől vezetett állam milyen nyugodtan hagyja e boldogtalanokat barlangjukban,
               odúikban éhezni, fázni, izzadni, megfosztva őket a sótól, a fától, a búzától,
               megfosztva őket nemcsak az emberhez illő élettől, hanem még attól is, hogy mint
               egészséges, szabad állatok kielégíthessék éhező gyomruk szükségletét, akkor arra
               gondolok, milyen lesz ennek az országnak a képe 15-20 év mulva, mikor törvény,
               szemérem, becsület zabola nélkül rohan majd előre. Én már öreg ember vagyok, Madame,
               és mosolyogva gondolok ezekre a dolgokra, melyeket nem érek meg, de ha csak kétszer
               olyan idős volnék, mint amilyen most ön asszonyom, akkor sírnék, keservesen zokognék
               magamért, embertársaimért, fajtámért, régi világomért, mely minden bűne mellett is
               kedves volt számomra, Madame.”</p>
            <p>És Mirabeau márki nem áll egyedül a főurak közt, akik világosan látnak. Rochefoucauld
               herceg nyiltan megmondja, hogy a nép nyomora égbekiáltó és saját birtokán nagyon sok
               üdvös, kedvező reformot hoz be. Liancourt herceg a polgárság jogaiért harcol.
               Nyittassék meg előttük azonnal minden pálya, - mondja a herceg - éppen úgy, mint
               eddig a nemesség előtt. Lafayette márki otthagyja fiatal feleségét és résztvesz az
               amerikai szabadságharcban. Mikor hazajön, fölszabadítja minden jobbágyát. De mit
               használ mindez? Egypár nemeslelkű ember jóakarata, önzetlensége, tüntető
               gyöngédsége?!</p>
            <p>Mit használ már mindez? A végzet órája ütni is fog nemsokára. S mit segít most már,
               hogy a szép királyné szorgalmasan olvassa az enciklopédisták műveit, főleg ama
               szomorú, szigorú Jean Jaques Rousseaut, és olvasmányának hatása alatt
               pásztor-jelmezeket készíttet magának, gondosan megfürösztött, kék és rózsaszínű
               csokrokkal feldíszített báránykákat legeltet a kis Trianonban. Üres, érzelgős
               komédia, bár a szép Marie Antoinette komolyan veszi. Éppen olyan komolyan segít a
               szegényeken, kiket a sors, vagy még inkább udvaroncainak ügyessége, festői rongyokba
               burkolva, elébe terel. Megindult szívvel, jóakaratú, nagylelkű lélekkel házasít ki
               fiatal menyasszonyokat s nagyon meg van botránkozva, ha a nép elnyomatásáról,
               szenvedéséről beszélnek neki. Ki nem szereti a jó népet? Ő maga, a királyné, nem a
               legmelegebben érdeklődik a dolguk, bajuk iránt?</p>
            <p>Az udvari népség divatos, tüntető jóakaratánál sokkal komolyabb tünet, hogy a művelt
               és gazdag polgárság is felfedezi a népet és kezd sorsa iránt érdeklődni, sőt ami
               ennél sokkal több, kezdi magát az elnyomottakkal azonosítani. Soha a francia nép
               sorsával annyit nem foglalkoztak, mint ebben az időben. A főúri szalonokban róluk
               beszélnek. A polgári ebédlőkben róluk vitatkoznak, Rousseau Társadalmi Szerződése
               ott áll minden művelt család könyvespolcán és ott áll az író fehér márványszobra
               is.</p>
            <p>Az ember felszabadulása lett a jelszó. S az emberi jogok elmélete nem üres fecsegés
               többé és ember alatt immár nemcsak a papot, a nemest s a gazdag polgárságot értik,
               hanem a népet is.</p>
            <p>Vajjon sejt-e már valamit mindebből a nép? Vagy állati öntudatlanságban,
               dermedtségben várja, míg órája ütni fog?!</p>
            <p>S Párisnak, az ország szívének kellene a nagy kérdőjelre felelni.</p>
            <p>Páris azonban most nem ér rá erre. Páris remeg az izgalomtól, a mámoros, diadalmas
               örömtől. Dicső, boldog, nagy napok virradtak rá; Európa bálványa, Franciaország
               büszkesége, Voltaire harmincéves száműzetés után visszatért hozzá.</p>
            <p>A nyolcvannégy éves aggastyán, a fernay-i pátriárka visszajött az ő kedvelt, imádott
               Párisába. Királyi gesztussal még nagylelkű ajándékot is dobott az örömében mámoros
               város ölébe. Elhozta neki Irénét, utolsó tragédiáját, s Párist most jobban érdekli a
               bús bizánci dráma, mint saját maga és Franciaország sorsa, jövendője. A hitetlen, a
               gúnyolódó, az elmés, a szkeptikus Páris térdet-fejet hajt, mirhát és tömjént szór,
               mert megjelent a hitetlenség, a kétely, a gúny, a szkepszis halhatatlan prófétája és
               mestere: Voltaire. Ott térdel előtte a dúsgazdag polgárság, a főúri világ, sőt maga a
               királyi udvar is. Páris most nem bír foglalkozni senkivel sem - ott térdel Voltaire
               lábai előtt. És míg a bálványimádó vad rajongásával néz fel a gúny, a hitetlenség
               mesterére, elfelejti minden gondját. Csak nézi-nézi Franciaország büszkeségét, Európa
               bálványát, kinél soha senki több hitet, több babonát, több tekintélyt, több hatalmat
               és több előítéletet le nem rombolt, össze nem tört. A XVIII. század egyik legnagyobb
               embere, Európa koronázatlan fejedelme hazajött a lelkéhez nőtt Párishoz, az ő
               Párisához - meghalni.</p>
          
         </div>
        <div type="chapter">
            <head>IV.</head>
            <p>1778-ban vagyunk.</p>
            <p>A színház nézőtere, páholyai, karzatai teljesen megteltek közönséggel. Voltaire
               drámájának, Irénének előadásán vagyunk.</p>
            <p>A színpad ünnepélyesen feldíszítve. Oldalt Voltaire fehér márványszobra megkoszorúzva
               babérral. A színészek mind mesteri alakítást akarnak nyújtani ma este, de azért
               jóformán senki sem figyel a játékukra. Míg a bús bizánci dráma sorai csengenek
               fülükbe, szemük Európa ragyogó bálványát, Franciaország büszkeségét, Voltairet nézi.
               Így szemtől szembe látva a testet öltött lángészt, a Géniuszt, a közönség érdektelen
               és közömbös lett minden iránt, még maga az előadott dráma sem érdekelte. A lelkek
               Voltaireba merültek.</p>
            <p>Európa koronázatlan királya ott ült a páholy egyik karosszékében. Ráncos, múmiaszerű
               arcá-ban feltűnően szembeötlő volt az ifjúi tűzzel ragyogó csodálatos szép, lobogó
               szempár. Ebben a csodálatos szép, nagy szempárban most csak fáradtság, unalom és
               csöndes undor látszott. Szemmelláthatólag nem érdekelte senki és semmi. A színészek
               játékára oda sem figyelt. Észre sem vette, hogy az előadó színészek előtte külön mind
               mélyen meghajolnak, ahogy a királyi páholy előtt szokták tenni. Mikor már
               márványszobrát megkoszorúzták, bosszús harag látszott az arcán s a zúgó tapsviharra
               fáradtan, összetörten hajtotta le fejét.</p>
            <p>Ez az öreg ember, mintha teljesen elszakadt volna az őt imádó századtól. Mióta
               Párisba visszatért, jóbarátjának és tisztelőjének, Villette márkinak a palotájában
               élt, a fernay-i pátriárka előszobájában éppen úgy tolongtak az emberek, mint a
               versaillesi díszes várócsarnokban.</p>
            <p>Az előadáson ott van egész Páris, nekünk azonban néhány alak köti le különösen
               figyelmünket. Alakok, kikkel még találkozni fogunk s kiknek neve, tetteikkel együtt,
               bevonult a világtörténelembe.</p>
            <p>Egy fiatal, magas, feltűnően komoly arcú leány ül két idősebb úr között A fiatal
               leány arca olyan komoly, nyugodt és fenséges, mintha valami antik kameáról rajzolták
               volna le. Ilyen lehetett Pallas Athene húszéves korában. Nagy sötét szeme komoly
               figyelemmel kíséri az előadást. Ajkán ritkán jelenik meg mosoly, igaz, hogy akkor
               csodálatosan bájossá, sugárzóvá válik az egész arc. Homloka magas, túlontúl domború,
               szinte férfias. Aki véletlenül rápillant, nem igen tudja szemét levenni róla. Pedig a
               feltűnően szép leány nem is ül páholyban. Szerényen húzódik meg egy támlásszékben a
               két idősebb úriember között. Ez a szép, komoly, fiatal teremtés Jean Philipon
               vésőmesterember leánya: Manon Philipon, Roland de Platière lyoni iparfelügyelő
               menyasszonya.</p>
            <p>Ott ül mellette a vőlegénye is: az egyik idősebb úriember az. Nem sokkal fiatalabb a
               Manon Philipon édesapjánál, a dúsgazdag párisi vésőmesterembernél. Roland úr közel
               huszonöt évvel idősebb, mint a menyasszonya és Manon édesapjának elég gondot okoz ez
               a tervbe vett házasság. De mit csináljon, mikor Manon olyan kemény, olyan energikus,
               olyan határozott. Felesége, a derék, jó asszony már régen elköltözött közülük, azóta
               a leány a maga akarata és ízlése szerint él. Igaz, hogy mindig helyeset akar és
               ízlése emelkedett és tiszta. Lelkes, okos, művelt. Kiváló teremtés, ki csak örömet
               szerez édesapjának. Csak most bosszankodik, hogy Manon, Roland de Platière-ral
               eljegyezte magát. Roland öreg és szegény, - panaszkodik minden ismerősének - de
               sokkal jobban ismeri leánya hajthatatlan akaratát, semhogy ellenkeznék vele.</p>
            <p>Roland úr boldogan ül szép, ifjú menyasszonya mellett. Nagyon szerette, becsülte ezt
               a komoly ifjú leányt s szeretete és becsülése házaséletük alatt az imádásig
               fokozódott. Megindultan nézi a leány klasszikus profilját, ki ifjúsága és szépsége
               teljességében neki nyújtotta a kezét. A már-már öregedő férfi maga sem igen érti
               szerencséjét, pedig, ha egy kicsit gondolkodik, hamar rájön a titok nyitjára.</p>
            <p>Jean Philipon, Manon édesapja, egyike volt azoknak a gazdag, művelt, saját zsírjukban
               és jólétükben fuldokló párisi polgároknak, kikről már egyszer beszéltünk.
               Vésőmesterember volt, de sokat tanult, művelt, olvasott, világlátott ember. Az
               enciklopédisták, a filozófusok munkáin művelődött, ízlése finom, csiszolt s fájón
               érinti minden sértés, minden lekicsinylés, melyet abban az időben a polgárembernek -
               a leggazdagabbnak és legműveltebbnek is - tűrnie kellett. Keresni, pénzt hajszolni,
               legitim vagy illegitim módon, becsületes vagy piszkos úton üzleteket csinálni, ez meg
               volt engedve a polgárelemnek, de egyéb aztán semmi. A polgárság kezében lassanként
               óriási vagyon halmozódott fel, amivel aztán rengeteg állampapírt vásárolt.
               Lassanként a művelt, gazdag polgárság lett az állam hitelezőjévé. És itt az üzleti
               szempontok hatása alatt kezdenek érdeklődni az állam ügyei iránt.</p>
            <p>Addig a központi királyi hatalom, a nemesség és papság kezében volt letéve a vezetés.
               Még a parlamentek sem igen szólhattak bele az ország sorsának vezetésébe. A parlament
               akkoriban nem népképviseleti gyűlést jelentett. Törvényhozói joga nem is volt. A
               királyi hatalom által kiadott rendeleteket beiktatta s így váltak azok törvényessé.
               Azonfelül volt valami igazságszolgáltatási hatásköre, de ezt kénye-kedve szerint
               nyirbálta a királyi hatalom. A parlamentnek megvolt ugyan az a joga, hogy a neki nem
               tetsző rendeletek beiktatását megtagadja s az olyankor nem is válhatott törvénnyé, de
               erre a jogra is azonnal zabolát vethetett a központi királyi hatalom.</p>
            <p>A zabola: a lit de justice, az igazság ágya volt. A zúgolódó parlamentet ugyanis a
               király kirendelte felséges színe elé és megparancsolta nekik az iktatást. S ilyenkor
               már nem volt szabad többé ellenkezni. Láthatjuk hát, hogy a parlamentek hatalma
               milyen illuzórius semmiség volt. S a királyok még ezt az illuzórius hatalmat is
               gyakran felborították. A napkirály, a dicső XIV. Lajos lovaglóostorával kezében
               kergette szét a párisi parlamentet, aztán nyugodtan elment vadászni a chantilly-i
               erdőkbe.</p>
            <p>Az államügyek vezetése teljesen a király, a nemesség és a papság kezében van. S ezek
               semmiképpen sem tűrik, hogy a polgárság - a népről még beszélni sem lehet -
               beleavatkozzék abba, amit ők saját benső ügyüknek tartanak. Ez volt a kor felfogása s
               a jó polgár maga is azt hiszi, hogy a kor felfogásának igaza van. A király úgy
               rendelkezik országával, mint a földbirtokos a birtokával s ha az ország a züllés
               szélére jut miatta, az is az ő privát dolga, melybe beleszólása senkinek sincsen.</p>
            <p>De mikor az állampapírok nagy része a gazdag polgárság kezébe jut s a polgárság az
               állam hitelezőjévé válik, egyszerre vége lesz a közömbösségnek és nembánomságnak.
               Érdeklődni kezd Franciaország politikája iránt. Végre is ő a hitelező s tudni akarja,
               milyen vállalatba fektette a pénzét? Ez a polgári elem értelmes, okos, művelt,
               praktikus gondolkozású, gyorsan belátja, hogy Franciaország helyzete kétségbeejtő. Az
               állam hajóját egyenesen szirtnek viszik s a hajótörésben elvész az ő munkájának és
               takarékosságának gyümölcse is. Most már kritikus szemmel nézi az állam vezetőinek
               munkáját. És nincs szigorúbb, kérlelhetetlenebb kritikus, mint a hitelező.</p>
            <p>Íme, az első lépés, melyet nyomon követ a többi. A művelt, vagyonos polgárság
               felemeli szavát és szava már messzire hallatszik. Micsoda rabság ez, amelyben mi
               élünk?!... Ez így nem mehet tovább! Látja, hogy sem műveltségben, sem tudásban nem
               áll hátrább a nemességnél s mégis el van zárva előle az élet. (Élet alatt akkoriban
               tudniillik a versaillesi udvart értették az emberek.)</p>
            <p>Ez a művelt, gazdag, elégedetlen polgárság felette veszedelmes elem. Neki már nem
               elég a jó ebéd, a szép palota, a pompás kocsi, sőt még a jó könyv sem. Tér, levegő,
               érvényesülés kell neki!... És ez az, amit nem kaphat meg. A gazdag adóbérlőné
               teleaggathatja magát brilliánsokkal, de hiába, nem jelenhetik meg a versaillesi
               termekben, a Trianonban, nem nézheti végig a lever du Roi szertartását, hogy mint
               adják rá a királyra, a királynéra a nagy nyilvánosság szemeláttára ingét, ruháját.
               Ebben a boldogító gyönyörűségben csakis a főnemességnek lehet része. Ott tolongani
               a király és királyné hálótermében, míg azokat reggelenként felöltöztetik!...</p>
            <p>Nem, a két világ szigorúan el van zárva egymástól, de azért együtt olvassák a
               Voltaire gúnyos, kegyetlen, minden tekintélyt leromboló írásait. És itt vannak a
               Rousseau könyvei. Kemény, vádoló minden eddigi jog és hatalom forrását támadó sorok.
               Együtt olvasnak, együtt bámulnak, együtt tömjénezik és egyik sem sejti, hogy saját
               halálos ítéletüket olvassák, míg ezekben az írásokban lapozgatnak. Itt vannak a nagy
               enciklopédistáknak, Montesquieunak, Diderotnak, D’Alembertnek munkái. Keserű vádak,
               heves támadások, gyilkos gúnyolódások egész eddigi életük, jogszokásuk, társadalmi és
               vagyoni elosztódásuk, a régi szokás által szentté vált jogok, igazságok és
               kiváltságok ellen.</p>
            <p>De megjelennek nemcsak a halhatatlan lángelmék, hanem ama könnyebbfajtájú, kisebb
               mulattatók is. Vagy talán nem tapsoltak frenetikus tetszésvihar közepette ama
               Beaumarchaisnak, mikor színdarabját, a »Figaró házasságá«-t játszották? Az egyik
               szereplő az arisztokratákról beszélgetve, azt kérdi a másiktól, mit tettek ezek az
               urak, hogy minden rang, dicsőség és hatalom az övék!? “Méltóztattak megszületni”,
               felel a másik. És az elmés mondásnak maga az arisztokrácia tapsolt a legjobban. Páris
               egyik legszebb és legelőkelőbb asszonya, Rochefoucauld hercegné, külön megírja
               naplójában, hogy ez az elmés mondás nagyon tetszett neki.</p>
            <p>Oh, a jómódú polgárság lelke éppen úgy tele van haraggal és keserűséggel, mint az
               éhező népé! Mi haszna van Jean Philipon úrnak nagy vagyonából, ha egyetlen leánya,
               Manon nem bír érvényesülni. Óriási utánjárás, dupla tandíj és dús ajándékok
               lefizetése mellett, a kis Manon mégis bekerül egy nemesi leányokat nevelő intézetbe,
               hol a nagy és dús alapítvány mellett a jó apácák elnézik, hogy a kis leánynak nincs
               nemesi címer hímezve a fehérneműjébe.</p>
            <p>Manon Philipon ott nevelődik Franciaország legelőkelőbb leányai között és Philipon
               úrnak, a vésőmesternek, ha elmegy a zárdába, vérbe borul az arca a leereszkedő,
               pártfogói hangért, mellyel vele, a dúsgazdag polgáremberrel, beszélnek; de ugyanakkor
               boldogan látja leányát, a gyönyörűen serdülő Manont a zárda kertjében a nemesi
               kisasszonyokkal együtt sétálni, mert ilyen a párisi polgár és ilyen Franciaország
               gazdag és művelt polgársága. Reszket dühében, ha a bántó lenézéseket, az igazságtalan
               előítéleteket látja, de nem arra gondol, hogy azokat lerombolja, hanem minden
               erejével azon dolgozik, mint jusson be ama boldog kiváltságosak közé.</p>
            <p>Manon pár év mulva hazakerül apja házába és itt éri életének legsúlyosabb,
               legkeservesebb csalódása. Nemesi barátnői mind elpártolnak tőle, a maga körében meg
               nem talál illő társat. Sértődve visszavonul könyvei közé és tanulmányainak él. Apja
               vagyona felmenti őt az élet gondja, terhe alól. Beletemetkezik kedvenc témájába, az
               ókor történetébe. Az antik világ példája lelkesíti. Elméje friss, gyors, finom,
               hihetetlen nagy érdeklődésre és befogadásra képes. Megtanul latinul, görögül.
               Állandóan történelmi tanulmányok között él és az antik köztársaságok szabadságáról,
               békéjéről és boldogságáról álmodozik. Plátó állama lebeg előtte. Hol a bölcsek és
               tudósok kormányozzák a világot Ő még jól ismeri XV. Lajos uralmának gyalázatosságát
               és látja XVI. Lajos tehetetlenségét. A szép klasszikus arcú Manon azonban nem törődik
               a valósággal, átengedi magát álmainak. Hiszen az álmok oly szépek, oly nemesek, oly
               andalítók, mint amennyire beteljesíthetlenek és megvalósíthatlanok. És itt volt a
               francia forradalom egyik legszebb, legtisztább, legnemesebb, legbüszkébb alakjának,
               Manon Philiponnak a tévedése. És ez a tévedés ejtette meg később az egész
               girondista-pártot, melyet Manon Philipon, Roland de Platière felesége vezetett és
               irányított.</p>
            <p>De most figyeljünk a színpadra. A függönyt leeresztik, a második felvonásnak vége. A
               közönség kitódul az előcsarnokba, Roland karját nyújtja menyasszonyának és kivezeti
               a szabadabb levegőre.</p>
            <p>Az előcsarnokban egy feltűnően szép arcú, élénken gesztikuláló, kissé olaszos
               kiejtéssel beszélő úr állja útjukat. “Régi barátom” - mondja Roland úr, menyasszonya
               felé fordulva. Az idegen mélyen meghajol a leány előtt.</p>
            <p>- Uram, - fordul aztán Roland felé panaszosan - egész nap lótottam-futottam és semmi
               eredmény.</p>
            <p>- Hogyan, - érdeklődik Roland - nem sikerült a dolog?</p>
            <p>- Legalább is felette nehezen megy,- rázza fejét a másik. - Hiszen ön tudja, hogy a
               fiamat akartam a briennei katonai iskolába beíratni. Most nagyon szigorúan vizsgálják
               a beiratásnál a nemesi leveleket. Négy apai és anyai őst okvetlenül ki kell mutatni a
               felvétel előtt. Nos hát, nálam az egyik nagyanyai részről valami kis hiányosság van.
               No de hát ilyen apróságot csak el lehetne nézni, hiszen ez, úgyszólván, csak
               formahiba és egy ilyen régi családból való fiút azért visszautasítani...</p>
            <p>- Én már mondottam önnek, - felelt Roland - hogy próbálja meg Viliette márki
               pártfogását megnyerni, ha ő szól a fia érdekében, minden menni fog.</p>
            <p>- Nem bírok bejutni hozzá, - panaszkodik a másik. - Hiszen tudja, hogy bánnak velünk,
               szegény idegenekkel itt Párisban, lóthatunk-futhatunk és mindenütt csak csukott
               ajtók. Pedig eredmény nélkül nem akarok hazatérni Korzikába. A fiamat okvetlenül el
               kell itt helyeznem előbb. És azalatt ott Ajaccióban minden össze-vissza megy s a
               feleségem, szegény, egyedül kínlódik a sok gyermekkel. Éppen ezért arra akarom önt
               kérni, Roland úr, írjon egypár sort az érdekemben Villette márkinak. Az ön
               ajánlólevelével talán bejuthatok hozzá.</p>
            <p>Roland vállát vonogatja.</p>
            <p>- Ha kívánja, természetesen megteszem, de hogy eredménye is lesz közbenjárásomnak,
               arról, sajnos, igazán nem merem biztosítani.</p>
            <p>Az idegen úr hálálkodva búcsúzik és távozni akar. Roland azonban utána szól:</p>
            <p>- Pardon, uram, legyen szíves feldiktálni az adatokat pontosan, ha már írok,
               szeretném, ha eredménye is lenne levelemnek.</p>
            <p>Az idegen úr visszafordul, Roland úr előveszi zsebkönyvét és írni akar.</p>
            <p>- Kezdjük hát az elején - mosolyog az idegen úr. - A nevem, mint jól tudja, Carlo
               Buonaparte, feleségem Ramolino Leticia, családja talán még régibb, mint az enyém. Az
               ősök táblázata be van nyújtva s így...</p>
            <p>- És a kisfiú? - kérdezi Roland. - Hogy is hívják a fiát?</p>
            <p>- A fiú neve Buonaparte Napoleone, született 1769 augusztus 15-én Ajaccióban.</p>
            <p>- Furcsa neve van a fiának, - mondja Roland. - Felírom, hogy el ne felejtsem s Isten
               önnel, uram!</p>
            <p>Roland úr tovább sétál menyasszonyával, mikor egy vékony, madárarcélű, összeszorított
               ajkú, vértelen, sápadt arcú fiatalember emeli meg kalapját.</p>
            <p>- Ön megjött Arrasból? - szólt Roland. - Örvendek, hogy bemutathatom
               menyasszonyomnak. És engedje meg, Manon, hogy figyelmébe ajánljam ezt a fiatal urat.
               Alig több valamivel húsz esztendősnél s már egy gyönyörű kis tanulmányt adott ki,
               mely úgy a jogászok, mint a nagyközönség körében méltó és megérdemelt feltűnést
               keltett.</p>
            <p>- És miről szól könyve? - érdeklődik Manon.</p>
            <p>- A halálbüntetés eltörléséről, - felelt a fiatal úr. - Most az arrasi bírósághoz
               neveztek ki, de nem fogom megtartani hivatalomat, mert minden halálbüntetést, melyet
               ember embertársaira kimond, egyszerűen közönséges, gaz és alávaló gyilkosságnak
               tartok.</p>
            <p>- Ön pályáját vágja ketté ezzel a lemondással, - szólt Roland elgondolkozva.</p>
            <p>- Lehet, - szólt a fiatalember - de az meg bizonyos, hogy én nem bírok hit és
               meggyőződés nélkül élni.</p>
            <p>Ezzel búcsúzott és ment. Manon Philipon elgondolkozva nézett utána.</p>
            <p>- Érdekes ember. Hogy hívják?</p>
            <p>- Maximilien Robespierre. Úgyszólván gyermekkora óta ismerem. Ritka becsületes,
               derék, jó ember.</p>
            <p>- Szeretem azokat az embereket, kik elveikhez minden akadályokon keresztül is
               ragaszkodnak, - mondotta Manon.</p>
            <p>Aztán majdnem visszarettent és belefogódzott Roland karjába.</p>
            <p>Roland riadtan nézett menyasszonyára. Először látta ijedtnek, idegesnek, mióta
               ismerte.</p>
            <p>De mikor észrevette, mi ijesztette meg, maga is visszahőkölt.</p>
            <p>Egy sötét arcú, lobogó szemű ember ment el mellettük. Kopott, gondozatlan ruhája
               feltűnővé tette a tömegben. Valami szomorú, kegyetlen láng lobogott szemeiben. Ajka
               körül a kétségbeesésbe kergető gyűlölség ült. Egy pillantást vetett Rolandra és
               menyasszonyára, aztán vállat vont és tovább ment.</p>
            <p>- Talán ismeri ezt az embert? - kérdezte Manon a vőlegényét. - Olyan különös
               tekintete volt.</p>
            <p>- Láttam, egészen megrémítette, pedig hát...</p>
            <p>Roland vállat vont és úgy folytatta.</p>
            <p>- Pedig hát semmi oka sincs reá. Ártatlan, álmodozó ez az ember. A gyűlölség álmának
               él. Nagyon sok foglalkozása volt, most jelenleg a király testvéröccsének, Artois
               grófnak istállójához van lódoktornak kinevezve. Különben Jean Paul Maratnak
               hívják.</p>
            <p>- Különös szeme van, - ismételte újra Manon; - én, aki kevés dologtól féltem
               életemben, megrémültem tőle. Annyi harag, annyi fájdalom, annyi gyűlölség lobogott a
               szeme mélyén. Vajjon ki ez az ember?</p>
            <p>- Azt nem tudom. Annyit tudok róla, hogy egyik állásában sincs tovább hat hónapnál s
               nem őt küldik el, hiszen ügyes és használható ember, hanem ő hagyja faképnél
               kenyéradó gazdáit. Halálosan gyűlöli és megveti őket, az első alkalommal szemük közé
               vágja gyűlöletét és megvetését.</p>
            <p>- De hát akkor miért vállal állást?</p>
            <p>- Ezt is megmondom önnek. Ennek az embernek, ki állandóan azt hirdeti, hogy negyven
               láb magas akasztófát kell felállítani Páris szívében és az akasztófára a grófokkal és
               hercegekkel együtt a polgárembereket is fel kell húzni, van egy gyöngéje. Feleségül
               vett egy szegény mosónőt, akit gyöngéd szeretettel bálványoz, imád, kihez soha
               életében még egy haragos szót nem szólt. Hogy ennek az asszonynak meg a gyerekének
               kenyeret adhasson, állást vállal néha-néha, de sehol sem bírja ki hat hónapnál
               tovább. Akkor bemegy a kenyéradó gazdájához és alávaló gaz rablónak, uzsorásnak
               nevezi. Ez már így tart évek óta. Ennek az embernek a szíve telve van gyilkos,
               mérges, embert ölő haraggal s már igen sokan hallgatnak reá.</p>
            <p>- Hol?</p>
            <p>- Ahova bejuthat. Viszi magával lobogó gyűlöletét az uralkodó osztály iránt.</p>
            <p>Manonnak egyszerre piros lett az arca.</p>
            <p>- Az uralkodó osztály? Majd erre én is elmondok önnek valamit, de most csöngetnek, a
               szünetnek vége.</p>
            <p>A közönség visszasietett helyére, Irénét hallgatni, Voltairet ünnepelni s Manon csak
               a következő szünetben beszélhetett vőlegényével.</p>
            <p>- Ön a Jean Paul Marat gyűlöletéről beszélt. “Hát azt hiszi, én nem gyűlölöm az
               arisztokratákat?” Még serdülő leányka voltam, mikor egyszer nagyanyámat - ön tudja,
               milyen finom megjelenésű, művelt asszony volt szegény - egy jótékonysági ügyben
               valami nemes hölgy meghívta. Nagyanyám engem is elvitt az ülésre. A nemesi hölgyek, a
               velem egykorúak, mind támlásszékekben ültek, nagyanyámnak pedig egy alacsony,
               támlanélküli zsámoly volt odakészítve, nekem semmi. Engem nem ültettek le.
               Kifordultam a szobából és azóta égő, olthatatlan, soha ki nem engesztelhető
               gyűlölettel nézem az egész arisztokráciát. Nem kell önnek magyaráznom, hogy ez a
               gyűlölet teljesen személytelen s nem egyének ellen szól, hanem az osztály ellen. Oh,
               látja, én jól meg tudom érteni ezt a beteges, sápadt, lobogó szemű Jean Paul
               Marat-t.</p>
            <p>Roland menyasszonya arcába nézett. A szép leánynak krétafehér volt az arca és izzó
               tűzben lángolt a szeme.</p>
            <p>- Ön azt hiszi, Manon, hogy érti Marat-t, pedig egy egész világ választja el tőle. Ő
               a kereskedőt, iparost, vállalkozót, éppen úgy gyűlöli, mint az arisztokráciát. S
               amellett - itt elmosolyodott Roland - az ön programmjában úgy tudom, nem szerepel az
               akasztófa. Jean Paul Marat pedig együtt akarja kiirtani őket.</p>
            <p>- Oh, az lehetetlen, - mondotta Manon, fejét felvetve - a művelt, liberális
               polgárságot?... Gyűlöli?!... Ugyan hogy mondhat ilyet?...</p>
            <p>- Maratnak sem a liberalizmusukra, sem a műveltségükre nincsen szüksége.</p>
            <p>- De hát akkor ki éljen és ki uralkodjék Franciaországban? Ki váltsa meg, ki vezesse
               ki ezt a szerencsétlen országot a gyötrelmek poklából?</p>
            <p>- Marat úr azt mondja, hogy a nép és a munkásság.</p>
            <p>- De hát az még állati öntudatlanságban él.</p>
            <p>- Marat úr azt mondja, hogy öntudatra kell hozni őket.</p>
            <p>- De hiszen szegény és tudatlan.</p>
            <p>- Marat úr azt feleli erre, hogy majd elveszi a gazdagoktól a pénzt s eltanulja tőlük
               a tudományt. Ő ezt nem tartja lehetetlennek.</p>
            <p>- És ön?</p>
            <p>- Én részemről szeretném, ha Marat urat - anélkül, hogy valami nagyobb baja történnék
               biztos helyre elzárnák és ártalmatlanná tennék és szeretném, ha Franciaország sorsa,
               hacsak tíz évre is, a művelt, törvénytisztelő, becsületes polgárság kezébe
               kerülne.</p>
            <p>Manon hallgatott, aztán egy fordulónál megint két fiatalember üdvözölte Rolandot.</p>
            <p>- Ezek is érdekes emberek, - magyarázza menyasszonyának - az egyik Camille
               Desmoulins, egy igen tehetséges fiatalember. Ujságíró.</p>
            <p>- S ki volt a másik? - kérdezte Manon. - Az a hatalmas, szélesvállú fekete ember?</p>
            <p>- Az egy fiatal ügyvéd. Most került fel Párisba. Egy ideig foglalkozás nélkül
               ődöngött, aztán most azt mondják, hogy az orléansi herceggel van összeköttetésben. Ön
               bizonyára tudja, hogy a herceg palotájában, a Palais Royalban gyűjti össze a királyi
               párral és az udvarral elégedetlenkedő elemeket. Ügyvédekkel, írókkal vádiratokat,
               cikkeket, paskillokat szerkesztett a király, a királyné és a versaillesi udvar ellen.
               Ez a fekete, vastagnyakú, hatalmas fiú is ilyesmit csinált. Furcsa mesterség, mi?
               Egyáltalában Párisban sohasem kódorgott annyi szélhámos és bandita, mint most.</p>
            <p>- Hogy hívják ezt az embert! - kérdezte Manon.</p>
            <p>- Georges Jacques Danton, - felelt Roland és újra bevezette menyasszonyát a
               nézőtérre.</p>
          
         </div>
        <div type="chapter">
            <head>V.</head>
            <p>Az előadásnak vége. A színházi közönség tombolva őrjöng; a fernay-i pátriárka, Európa
               bálványa fáradt, unott mozdulattal bólint. Mintha őt érdekelné legkevésbbé ez az
               őrjöngés. Halvány, beesett, ráncos arca kedvetlen, szomorú; szemei, melyek
               csodálatosan szépek, ifjak és ragyogók máskülönben, most fásultan, közömbösen néznek
               le a tömegre. A páholyban vele együtt ülő Villette márkiné felé azonban udvarias,
               gáláns mozdulattal nyújtja karját és elindulnak. A színház előcsarnokában szinte
               életveszélyessé válik a tolongás, mindenki közel akar férkőzni hozzá!... Látni akarja
               őt, a Dicsőt, a Nagyot, a Halhatatlant, ki törvényt szabott korának és századok által
               szentesített tekintélyeket, babonákat rombolt össze fekete, apró betűivel.</p>
            <p>Richelieu marsall maga segíti be Voltairet a kocsiba, ott megkérdi tőle:</p>
            <p>- Nos, Monsieur Voltaire, meg volt elégedve a mai estével?</p>
            <p>Voltaire kelletlenül elfordítja fejét és bosszús hangon felel:</p>
            <p>- Majdnem megfojtottak az ostobaságaikkal.</p>
            <p>Ez a bosszús kedvetlenség egész este nem tűnik el az arcáról, míg a hintó körül
               tomboló, őrjöngő tömeget nézi. Olyan hideg, fásult és közömbös az arca, mint aki már
               elvonatkoztatta magát a földi dolgoktól és akinek semmi köze nincsen ehhez a hiúság
               vásárához.</p>
            <p>Egyszerre egy egyszerű, fejkendős asszony férkőzik közel a díszes, ezüsttel kivert
               hintóhoz. Egy gyermek van a karján. A gyermeket magasra tartja feje fölé, hangosan
               kiáltja:</p>
            <p>- Ide nézzél, fiam! Látod ott a kocsiban azt az öreg embert?! Ez bosszulta meg a
               Calas-család becsületét és harminc év óta ez az ember bosszul meg minden
               igazságtalanságot, jogtalanságot és kegyetlenséget, mit az emberek az elnyomottakon
               és szegényeken elkövetnek.</p>
            <p>Európa bálványa a munkásasszony felé fordítja fejét és Franciaország büszkesége egy
               csókot dob a gyermek felé. Ettől kezdve egy kissé derültebb a tekintete és pirosabb
               az arca.</p>
            <p>Igaz, a Calas-család! Voltaire esztendőkön át keserves harcokat vívott értük. Vallási
               fanatizmusból halálba üldöznek egy becsületes, ártatlan protestáns embert. Az
               ártatlanul kivégzett ember családja a fernay-i pátriárkához fordul védelemért és
               segítségért.</p>
            <p>És itt kezdődik Voltaire életének legszebb fejezete. Az üldözött családot védelmébe
               veszi, házába fogadja és elszánt hadjáratot indít érdekükben. Egyik röpirat a másik
               után... Európa koronázatlan királya, az írók és tudósok fejedelme minden dolgát
               elhanyagolja, hogy egy ártatlan kivégzett ember emlékének igazságot
               szolgáltasson.</p>
            <p>Háborúban sohasem ismert irgalmat, most még kevésbbé ismer, mint valaha. A Voltaire
               gúnyja jobban öl a golyónál. Nagy Frigyes mondotta egyszer, hogy a Voltaire
               csúfolódása ellen a sír sem ad menedéket.</p>
            <p>És Voltaire elérte célját. Az ártatlanul kivégzett Calasnak nem adhatta vissza
               életét, de a család visszakapta becsületét és vagyonát. Az ítélet hozói mind
               száműzettek. Voltaire diadalmaskodott.</p>
            <p>És Voltaire büszkébb a munkára, melyet a Calas-ügyben végzett, mint könyveire, mint a
               fejedelmek hízelgéseire, Európa bálványozására. Még egyszer a fejkendős munkásasszony
               fölé fordítja arcát, reá mosolyog a gyermekre, aztán a hintó eltűnik a mámoros, az
               őrjöngő tömegben.</p>
            <p>Odahaza a Villette-palotában azonnal bevonult lakosztályába, hogy pihenjen, de itt
               sem volt nyugodalma. Kihallgatásra jelentkezők várták és a szolgálatára kirendelt
               komornyik, Jean, egymásután eresztette be őket.</p>
            <p>Elsőnek Rochefoucauld hercegnőt eresztette be Jean.</p>
            <p>Voltaire már ott ült egy karosszékben, a hercegnő mély udvari bókot csinált, aztán
               alázatos mozdulattal megállt a karosszék mellett és csöndes hangon kérdezte:</p>
            <p>- Monsieur Voltaire, ha volna egypár perce a számomra?</p>
            <p>A kiaszott múmia-kéz udvarias mozdulattal a pamlagra mutatott, ám a nagy lángoló
               szempárban csak halálos fáradtság és unalom borongott.</p>
            <p>A hercegnő leült és Európa bálványa, a száműzetéséből hazatért ferney-i pátriárka a
               legszebb szőke hajat nézte. Aztán, mintha bántotta volna szemét ez a kontyba csavart
               napsugár, lehajtotta a gyengeségtől kábult, szegény öreg fejét. A hercegnő azonban
               észrevette azt a bámuló pillantást, azt az egyetlenegy percet, melyben Monsieur
               Voltaire nem volt 84 éves. És úgy érezte, hogy e pillanatban találta meg jutalmát
               annak, hogy dacolni mert a divattal, az udvarral, Versaillessel és nem rejtette
               paróka alá a világító, melegítő fényerdőt, - a haját.</p>
            <p>- Monsieur Voltaire, - mondta a lehajtott fejű öreghez fordulva - ma nálam volt
               Lamballe hercegnő.</p>
            <p>Várta a hatást. De az öreg nem emelte fel a fejét. Szeme makacsul a selyemszőnyeg
               mintáit nézte. Így hát a hercegasszony hangosabban folytatta:</p>
            <p>- Monsieur Voltaire biztosan ismeri a királyné legjobb barátnőjét. Mindennap itt
               kocsikázik el a Villette márki palotája előtt. Mert a hercegnő, mióta ön
               hazaérkezett, itt él Párisban.</p>
            <p>Voltaire csöndes, fáradt hangon kérdezte:</p>
            <p>- Van önnek valami parancsolni valója számomra, Madame?</p>
            <p>- Lamballe hercegnő tegnap felkeresett, ő már régen bámuló érdeklődéssel nézi önt,
               Monsieur Voltaire és...</p>
            <p>A kiaszott múmiafő felemelkedett és a lobogó, csodálatosan szép szempár egyenesen a
               szőke asszony szemébe nézett.</p>
            <p>- Madame, nekem azt mondták, hogy Lamballe hercegnő Franciaország legszebb asszonya
               volna, ha véletlenül az a szerencsétlenség nem történik vele, hogy egyidőben él
               önnel. A francia főrangú ifjúság még sokkal kevesebbet ér, mint hittem, ha egy ilyen
               asszonynak nincs más mulatsága, mint öreg, fáradt és pihenni vágyó emberekkel
               foglalkozni...</p>
            <p>A hercegnőnek szigorú utasítása lehetett, mert e nem éppen bátorító közbeszólás után
               is folytatta:</p>
            <p>- Lamballe hercegnő tulajdonképen nem is a saját érdeklődéséről beszélt, hanem egy
               sokkal magasabb állású hölgyéről.</p>
            <p>Várta a kérdést, de mert az öreg ember mereven lehajtott fejjel és mozdulatlanul
               nézte a szőnyeg mintáit, hát folytatta:</p>
            <p>- A királyné őfelsége kegyeskedett tudakozódni ön felől, Monsieur Voltaire. Szeretné
               önt látni, óhajtana önnel kissé beszélgetni, az írásait már elolvasta...</p>
            <p>- Szegény fiatal asszony, - sóhajtott Európa bálványa - a versaillesi élet olyan
               unalmas mostanában?</p>
            <p>- Különösen a porosz király ellen írt dolgai érdekelték őfelségét és éppen erről
               szeretne önnel beszélni, Monsieur Voltaire.</p>
            <p>Az öreg ember mosolygott, a mosolya csodálatosan ifjú és friss volt.</p>
            <p>- Minek? Megírtam a porosz királyról, hogy a világ legnagyobb zsarnoka és
               legzsugoribb gazembere. Ez nagyon tetszett a királynénak. De vajjon tetszenék-e, ha
               elmondanám, hogy ehhez a porosz Frigyeshez hasonló merész, szárnyaló, színes és nagy
               lélek nem született sem itt Versaillesben a liliomos címer, sem ott Bécsben a kétfejű
               sas védnöksége alatt.</p>
            <p>- Monsieur Voltaire ma nagyon rosszkedvű. De mit mondjak Lamballe hercegnőnek?</p>
            <p>- Csupa szépet, jót és alattvalói hűségtől áradozót, de az okvetlenül benne legyen,
               hogy nem megyek Versaillesbe.</p>
            <p>A hercegné udvari dáma volt és tudta, hogy uralkodókkal nem szokás vitatkozni. S nem
               egy Isten kegyelméből való uralkodó ül itten előtte görnyedten, reszkető fejjel a
               karosszékben. Mosolyogva bókolt hát s mikor a száraz, kiaszott múmia csontvázkezét
               kezében tartotta, hirtelen ajkához emelte a sárga ujjakat.</p>
            <p>Voltaire gyöngéden megfenyegette a hercegasszonyt.</p>
            <p>- Ah, Madame, ez nem volt nobilis! Bosszút állni, ez rendben van. Én nem vagyok
               keresztény és így minden bosszút helyesnek, jogosnak tartok. No, de ilyen kemény,
               ilyen kegyetlen bosszú. Jó éjszakát, asszonyom.</p>
            <p>Voltaire a kézcsók után arra gondolt, hogy nyugalma és békéje lesz, de tévedett.
               Villette márki, a házigazdája nyitott be az ajtón.</p>
            <p>- Monsieur Voltaire, - mondotta - itt van Franklin.</p>
            <p>- Franklin? - kérdezte eltünődve az öreg ember.</p>
            <p>- Igen, Franklin Benjamin, az amerikai köztársaság követe. Kihallgatást szeretne
               öntől kérni.</p>
            <p>- Igen, várjon csak... Franklin?! Úgy-e az a nagy fehérkalapos ember? Mit akar az
               éntőlem?</p>
            <p>Villette márki vállat vont:</p>
            <p>- Istenem, Monsieur Voltaire...</p>
            <p>Az öreg ember azonban haragba jött.</p>
            <p>- Hát mi vagyok én? A háromlábú ember, vagy a zongorázó majom? Mit akarnak tőlem?!
               Miért gyűlnek folyton az előszobámba? Végre is maga, márki, megmagyarázhatná
               nekik...</p>
            <p>- Nekem nincs jogom eltiltani innen senkit, - mondta a márki komoly, száraz hangon. -
               A napnak és lángésznek tűrnie kell, hogy imádják. Ha terhére van az imádat, az nagyon
               sajnálatraméltó, de az embereket azért mégsem lehet letiltani a napfényes oldalról
               és nem lehet elkergetni, ha lelküket fel akarják emelni a testet öltött Nagysághoz,
               Szellemhez, Dicsőséghez, a Géniuszhoz.</p>
            <p>Az öreg ember kissé elmosolyodott, de aztán megint elborult a szeme.</p>
            <p>- Bolondság ez mind, édes márki. Ezek az emberek mind a bolondját járják. Én egy
               szegény, fáradt öreg ember vagyok és pihenni jöttem haza. De ha nem lehet, nem
               lehet... Mit bánom én!... Eressze be hát azt a Franklint... De csak holnap.</p>
            <p>- Itt van már Gluck is.</p>
            <p>- Gluck?</p>
            <p>- A zeneszerző. Visszautazik Bécsbe és boldog volna, ha ön egy kézszorításra maga elé
               engedné.</p>
            <p>- Hát jöjjön.</p>
            <p>- Goldoni Olaszországból jött, hogy tisztelelét tegye önnél.</p>
            <p>- Ha már itt van, hiába magyaráznám neki, hogy sokkal jobban becsülném és tisztelném,
               ha odahaza marad.</p>
            <p>Villette márki összeszedte bátorságát és Európa bálványához fordult:</p>
            <p>- És ez a sok hódolat, ez a rajongás, ez az imádásig emelkedő szeretet, mind terhére
               van önnek, Monsieur Voltaire?</p>
            <p>Az öreg ember csak a kezével legyintett:</p>
            <p>- Hagyja el, kedves márki... Én fáradt, öreg ember vagyok, pihenni szeretnék. És
               félek, már nem is lesz elég időm kipihenni magamat és így, fáradtan kell elindulnom a
               nagy útra. Azonfelül mit akarnak tőlem ezek az emberek? Ami bennem ért valamit, azt
               már odaadtam nekik könyveimben. Az ő szavaik?... Ugyan, édes márki... Hát mondhatnak
               nekem valamit ezek az emberek, amin én réges-régen túl nem mentem volna. Zavarjuk,
               bosszantjuk, untatjuk egymást. De voltaképen minek ellenkezni? Hiszen ez az emberi
               élet.</p>
            <p>- És a mai előadás? Az Iréne diadala?</p>
            <p>Az öreg ember most haragos, türelmetlen hangon felelt:</p>
            <p>- Hagyjon békét ezzel az izléstelen, utálatos vásári komédiával.</p>
            <p>Villette márki meghajolt:</p>
            <p>- Monsieur Voltaire, sajnálattal látom, hogy terhére vagyok s ha kegyesen elbocsát,
               hát távozni is fogok.</p>
            <p>Az öreg ember mosolygott. A mosolya friss volt, fensőbbséges, telve humorral és
               gráciával.</p>
            <p>- Márki, ha távozni akar, én nem segíthetek rajta. Tudja, hogy elvből nem tartóztatom
               a vendégeimet. A kellemetlen és ostoba ember csak kotródjék gyorsan, de hadd menjen a
               kellemes, az okos, az elmés is, mielőtt még ízetlenné, ostobává és unalmassá válnék.
               Adieu, kedves barátom!</p>
            <p>- A viszontlátásra, Monsieur Voltaire, - szólt a márki mélyen meghajolva és folyton
               hátrálva ment ki a szobából, úgy ahogy az etikette az uralkodóktól való búcsúzást
               parancsolja.</p>
            <p>Az öreg ember egyedül maradt. Fáradtan, csüggedten, szomorúan nézett maga elé s aztán
               lassan az asztalon levő csengőre tette kezét. A csengetésre azonnal bejött a
               szolgálatára kirendelt komornyik, Jean:</p>
            <p>- Parancsol, uram?</p>
            <p>- Igen... Te vagy itt, Jean fiam?</p>
            <p>- Ha az esteli teáját parancsolná, uram...</p>
            <p>- Köszönöm, fiam, talán majd később, most... én nagyon fáradt vagyok, édes
               fiam...</p>
            <p>Jean közelebb lépett:</p>
            <p>- Ha szabad megjegyezni, uram, nem méltóztatik kényelmesen ülni. Talán egy kis párnát
               a fejhez, egy zsámolyt a láb alá.</p>
            <p>Jean boszorkányos ügyességgel dolgozott s anélkül hogy terhére lett volna
               Voltairenek, öreg embernek való kényelmes pózba helyezte.</p>
            <p>Európa bálványának szeme jóakaratúlag, sőt gyöngéden pihent az inason. Úgy érezte,
               hogy az egész hosszú, fárasztó estén át ez az egyetlen egy ember okozott neki jó
               érzést, - hálás melegség fogta el szívét.</p>
            <p>- Fiam, hány esztendeje szolgálsz a márkinál?</p>
            <p>- Hat esztendeje, kérem.</p>
            <p>- Itt is maradsz állandóan?</p>
            <p>- Dehogy maradok, uram. Még két évig és akkor már...</p>
            <p>Elakadt a szava, mert észrevette, hogy milyen szerencsétlen és ostoba volt, mikor
               Franciaország legnagyobb emberét saját kis, apró ügyeivel untatta. Sokkal régebben
               szolgált főúri házaknál, semhogy ne érezte volna tapintatlanságának szörnyű súlyát.
               De a lobogó szempár gyöngéden, majdnem szeretettel nézett reá és egy szelíd öreg
               ember hangja biztatta:</p>
            <p>- Nos, miért nem folytatod? Mit akarsz két év mulva csinálni?</p>
            <p>És Jean erre a hangra mintha elfelejtette volna, hogy Európa bálványával áll szemben.
               Úgy beszélt Voltairehez, mintha egy falubeli öreg ember tudakozódnék vágyairól,
               terveiről.</p>
            <p>- Két év mulva már annyi pénzem lesz, hogy feleségül veszem Caterinet, aki
               Rochefoucauld hercegnőnél szobaleány s egyet-mást szintén félre tudott tenni.</p>
            <p>- No ez természetes, - bólintott a fernay-i pátriárka - s Caterine persze ügyes,
               csinos leány?</p>
            <p>- Okos, szép, ügyes, - lelkesedett Jean - el sem képzelheti, uram, hogy milyen kiváló
               teremtés.</p>
            <p>Európa bálványa bólintott. Ez a bólintás azt jelentette, hogy más, tökéletlenebb
               fantázia nem tudja elképzelni Caterine kiválóságát, de ő, Voltaire, teljesen megérti
               és osztja Jean lelkesedését.</p>
            <p>A fiú buzgalma a bátorító bólintásra még erősebb lett, most már vidáman és
               fesztelenül beszélt:</p>
            <p>- Caterine olyan leány, amilyen nincs több Párisban, ezt én mondom önnek, uram.</p>
            <p>- Ha te mondod, fiam, akkor igazán nem kételkedhetem benne, - felelt Voltaire komoly
               érdeklődéssel. - És mit fogtok csinálni a pénzetekkel?</p>
            <p>- Vendéglőt nyitunk Meudonban. Caterine tanácsolta. Én pedig vakon bízom a szavában,
               mert eddig is úgy volt minden jól, ahogy ő előre megmondotta.</p>
            <p>- És gondolod, fiam, hogy az a vendéglő?...</p>
            <p>- A vendéglő, uram, Meudonban lesz. Oda szeretnek a párisi urak kijárni. Szép kis
               kert lesz mellette, ahol fehér báránykákat tartunk. Az úri hölgyek felveszik
               pásztorruhájukat és legeltetik az állatokat. Most ez a bolondság divat Párisban.</p>
            <p>Nevetett és Voltaire is elkacagta magát hangosan, szívből, ahogy még nem nevetett,
               mióta Párisba hazajött.</p>
            <p>- Caterine okos leány és ráveszi úrnőjét, hogy jöjjön ki megnézni az állatokat. Kék,
               rózsaszínű, meg fehér szalagokat kötünk majd a bárányok nyakába és naponként
               fürösztjük őket. Mert az úrinépek mostanában szeretik az állatokat, meg a
               természetet, de azt mondják, hogy szaga van. Caterine azt mondta, hogy csinálunk a
               kertben fűből mohapadokat és finom parfümmel leöntjük őket.</p>
            <p>- Kitünő gondolat, - szólt Európa bálványa hangosan kacagva - a füvet leönteni
               parfümmel. És ezt mind Caterine találta ki?</p>
            <p>- Oh, ez még semmi, - lelkesedett Jean - nem is tudja, uram, hogy milyen okosakat
               mond néha ez a leány.</p>
            <p>- Igazán? No hadd halljam hát.</p>
            <p>Soha ilyen érdeklődő, szíves mosoly nem ült még az arcán, mióta száműzetéséből
               hazatért.</p>
            <p>- Caterine azt mondja, uram, hogy az élet nagyon ostoba és rossz, de csak azért, mert
               lusta és gonosz emberek rendezték be. Mindenki csinálja a maga dolgát, akkor hamar
               rendbe jön minden. Ha az embernek megvan a maga kis háza, melyben a vendéglőt
               berendezi, a fű, amelyből a mohapadokat ügyesen megcsinálja, akkor megélhet
               tisztességesen és nem kell az utcán rekedtre kiabálni magát, mert Necker urat újra
               elcsapták a pénzügyminiszterségből, vagy mert a királyné reggelig mulatott az álarcos
               bálon. Caterine azt mondja, hogy a világot úgy kellene berendezni...</p>
            <p>Az ajtó kinyílt és a házigazda lépett be az orvossal. Mindketten mélyen meghajoltak
               az öreg ember előtt és várták, hogy megszólítsák őket, éppen úgy, ahogy a királynál
               szoktak várni; Voltaire arca elsötétült és bosszús, ideges hangon mondta:</p>
            <p>- Nos, uraim, minek köszönhetem ezt a késői látogatást?</p>
            <p>- Aggódtunk ön miatt, Monsieur Voltaire, s a doktor úr úgy gondolta, hogy a mai
               örvendetes, de izgalommal teljes nap után üdvös lesz, ha megnézi önt kissé.</p>
            <p>- Köszönöm szívességüket, de nincs semmi bajom a fáradtságon kívül. Ezen pedig nem az
               orvosok tudománya, hanem egy jó, kényelmes ágy segít. Jó éjszakát uraim!</p>
            <p>A márki és az orvos távoztak. Jean a tisztelettől megmeredve állt helyén, mintha csak
               most vette volna észre vakmerőségét, a szemét sem merte fölemelni, de egy lágy,
               barátságos hang biztatta:</p>
            <p>- Jean fiam, gyere csak ide...</p>
            <p>- Uram... bocsánatot kérek, ha...</p>
            <p>- Ide ni...</p>
            <p>Egy jó, egy áldott, szelíd, jó nagyapa hangja volt ez, Jean összeszedte bátorságát és
               közelebb jött.</p>
            <p>Az öreg ember előrehajolt, a lobogó szempárban élénk érdeklődés és kíváncsiság
               látszott:</p>
            <p>- Jean fiam, mondjad csak, mit is mondott neked Caterine?... Hogyan kellene hát ezt a
               világot berendezni?</p>
          
         </div>
        <div type="chapter">
            <head>VI.</head>
            <p>“Hát hogyan is kellene ezt a világot berendezni?!”</p>
            <p>Mintha 1789. május 4-ike felelt volna a kérdésre. Korán reggel már megszólaltak
               Versailles összes harangjai, ágyúk dördültek el, jelentvén, hogy a király ma nyitja
               meg az összehívott nemzetgyűlést.</p>
            <p>Nagy vészek, viharok és belső háborúk előzték meg ezt az összehívást. A szegény
               fiatal király majdnem eszét veszítette a sok különböző akarat, tanács és vélemény
               között.</p>
            <p>1614 óta semmiféle országgyűlés nem volt Franciaországban. Az első, ki sürgette az
               ország rendeinek, a nemzetgyűlésnek összehívását: Lafayette márki volt.</p>
            <p>Igen, Franciaország egyik legelőkelőbb, leggazdagabb főura, Lafayette márki mondotta
               ki először, hogy Franciaország a végromlás felé rohan s csak egyetlen egy dolog
               mentheti még meg: ha sürgősen összehívják a rendek gyűlését, a nemzetgyűlést, hogy az
               alkotmányt készítsen az új Franciaország számára.</p>
            <p>Mikor szavait a tanácskozásra összegyűlt notablék - főrangú urak - gyülekezetében
               először kimondta, a főurak egyik része, a szabadelvű Rochefoucauld, Liancourt
               hercegek éljeneztek, a másik rész megdöbbenve, elképedve nézett maga elé. A gyűlésen
               résztvett hét királyi herceg eleinte szólni sem tud, később Artois gróf, a király
               öccse talál néhány rendreutasító szót.</p>
            <p>Csakhogy vannak szavak, melyek kimondva, nem vesznek el a levegőben. 1787
               februárjában sürgeti először Lafayette a nemzetgyűlés összehívását és 1789 május 4-én
               már örömzúgással hirdetik Páris és Versailles összes harangjai, hogy a király eleget
               tett Franciaország óhajtásának.</p>
            <p>Haj, sok könny, keserű sóhajtás, haragos civódás előzte meg ezt a királyi rendeletet.
               Az udvar egy része - élén a királynéval és Artois gróffal - hallani sem akar a
               nemzetgyűlésről.</p>
            <p>De velük szemben ott áll a szabadelvű főnemesség, a művelt és gazdag polgárság s a
               nép, a francia nép, mely az utóbbi időben a nagy, hosszú némaság után mintha
               megszólalt volna. Vörös lángok csapnak fel az égre s a lángok fénye néha Versaillesig
               vetődik!... Rémhírek jönnek felgyújtott kastélyokról és legyilkolt nemesi
               családokról... Itt tenni kell valamit... Tenni kell, mert az utóbbi időkben alakult
               jakobinus-klubokban igen különös, heves, izgató beszédek hangzanak. Egy hatalmas,
               erős fekete ember, egy Danton nevű ügyvéd veszi át a szót. A rendőrség már elfogató
               parancsot adott ki ellene, de Fülöp orléansi herceg a Palais Royalban elrejtette. A
               klubok izgatják Párist... Itt cselekedni kell...</p>
            <p>Hát jól van, jöjjön a nemzetgyűlés és az mondja meg, hogy mit kell tenni? A király
               jóakaratú, hajlandó a tanácsot bárkitől elfogadni, aki ebből a kaoszból kivezeti őt
               és országát. Vagy nem vette-e vissza a multkor Necker urat, a többször elcsapott
               svájci bankárt pénzügyminiszterének, holott a királyné oly hevesen gyűlöli ezt a
               svájci pedáns protestáns embert?</p>
            <p>A királyné Lauzan hercegtől tudja meg, hogy a király elhatározta a nemzetgyűlés
               összehívását. Marie Antoinette szinte önkívületbe esik a hír hallatára, azonnal a
               királyhoz akar sietni, de Lauzan herceg felvilágosítja, hogy felesleges magát
               fárasztani, őfelsége vadászatra ment, különben is az összehívást elrendelő levelek
               már szétmentek.</p>
            <p>Akik ismerték Marie Antoinette heves, szenvedélyes, fékezhetetlen természetét, még
               azok is megdöbbenve nézték haragjának kitörését. Hogyan?!... Nélküle, ellene mertek
               határoztatni a királlyal!?...</p>
            <p>De most, hogy a kora reggeli órákban megkondultak Versailles harangjai, sem bánat,
               sem harag, sem felindulás nem látszott a szép arcon. Marie Antoinette most mutatta
               meg, hogy száz Cézár vére kering ereiben, hogy uralkodásra termett és saját
               indulatait is vasbékókba veri - ha kell.</p>
            <p>Korán ébredt. A levernél, a királyi öltözködésnél megjelent főrangú hölgyeket nagyon
               kegyesen fogadta. Ma a szokottnál is gondosabban és hosszasabban öltözködött. Nagyon
               szép akart lenni.</p>
            <p>A menet lassan indul meg. Elől a testőrség, a svájci gárda, az udvari népség. Majd a
               királyi hercegek csoportja. Közvetlen utánuk a királyi díszhintó. A király arca
               kedvetlen, szórakozott, mint mindig, ha nyilvános ceremóniákon részt kell vennie.</p>
            <p>És a szép királyné?!... Oh, ő nem unatkozik. Az arca ragyog. Mosolyogva néz minden
               arcra, a leggyűlölködőbbre, a legsötétebbre is. Megköszön minden éljenzést, a
               leggyengébbet is. Ez a ragyogó arc csupa szépség, nyájasság és derű, de a szép szemek
               rejtekén titkos aggodalom ül s a száz Cézár leánya aggódva vizsgálja a tömeg
               hangulatát...</p>
            <p>A királyi hintó után jön a papság rendje, utánuk a nemesek. Most egetverő éljenzés...
               Itt van a harmadik rend képviselőinek tömege. Széles, barna lehajtott szélű kalap van
               a fejükön, a főudvarmester, De Brèze márki rendelte így, hogy alázatos szinezetű
               legyen a megjelenésük. A kalap lehet hogy alázatosságot akar szimbolizálni, de a
               képviselők szemében bátor elszántság csillog. Férfiak ezek, kik egy új világgal
               akarják megajándékozni az emberiséget.</p>
            <p>Sok érdekes alak van köztük. Ott lépked például a polgárság képviselői között a
               legelőkelőbb főúri sarjak egyike: Gabriel Honoré Riquetti márki de Mirabeau. Különös,
               kalandos életű ember. Eddig csak fantasztikus kalandjairól volt híres. Most ott
               lépked a harmadik rend képviselői között, hogy ott betöltse rendeltetését. Neki
               különben a főnemesség között volna a helye, de a polgárság mandátumát fogadta el. A
               tömeg lelkesen éljenzi, amint közelebb jön.</p>
            <p>Ott van Bailly, az európai hírű természettudós és ott látjuk a mi fiatal barátunkat,
               kit Roland mutatott be a színházi estén menyasszonyának.</p>
            <p>Igen, az arrasi követ ott lépked a nemzetgyűlés képviselői között. Ott van az
               elveihez ragaszkodó fiatalember, ki otthagyta állását, mert nem akart mint bíró
               halálos ítéleteket aláírni. Sápadt, vékony arca mintha zöldes árnyalatot kapott
               volna. A nevét e vékony fiatalembernek el ne felejtsük!... Arras városa mandátumot
               adott neki - és Maximilien Robespierrenek hívják.</p>
            <p>A tömegben az úton két fiatalember beszélget. Az egyik élénk, kedves arcú ifjú,
               mozgékony, fürge, elmés beszédű. Sokan ismerik, mi is láttuk már a színházban az
               Iréne előadásán, tehetséges ifjú ujságíró. Camille Desmoulinsnek hívják.</p>
            <p>Társa, aki mellette áll, szintén ott volt a színházban, mikor Roland a szép Manonnak
               megemlítette. Erős, magas, szélesvállú ember. Egy fejjel válik ki a tömegből.</p>
            <p>A kis vézna ember, magas, szélesvállú társához fordul és megszólítja:</p>
            <p>- Látod, Danton, - mondja neki - látod, mégis csak összehívták a nemzetgyűlést.</p>
            <p>- Az a kérdés, - felelt Danton - hogy tudnak-e valamit ezzel a nemzetgyűléssel
               csinálni?</p>
            <p>- De Danton, - mondta megbotránkozva a fiatal író - de Danton, hogy kételkedhetsz
               ebben, Franciaország színe-java együtt van, telve a legjobb szándékkal, a
               legbecsületesebb akarással...</p>
            <p>Danton vállat vont.</p>
            <p>- Jó szándék, becsület, tisztesség?!... Ez nem sokat ér, Camille. Az a kérdés, fiam,
               hogy van-e e közt a sok ember között egy király?</p>
            <p>- Egy király? De Danton, nem látod, hiszen ott ül a hintóban.</p>
            <p>Danton megvetőleg mosolygott.</p>
            <p>- Nem azt a kövér, fiatal urat gondoltam én, Camille. Arra gondolok, hogy vajjon
               van-e közöttük egy férfi, ki a végzetes, a döntő percben kezébe meri, kezébe tudja
               kapni a hatalmat!... Ezen fordul meg minden. A többi?... A jószándék, a tisztesség, a
               becsület, az most mind ostobaság... Nézem ezt a sok arcot és keresem azt az elszánt
               profilt, aki... De mondjad csak, Camille, te mindenkit ismersz, nem tudod, ki az a
               férfi ott baloldalt, a harmadik sorban!</p>
            <p>- De igen. Az Gabriel Honoré Riquetti márki de Mirabeau - felelt Camille.</p>
            <p>- Talán ő lenne az?!... Nézd csak, most reánk néz!... A tekintete, az királyi... De
               talán tévedek... Talán nincs is az a férfi a tömegben, talán itt áll a nézők között
               és...</p>
            <p>Elhallgatott. Camille különös, kutató tekintetet vetett reá. A nagy fekete embernek
               krétafehér volt az arca és különös fényben csillogott a szeme.</p>
            <p>- Furcsákat beszélsz ma, Danton.</p>
            <p>Danton nevetett.</p>
            <p>- Gondolod, Camille? Lehet. Az imént szédültem. Nagyon meleg van itt.</p>
            <p>A következő pillanatban megemelte kalapját és köszönt. Egy idősebb férfi s egy fiatal
               asszony mentek el mellette. Nyomukban három-négy fiatalember, kik társaságukhoz
               tartozhattak.</p>
            <p>- Ki volt ez a csodaszép nő? - kérdezte Camille Desmoulins.</p>
            <p>- Nem ismered? - nevetett Danton - te, aki mindenkit ismersz. A Roland de Platière
               lyoni iparfelügyelő felesége. Az ura, mint látod, öreg ember, de ez a szép és
               zseniális asszony azt mondják, szereti az urát. Én azt hiszem, nem szeret senkit,
               csakis a politikát és az érvényesülést. Most csak azért jött Versaillesbe, hogy a
               nemzetgyűlés megnyitását lássa.</p>
            <p>- Talán a férje hozta be? - mondotta Camille.</p>
            <p>Danton nevetett:</p>
            <p>- Camille, Camille, nem nézted meg ezt az asszonyt? Nem látod rajta, hogy mindig ez a
               nő viszi azt, aki melléje került. Roland okos, becsületes, tanult, művelt ember, de
               ez az asszony nemcsak őt, egy egész pártot, egy egész országot vezetni tudna,
               ha...</p>
            <p>Megállt és elhallgatott.</p>
            <p>- Ha tere és alkalma volna hozzá, - fejezte be Desmoulins a mondatot. - Ha nem a
               lyoni iparfelügyelő felesége lenne, hanem valami előkelő arisztokrata hölgy,
               aki...</p>
            <p>Danton megállt és tetőtől-talpig végignézett barátján.</p>
            <p>- Camille, akiben igazi erő van, az megszerzi magának a tért és alkalmat. Néha
               emberek élete, néha a saját vére árán is. Akiben az örök Erő ott lakik, az minden
               körülmények között bezúzza a halhatatlanság kapuját.</p>
            <p>- És azt hiszed, hogy ez az asszony?...</p>
            <p>- Nézd meg az asszonyt, Camille! Te író volnál, vagy mi a pokol?... Ezt a dolgot
               neked jobban kellene értened. Nézzél az asszony szemébe... S amit ott látsz?...
               Gondolod, hogy ez az asszony békében, megelégedésben fog Lyonban mint iparfelügyelőné
               élni?!...</p>
            <p>- Danton, Danton, nem vagy te szerelmes ebbe a csodaszép nőbe?</p>
            <p>Danton hangosan felkacagott.</p>
            <p>- Camille, te író vagy... igazi író... Mindig romantikus históriákon jár az eszed.
               Nem, nem vagyok szerelmes Rolandnéba, nem is tudnék ilyen asszonyt szeretni. Én nem
               vagyok Roland. Aki asszony énhozzám tartozik, annak én mindenképen ura leszek s annak
               mindig az én utamon kell majd járnia.</p>
            <p>A szép, komoly arcú asszony most hátrafordult, mintha most vette volna észre Dantont,
               bólintott s aztán nyájas arccal megszólította a jobbján menő fiatal, magas, délceg,
               feltűnően szép urat.</p>
            <p>- Ki ez a fiatalember? - kérdezte Camille.</p>
            <p>Danton arca vérvörös lett.</p>
            <p>- Barbaroux, Marseilleből való ifjú, Párisban tanul s egyike a főváros legléhább,
               legmulatósabb ifjainak. Szeretném tudni, mit akar tőle ez a komoly arcú Pallas
               Athéne?</p>
            <p>- Vannak még ott néhányan körülötte.</p>
            <p>Danton megvetőleg legyintett kezével.</p>
            <p>- Igen. Ehhez a szép Barbarouxhoz hasonló fajsúlyú emberek. Mind. Ismerem őket. Az
               ott Brissot, mellette balról Vergniaud, aztán Buzot... Derék, művelt emberek
               különben... Becsületesek is, s szépszavúak... Szívesen hallgatom őket. Szépen tudnak
               beszélni s mindig megrészegednek a saját szavaiktól. Náluk a beszéd nem arra való,
               hogy meggyőzzön vagy felvilágosítson, hanem magában, magáért való öncél. Szónokolnak,
               beszélnek és meg kell adni, hogy nagyszerűen értenek ehhez a mesterséghez. Különösen
               az a magas, barna, az a Vergniaud. Csodálatos szónok. Voltak néhányszor nálunk a
               klubban, de aztán otthagytak minket. Mi nem vagyunk elég finomak, elég választékosak,
               elég gyöngédek nekik. Kiváló tehetségek ezek mind, Camille, csak az erő, az
               elhatározottság hiányzik belőlük s éppen ezért nem valók másra, mint...</p>
            <p>- Mint? - kérdezte Camille.</p>
            <p>- Mint hogy egy asszony által vezettessenek és kormányoztassanak - fejezte be kurtán
               Danton.</p>
            <p>- Te nagyon jól ismered ezeket a fiatal urakat, - kezdte megint Camille.</p>
            <p>Danton mosolygott. Mosolygásában volt egy kis megvetés és nagyon sok jóakarat.</p>
            <p>- Nem olyan nehéz őket kiismerni, Camille. Nyilt, őszinte, becsületes, s mint mondám,
               igen tehetséges, kiváló emberek. Egy időben sokat jártak közénk, aztán - elmaradtak.
               Van még pár darab itt belőlük; egyik tehetségesebb, ideálisabb, rajongóbb, ostobább
               és gyermekesebb, mint a másik, - de mind egy kaptafára van szabva. Különben a Gironde
               vidékéről valók s nagyon összetartanak. Roland pár hétre feljött Párisba feleségével,
               azóta az ő házában találkoznak ezek a - hogy is mondjam csak - ezek a
               girondisták.</p>
            <p>Nevetett, míg ezt a magacsinálta szót kimondta. És nem is sejtette, hogy ez a szó az
               egész örökkévalóságon át össze lesz forrva a tragikum felséges fogalmával. Közben a
               menet elért a Saint-Denis-templom elé. A királyi pár kiszállt a kocsiból és fogadta
               az érsek áldását. Aztán rövid istentisztelet, megint harangzúgás és ágyúlövés. Így
               adták hírül a világnak, hogy megszületett az új Franciaország!</p>
            <p>A fényes menet már eloszlóban, mikor a tömeg közül kivált egy rongyos ruhájú, sötét
               tekintetű ember, rögtön megismerjük benne a férfit, ki azon az emlékezetes estén a
               szép Manon Philipont annyira megijesztette.</p>
            <p>Jean Paul Marat lassan lépkedett egy munkáskülsejű férfi társaságában, ki félénken
               szólt hozzá:</p>
            <p>- Miért haragszik, Marat polgártárs! Ezen a szép, boldog napon mindenkinek jókedvűnek
               kellene lennie.</p>
            <p>- Szép, boldog nap, - s Marat sötéten nézett végig társán - maga ostoba, Jean, és
               ostobaságokat fecseg. Mi volt ezen a napon szép vagy boldogító? Egy csomó csaló meg
               szélhámos összeült, cécót rendezett, fecsegett, hajlongott, bókolt, templomba ment -
               s minden marad a régiben.</p>
            <p>- De hiszen összehívták a nemzetgyűlést. És látta azt a hatalmas grófot. Látta
               Mirabeaut?</p>
            <p>Marat keserűen felkacagott:</p>
            <p>- A nemzetgyűlést? A bitang papokat? Az alávaló nemeseket? Ezektől vár maga
               valamit?</p>
            <p>- De a harmadik rend? A polgárság képviselői?</p>
            <p>- Kik ezek? A megfizetett újságírók, a szédelgő ügyvédek, az egymást tömjénező
               úgynevezett tudósok, kik minden tehetség elől elzárják az utat. Látja, hiába írok
               jobbnál-jobb könyveket, ezek miatt a gaz akadémikusok miatt egyet sem bírok
               kinyomatni.</p>
            <p>Eltorzult az arca a dühtől, de aztán megrázta fejét.</p>
            <p>- De hagyjuk a személyes sérelmeket. Nem fontosak. Fontos az, hogy a hájas, zsíros,
               meggazdagodott polgárságot én még sokkal veszedelmesebbnek tartom, mint a papságot
               és a nemességet. És ezek küldenek be ide képviselőket. Ez az úgynevezett harmadik
               rend! És a nép?! Ki képviseli a népet? Erre feleljen nekem.</p>
            <p>Jean Servien becsületes kőfaragó volt. Ijedten húzta vállai közé fejét. Nem tudott
               felelni Marat polgártársnak.</p>
            <p>- A népet nem eresztik a nagyságos nemzetgyűlés elébe, de nincs is erre szüksége. A
               népen nem így kell segíteni.</p>
            <p>- Hát hogyan? - kérdezte bátortalanul a kőfaragó.</p>
            <p>Marat mereven nézte társát, még az ajka is hófehér volt a belsejében égő tűztől.</p>
            <p>- Fel kell állítani a negyven láb magas akasztófát és a tetejére fel kell húzni azt a
               hatalmas grófot, azt a maga csodálatos barátját, azt a Gabriel Honoré Riquetti márki
               de Mirabeaut, mert az 1200 csaló és szédelgő között ez a legbitangabb és hozzá még
               esze és ereje is van az alávalónak.</p>
            <p>- De Marat polgártárs...</p>
            <p>Marat kezével legyintett; az ajka gúnyosan mosolygott, a szeme szikrákat szórt:</p>
            <p>- És ez mind nem elég, Jean barátom. Franciaországon még ezsem segít. Ha Mirabeau úr
               ott lóg az akasztófán 1200 barátjával és képviselőtársával együtt, - az nem
               elég...</p>
            <p>- Jóságos Istenem... Nem elég...</p>
            <p>- Nem! ötszázezer fejnek kell a bárd alá, vagy az akasztófára kerülni, akkor, akkor
               majd kezdődhetik az új élet, a megváltás, a boldogság. De addig?!... Egy félmillió
               ember vérének ki kell folyni, Jean barátom, s ebből nem lehet lealkudni egyetlen
               egyet sem. Alkudni nem lehet. Velem nem.</p>
            <p>A kőfaragó halálsápadtan, riadtan bámult Maratra; az hidegen, fensőbbségesen nézett
               el a feje fölött. Aztán nem szólt semmit. Csak ment előre.</p>
            <p>Ott háta mögött pedig zúgtak a harangok, dörögtek az ágyúk, boldogan ünnepelve az új
               Franciaország születését.</p>
          
         </div>
        <div type="chapter">
            <head>VII.</head>
            <p>Rolandék még mindig Párisban vannak. A nagy városban talán senki sem várja olyan
               szívdobogva, olyan nyugtalan lélekkel a jövendőt, mint ez a fiatal asszony.</p>
            <p>Mit hoz ez neki? Álmainak beteljesülését, az emberiség felszabadulását?!... Egyéni
               ambíciójának kielégülését? Hiszen, ha sohasem beszél róla, ő tudja legjobban, hogy
               mennyire nem az ő egyéniségéhez, talentumához való eddigi vidéki élete.</p>
            <p>Soha nem elégedetlenkedik, soha nem panaszkodik. Ennél sokkal erősebb, keményebb és
               büszkébb lelkű. Pontosan teljesíti minden kötelességét, még a jó háziasszony
               apró-cseprő munkájától sem riad vissza. Háztartása mintaszerű, szinte pedánsan
               rendes. Roland beteges ember, külön dietikus kosztra van szüksége, az asszony, ki
               később Franciaország sorsát tartotta keskeny, formás kezében, maga készíti el az
               orvos által rendelt ételt férjének.</p>
            <p>Aki közelébe jut, bámulva látja, hogy modora, magatartása milyen fensőbbséges.
               Társadalmi állása egyelőre még igen szerény, de úgy viselkedik benne, mint egy
               született uralkodónő. Soha vele bizalmaskodni nem mernek. Ismerősei megjegyezték,
               hogy rendesen ő szokta megszólítani az embereket, hozzá igen ritkán intéztek
               kérdéseket, akkor is csak arról beszéltek, miről az asszony hallani akart.</p>
            <p>És ezt a fensőbbséges, hideg, uralkodásra termett asszonyt imádta férje, környezete,
               imádták barátai, bálványozták Lyon szegényei, kiket nemcsak pénzzel, de tanáccsal,
               útbaigazítással is ellátott. “Szegény tudatlan testvéreim” - ez az ő mondása volt és
               soha nem is nevezte másként a hozzáfordult szegény vagy szerencsétlen embereket. Sőt
               később, mikor szemben állt végzetével, mikor a párisi nép őrjöngve tört ellene és
               pártja ellen, akkor sem tudott egyebet mondani a halálát követelő tömegre: “Semmivel
               sem rosszabbak, mint mi, csak szegényebbek és tudatlanabbak. Sokáig egyedül magukban,
               támasz nélkül hagytuk őket - s most ezért fizetnünk kell.”</p>
            <p>De hagyjuk ezt... A fiatal asszony egyelőre még izgatott, várakozó, boldog lélekkel
               néz a jövendő elébe. Barátaik gyakran felkeresik a Rolandék házát. Azok a fiatal
               férfiak, kiket a politikai események, a véletlen, most a Gironde vidékéről Párisba
               vetettek. Azok a fiatal férfiak, kiket Danton tréfás gúnnyal girondistáknak
               nevezett.</p>
            <p>És ez a tréfás, gúnyos, szánalommal, leereszkedéssel és jóakarattal telt jelző örökké
               rajtuk maradt: “a girondisták”. Ezzel a névvel vonultak be ők később a halhatatlanság
               kapuján.</p>
            <p>De megjelenik Rolandék lakásán Danton is.</p>
            <p>Nagy tisztelője a szép asszonynak és érette nyers, heves, indulatos modoráról is
               igyekszik leszokni. Rolandné azonban nem szenvedheti Dantont. S az asszony, ki
               annyira tud uralkodni magán, gyakran ki is mutatja ellenszenvét.</p>
            <p>Az arrasi követet, Maximilien Robespierret, kitüntető figyelmességgel fogadja
               Rolandné. Bár sem jóbarátai, sem ismerősei nem igen rokonszenveznek a hallgatag,
               zárkózott, komor, sápadt arcú fiatalemberrel, az asszony azonban kifogásaikra csak a
               fejét rázza:</p>
            <p>- Ez az ember hisz magában és hisz abban, amit kimond. Elveihez egy vértengeren
               keresztül is tudna ragaszkodni, holott...</p>
            <p>- Holott - folytatta a fiatal, szép, délceg Barbaroux - volt egy idő, mikor
               Robespierre úr lelkiismerete nem bírta ki egy halálos ítélet kimondását. Vajjon most
               mit bírna ki?</p>
            <p>- Azt nem tudom, - válaszolt Rolandné komolyan - de Robespierre úr nem érdemli meg,
               hogy maga gúnyolódjon vele. Ha most mást hisz, mint régebben, ezt is becsülettel és
               meggyőződéssel cselekszi.</p>
            <p>Elgondolkozott kissé, majd folytatta:</p>
            <p>- Én nagyon sokra becsülöm őt, Barbaroux. De nem hiszem, hogy ilyen ember, mint ez a
               Maximilien Robespierre, valaha jóbarátom lehessen. Ehhez nagyon is száraz, rideg,
               teoretikus ember. És - tette hozzá eltünődve - nem különös ez, Barbaroux? Én ezt a
               Robespierret még soha mosolyogni nem láttam.</p>
            <p>Rolandék házában még megjelenik a fiatal Camille Desmoulins is. Lelkes cikkeit, szép,
               szerelmes verseit szívesen hallgatja mindenki, még most is, hogy Párisra lázas,
               forró, tüzes napok jönnek. 1789 július első napjaiban vagyunk.</p>
            <p>“Hogyan is kellene hát ezt a világot berendezni?” Lássuk, mit is felelt Voltaire
               kérdésére a nemzetgyűlés?</p>
            <p>A nemzetgyűlésben megvan a legjobb indulat, a legbölcsebb belátás, a legégőbb
               szeretet. Európa legkitünőbb férfiai ülnek együtt, hogy újjáteremtsék
               Franciaországot. Vajjon bennük van-e a hiba, ha munkájuk nem sikerül?!</p>
            <p>Nem. És nem is a szegény királyban, ki tétován, tanácstalanul kapkod, amerre a szép
               királyné, Artois gróf, az udvar kényszeríti, néha a szabadelvű irányzatok kapnak
               lábra s ekkor a király arra felé hajlik. Határoznia kellene, hogy jobbra vagy balra
               menjen s ez az, amire a boldogtalan XVI. Lajos nem képes.</p>
            <p>Íme, alig ült össze a három rend gyűlése, már megvan a végzetes összetűzés. A
               versaillesi udvar úgy spekulál, hogy a rendek külön-külön fognak tanácskozni,
               szavazni. És mivel a papság és nemesség érdeke voltaképen egy, - mindig le fogják
               szavaztatni a harmadik rend képviselőit, amikor csak akarják.</p>
            <p>Csakhogy a harmadik rend egyszer megáll és kijelenti, hogy nem tárgyal és nem szavaz
               külön, csakis a másik két renddel együtt, mint osztatlan nemzetgyűlés hajlandó tovább
               működni.</p>
            <p>Hosszabb tárgyalások, melyeknek végén az udvar energikus lépésre szánja el magát.</p>
            <p>- Hallottad mi történt? - kérdi egy estén Camille Desmoulins izgatottan Dantont. -
               Hallottad, mi történt Versaillesben?</p>
            <p>Danton most jött haza a klubból és sötét, nagy szemét Camillere szegezte.</p>
            <p>- Az udvar alávaló trükkre határozta magát, - lelkendezett Camille. - A király
               váratlanul korán reggel bevonult a tanácskozó-terembe nagy díszkíséretével. Kicsit
               sápadt volt a kövérkés jó úr, de azért elég energikusan olvasta fel királyi
               határozatát, vagy ha neked jobban tetszik, parancsát.</p>
            <p>- Nos? - sürgette Danton türelmetlenül.</p>
            <p>- A jó Lajos úr kijelentette, hogy királyi akarata szerint a három rend igenis külön
               tanácskozik és külön szavaz. Amennyiben pedig egyben-másban nem tudnának megegyezni,
               őfelsége a király kegyesen el fogja rendelni, hogy mi válik kedves alattvalói javára
               s akképen fog intézkedni. S miután a mai ülésnek több tárgya nincs, a tanácskozást
               ezennel feloszlatja s levélben tudatja majd királyi akaratát, hogy mikor s hol
               gyűljenek össze.</p>
            <p>Danton felkacagott.</p>
            <p>- Ezek az emberek!... Ezek a rövidlátó, ostoba emberek... És mit csinált a magas
               nemzetgyűlés?</p>
            <p>- A nemesség és papság kivonult a király után, csak a harmadik rend maradt a
               teremben. Ezek riadtan néztek egymásra. Egyelőre nem igen tudták, mit
               csináljanak?</p>
            <p>- És nem volt ott egy férfi, ki megmondja nekik? - Sötét tűz lobogott fel a fekete
               szemek mélyén.</p>
            <p>- Várjál csak, Danton, az is színre kerül. Az ajtóban egyszerre megjelent De Brèze
               márki és a főudvarmester és hangosan jelentette: “Uraim, önök hallották a király
               parancsát és felszólítom önöket, hogy távozzanak innét.”</p>
            <p>- Hát kimentek? - Danton szava olyan volt, mint a távolról jövő mennydörgés.</p>
            <p>- Azt akarták cselekedni, mikor egyszerre egyik padból felugrott egy férfi és erős,
               kemény hangon mondta a főudvarmester felé fordulva: “Mi hallottuk, uraim, amit önök
               itt a királlyal elmondattak és önnek sem joga, sem oka nincs bennünket
               kötelességünkre emlékeztetni. Mi a francia nemzet rendeletéből, parancsából vagyunk
               itt s míg a francia nemzet másképen nem rendelkezik, itt is maradunk! Minket innét
               csak fegyveres erővel lehet szétkergetni!” De Brèze márki halálsápadt lett és úgy
               tántorgott az ajtó felé.</p>
            <p>- Ez nem érdekel, - mondta Danton s a nagy felindulástól minden vére az arcába
               szökött - a főudvarmester úr nem érdekel, de ki volt az a férfi, ki a döntő
               pillanatban cselekedni mert és tudott, ki volt ez a férfi, ez a király?</p>
            <p>- Gabriel Honoré Riquetti márki de Mirabeau - felelt Camille Desmoulins.</p>
            <p>- Gondoltam, - mondta Danton mélyet és nagyot sóhajtva. - A nemzetgyűlésnek hát már
               megvan a vezére. De mi lesz Párissal? Ki veszi kezébe Páris sorsát?!...</p>
            <p>Mereven maga elé nézett s mintha minden csepp vére visszafutott volna szívébe, fakó
               lett még az ajka is.</p>
            <p>- Hozzál új hírt Versaillesból, - mondja Camillenak. S a fürge, fiatal újságíró
               nemsokára megint berohan barátjához.</p>
            <p>- Képzeld, Danton, a harmadik rend szavának állt. Másnap nyugodtan megjelent a
               tanácsteremben, de ott már ácsokat talált, akik a padokat és asztalokat szétszedték.
               A svájci őrség is bejön és kijelenti, hogy királyi parancsra itt több ülés nem lesz;
               a harmadik rend menjen ahova akar s ha még tovább is akadékoskodnának, kinézhetnek az
               ablakon, a királyné istállóiból az ágyúk egyenesen a tanácskozóteremnek vannak
               szegezve.</p>
            <p>- Okosan csinálják a dolgukat, - kacagott fel Danton - nagyon bölcsen cselekesznek.
               És mit csinált a hatszáz kizavart képviselő!</p>
            <p>- A hatszáz polgári képviselő felháborodva áll helyén. Az udvar mulat a harmadik rend
               felsülésén. Hová mennek? Mit csinálnak? Ráadásul még szakad is az eső. Ez igazán jó
               mulatság a versaillesi udvari léhűtők számára.</p>
            <p>- Nos, még mindig mulatnak? - és Danton ökle súlyosan csapott le az asztalra.</p>
            <p>- Már nem mulatnak, - felelt Camille kipirult arccal. - Az a hatszáz férfi Baillyval,
               a híres tudóssal élükön, elment egy régi játékterembe, a labdaházba, ott esküt
               tettek, hogy mint oszthatatlan nemzetgyűlés, együtt maradnak s addig nem is oszlanak
               szét, míg az alkotmányt el nem készítik az új Franciaország számára.</p>
            <p>Danton felugrott helyéről:</p>
            <p>- Oh ez az ostoba, pimasz udvari csőcselék!... Hát komolyan hitte, hogy szét lehet
               zavarni hatszáz férfit, kik azért gyűltek össze, hogy Franciaországot újjáalakítsák,
               megmentsék! Ez a szétkergetett hatszáz férfi egyszerre visszafordul és olyan esküt
               dob fel az égre, hogy nemcsak Franciaország, de a világnak mind a négy sarka
               megrázkódik belé.</p>
            <p>Camille szinte visszahőköl barátja arcától, olyan félelmetes az.</p>
            <p>Aztán kedvezőbb hírek is jönnek.</p>
            <p>- Rolandéktól jövök, - ujságolja Camille.</p>
            <p>- Úgy? És mit csinálnak az ábrándos, széplelkű férfiak, Rolandné asszony csatlósai? -
               gúnyolódik Danton.</p>
            <p>- Örülnek, boldogok mindnyájan.</p>
            <p>- Úgy? Talán feltámadt az antik Görögország vagy Róma köztársasága? Írtak valami szép
               könyvet a testvériségről, a szeretetről, a humanizmusról, amin ezek a derék,
               széplelkű fiúk elandaloghassanak, hiszen nem igen valók egyébre.</p>
            <p>- Ne gúnyolódjál, Danton. Te is ujjongani fogsz, ha meghallod a legújabb hírt. Az
               udvar engedett. A nemzetgyűlés újra munkába fogott.</p>
            <p>Danton vállat vont és hidegen mosolygott.</p>
            <p>- Te nem hiszel a békében, Danton.</p>
            <p>- Nem, Camille, én nem hiszek benne.</p>
            <p>- Megesküdtek. A király és a nemzetgyűlés szent fogadalmat tettek egymásnak.</p>
            <p>- Camille, Camille, mondjad csak, mi a véleményed a szerelmi eskükről? És ez még
               annál is csalfább és értéktelenebb. A kényszerűség és erőszak szülte s amint
               kimondták, már mind a két fél azon törte a fejét, hogy mint fogja megtörni.</p>
            <p>- Danton, te nem beszélhetsz komolyan. Csak nem hiszed, hogy a király és a
               nemzetgyűlés meg akarják egymást csalni?! Hiszen ez alávalóság lenne és...</p>
            <p>- Nem a jellemükben van a hiba, Camille, hanem a helyzetben. Különben beszéljünk
               másról. Tegnap este ott voltam a klubban...</p>
            <p>- Kik voltak ott?</p>
            <p>- Legendre, Santerre. Megtették, amit előírtam nekik. Nem nagyon ügyesen, de hát...
               Hanem tudod-e, hogy eljött a jakobinus-klubba az arrasi képviselő, Maximilien
               Robespierre, a te hajdani iskolatársad. Beszélt is.</p>
            <p>- Nos, milyen szónok?</p>
            <p>- Azt hiszem, nagyon középszerű. És rossz is az orgánuma. De ez nem fontos... Sokkal
               súlyosabb alak ő, semhogy aszerint ítélné meg az ember, hogy mint szónokol,
               kellemes-e a hangja vagy sem? Ez csak Rolandné széplelkű barátainál fontos.</p>
            <p>- Még mindig haragszol reájuk?</p>
            <p>Danton nevetett.</p>
            <p>- Dehogy haragszom. Ártatlan, széplelkű esztéták, finom érzésű álmodozók. Ábrándoznak
               az antik köztársaságról, az emberi nem testvériségéről, a nép felemeléséről, közben
               forr a vulkán a lábaik alatt. Álmaikban élnek, nyugton kell őket hagyni.</p>
            <p>- És Robespierre?</p>
            <p>- Oh, az másforma alak... Vele számolni kell... Neki szerepe van itt... Azonban...
               Tudod-e, Camille, hogy Robespierrenek is van egy nagy fogyatékossága.</p>
            <p>- Mi az?</p>
            <p>- Az, hogy nem ember.</p>
            <p>- Nem ember. Hogy érted ezt, Danton?</p>
            <p>- Robespierre: gép. Hideg, kemény, szívtelen és megindíthatatlan. A mechanika örök
               törvénye szerint megy előre a maga útján. Lehet, hogy velünk együtt, de nincs
               kizárva, hogy a testünkön keresztül.</p>
            <p>- De a klubban te vagy az úr, Danton.</p>
            <p>Danton felvetette a fejét.</p>
            <p>- Ha nem volnék az, nem mennék többet oda. Én nem tudok második ember lenni.</p>
            <p>- És Marat? Feljár közétek?</p>
            <p>- Hadd el, Camille. Nem szeretek erről az emberről beszélni. Láttál már szép művészi
               hímzést a baloldalán? Nézd meg ezeket a Girondéról felkerült ifjakat: ez a hímzés
               jobboldala, aztán ott van Jean Paul Marat: ez a visszája. Marat is álmaiban él, mint
               a girondi ifjak. Csakhogy azok a szeretet, a megértés, a humanitás álmaiban
               édelegnek, Marat álmai pedig a gyűlölségben, a vérben, a gyilkolásban fogantattak.
               Vezetőnek, irányítónak ez még kevésbbé való, mint a többi.</p>
            <p>- Hát ki való annak, Danton?</p>
            <p>- A Férfi, az Ember, - mondta Danton emelt fővel, majd egyszerre közömbös, fáradt
               hangon folytatta:</p>
            <p>- De sokat fecsegtünk. Már álmos vagyok. Jó éjszakát, Camille!</p>
          
         </div>
        <div type="chapter">
            <head>VIII.</head>
            <p>Július 12-én nagy izgalom morajlik, zúg végig Páris városán.</p>
            <p>Az izgalmat egy kiáltvány okozza, melyet falragaszokon tudatnak a néppel. “A király
               nevében”, így kezdődik a kiáltvány, őfelsége arra inti benne hű Párisát, hogy legyen
               nyugodt, tartózkodjon a zavargásoktól, a rendbontástól, mert különben a legkeményebb
               megtorlásnak teszi ki magát.</p>
            <p>A párisi polgárok elképedve néznek egymásra. Egy szót sem értenek az egészből. Az
               ideges nyugtalanság kitörő, fergeteges dühhé válik, mikor meghallják, hogy nagyszámú
               katonaság érkezett Versaillesbe, körülfogták a nemzetgyűlést s még az éjjel Párist is
               meg fogják szállni.</p>
            <p>Aztán újabb Hiób-hírek. Neckert, a pénzügyminisztert, a nép és a polgárság kedveltjét
               elbocsátották. Helyette Foulon lett a pénzügyminiszter, az a Foulon, ki állítólag
               egy ízben, mikor azt mondották neki, hogy a nép éhes és nem tudnak enni adni neki,
               csak ennyit felelt: “A nép egyék füvet!” Rettenetes mondás, - ha ugyan ki volt mondva
               - és még iszonyúbb lesz rá a felelet majd.</p>
            <p>- Hogyan! - kérdi Páris a hírekre - hát a kibékülés, az engedékenység csak
               látszólagos volt?!...</p>
            <p>Úgy látszik. A királyt, ki - ha nem is szívesen, de - meghajolt a nemzetgyűlés
               akarata előtt, megint körülvette az udvari párt, melyben a főszerepet a királyné,
               Marie Antoinette és a király öccse, Artois grófja játszották. A boldogtalan ember
               megint elkövette egyikét ama számos ballépéseinek, melyek később a vérpadra
               vitték.</p>
            <p>Ha nyiltan megáll az abszolút királyi hatalom védelmében és bátran, elszántan azt
               mondja: “Én őseimtől örököltem a korlátlan, szuverén jogaimat. Igyekeztem azt enyhén,
               méltányosan és alattvalóim javára gyakorolni, őseimtől örökölt koronám
               mindenhatóságát és szuverenitását megőrzöm egy fellázadt néptengerrel szemben is” -
               lehet, akkor is buknia kellett volna. De jóval előnyösebb pozícióban vívhatta volna
               meg az élet-halálpárbajt. És bukását a tragikum örök fensége venné körül. Mert
               tragikus hős mindenki, aki küzd és elpusztul egy eszméért, melyben hisz, mely
               lelkének alkotó fő része, melyért életét, vérét kiontatja.</p>
            <p>De, ha átadja magát teljesen a nemzetgyűlés akaratának és próbál úgynevezett
               népkirály lenni, - lehet, hogy sikerül terve, lehet, hogy nem. Valószínű, hogy
               meghagyják reprezentáló főnek, igen csekély, igen megszorított hatalommal, de bő
               civillistával, egy vidám és kedves udvarral, élhet lakatosmesterségének,
               vadászatainak, jó étvágyának és egyéb ártatlan kedvteléseinek.</p>
            <p>Minden jobb lett volna, mint a tétova előre-hátra, jobbra-balra bukdácsolás, ami
               ezentúl következik, mert a szerencsétlen Lajos élete immár alig is állt egyébből.</p>
            <p>Ő, a szegény, boldogtalan ember, telve a legjobb szándékkal, mindig arra hallgat, aki
               legutoljára beszél vele. Még alig pár napja, hogy kibékült a nemzetgyűléssel,
               fogadalmat téve, hogy együtt fognak dolgozni Franciaország javára és boldogságára, -
               íme, most megint a királyné és Artois gróf befolyása kerekedett felül. A nép
               kedveltjét, Neckert elküldik, a szabadelvű tanácsosokkal együtt. A királyné
               istállóiban megint felállították az ágyúkat, az ágyúk csövét egyenesen a nemzetgyűlés
               ajtajának szegezve, Párist és Versaillest katonaság szállja meg, - Artois gróf és a
               szép királyné rendet akar csinálni.</p>
            <p>Ideje már egy pillantást vetnünk erre a két emberre, kiknek oly nagy befolyásuk volt
               a forradalom alakulására, kiknek a végzetes szerep jutott: bukásba vinni a
               dinasztiát, vérpadra a királyt és családját.</p>
            <p>A király öccse, Artois gróf, egyike volt a leggőgösebb, legkeményebb, legridegebb
               lelkeknek. Mulatságain kívül - s ezek a mulatságok felette zajosak, vidámak és
               költségesek voltak - nem érdekelte senki és semmi. Legkevésbbé Franciaország népe. A
               “piszkos canaille” mozgolódását undorral nézte, ezzel az ő számára el is volt
               intézve e viharos idők minden problémája.</p>
            <p>A király lágy, passzív, jóindulatú természetéből nem volt benne semmi. Azt mondták, ő
               a leggőgösebb úr Franciaországban. Gőgje, dölyfe, halálos döfést kapott már akkor,
               mikor a király május 4-én a nemzetgyűlést összehívta. Már akkor arról beszélt, hogy
               elhagyja ezt a megbecstelenített országot, de a királyné kérésére Versaillesben
               maradt.</p>
            <p>Öltözködés, modor, viselkedés, divat dolgában Artois grófot tartotta tanítómesterének
               a francia főrangú ifjúság. Igaz, hogy eme virtusának is megint csak a francia nép
               fizette meg az árát. A “Piros könyv” - melyben az udvar titkos kiadásait jegyezték -
               később felolvastatott a nemzetgyűlés előtt. S a könyv adataiból kitűnt, hogy Artois
               grófjáért - Franciaország leggazdagabb főuráért - 45 millió frankot fizettek ki az
               állampénztárból. Ennyi volt ugyanis adósságának felgyűlt összege.</p>
            <p>Később, az emigráció alatt, nagyon hitványul és jellemtelenül viselkedett: teljesen
               cserbenhagyva a boldogtalan király ügyét, úgy ő, mint bátyja: a provencei herceg,
               sorsára hagyták XVI. Lajost, nem sokat törődve vele, hogy vérpadra jut-e, vagy sem?
               Nekik csak egy céljuk volt: megmenteni a királyságot, ezzel szemben csekély
               jelentőségű ügy, hogy a király él-e vagy pusztul? Lajos király gyakran panaszkodott
               emigrált testvéreire, hogy ellene dolgoznak, hogy követeit meghazudtolják,
               utasításait semmibe sem veszik. Mikor a braunschweigi herceg Páris felé nyomult,
               XVI. Lajos már fogoly volt, Artois gróf egyre sürgette a herceget az előnyomulással.
               A braunschweigi herceg megjegyezte, hogy ez a haladás könnyen jel lehet a király
               halálára. Lehet, - felelt Artois gróf - lehet, hogy az előrenyomulással megöljük a
               királyt, de megmentjük a trónt és a királyságot. És ez most a fontos. Volt idő,
               mikor a boldogtalan XVI. Lajos jobban féltette trónját emigrált testvéreitől, mint a
               jakobinusoktól.</p>
            <p>A másik személy, ki a király lelkére befolyást gyakorol: a bécsi császárleány, Marie
               Antoinette. Tizenöt éves gyermek volt, mikor mint a dauphin felesége Franciaországba
               került. Arcképekről, leírásokból tudjuk, hogy szép, bájos, elmés, jószívű, nagylelkű
               asszony volt. Ezekhez a jótulajdonságokhoz hozzávehetjük még határtalan dicsvágyát,
               uralkodásra való szomjazását, minden emberi méreteket meghaladó gőgjét, fékezhetetlen
               szenvedélyességét, fényűző költekezését és gyermekes könnyelműségét. Íme itt áll az
               asszony, ki feltétlen hatalommal uralkodott a király teste és lelke fölött.</p>
            <p>Mert a boldogtalan király szerető férj, jó apa, gyöngéd barát tudott lenni. Telve
               minden olyan erénnyel, mellyel egy egyszerű polgárember szeretetté és tiszteltté
               teheti magát. Uralkodása első éveiben szereti és tiszteli is őt mindenki.</p>
            <p>A királyné ellenben - pedig jóval nemesebb és erősebb matériából alkottatott -
               sohasem tudta magát Franciaországban megkedveltetni. Hogy gőgje, dölyfe, határtalan
               költekezése volt az ok, vagy a sok ocsmány, hazug pletyka, mit nem is a nép, hanem
               egyenesen maga a versaillesi udvar terjesztett róla, arra ma már bajos volna felelni.
               Annyi bizonyos, hogy mindenért őt tették felelőssé, amiről szegény nem is tehetett, s
               neki tulajdonították, hogy a király a szabadelvű rendeleteket visszavonta.</p>
            <p>A királyné mindig a haladás ellenségeihez csatlakozott, ő nem látott a
               nemzetgyűlésben mást, mint lázadó csőcseléket, s gőgje, dölyfe fellázadt, amikor -
               mint ő mondja - a szájas ügyvédek, a megfizetett újságírók feleselni mernek urukkal,
               királyukkal. Sóhajtva beszélt a szép időről, mikor a napkirály, XIV. Lajos,
               lovaglókorbáccsal kezében zavarta szét a lázadó párisi parlamentet.</p>
            <p>A francia nemzet?!... A francia nemzet - számára - a versaillesi udvar volt. Ez
               pedig, mint a hű udvari nép arcáról látni lehetett, elégedett és boldog.</p>
            <p>S a nép?!... Oh, a szép királyné szíve nagyon is megesik a nép nyomorán és
               szenvedésén. Oh, a kedves, idilli falusi élet!... azártatlan igénytelenségben és
               jámborságban élő nép!... a falu üde poézise... a természet lágy öle... a fiatal
               szegény leánykák, kiket kiházasítunk... az öreg házaspárok, kiket legfelségesebb
               látogatásunkkal megtisztelünk, Philemon és Baucisként ünnepelve őket, kik rongyaikban
               is nemesszívűek és tisztalelkűek... Senki a szép királynénál és érzékenylelkű
               udvarhölgyeinél jobban a népet nem szereti, nem szeretheti...</p>
            <p>Aztán riadtan néznek körül... íme, az ártatlan falusi nép, ki boldog
               igénytelenségében szendereg a természet ölén, kastélyokat gyújt fel és földesurait
               öli le... Piros lángok csapnak fel és Versailles aggódva nézi, mint festik e lángok
               vörösre az ég alját...</p>
            <p>Vörös az ég alja, égnek a kastélyok, menekülnek a nemesi családok. A szép királyné
               felemeli fejét: itt rendet kell csinálni! Artois gróf azonnal melléje áll: Úgy van,
               rendet kell teremteni! Elég volt az engedékenységből, a szelídségből, a
               megalkuvásból!</p>
            <p>És megjelenik a királyi plakát, mely nyugalomra inti Páris népét. És megjelenik a
               királyi rendelet Necker elcsapásáról és a vén Foulon kinevezéséről. “A nép egyék
               füvet” mondotta volna állítólag az öreg Foulon és Párisban már a kinevezés napján
               díjakat tűztek ki Foulon miniszter fejére.</p>
            <p>Az izgatottság nőttön-nő; Danton ott van a klubokban s az utcán. Mennydörgő hangja
               felrázza az embereket. Július 13-án Danton felszólítására feltörik az összes
               fegyverraktárakat és erőszakkal elveszik a puskákat, a kardokat, a szuronyokat.
               Páris már fel van fegyverkezve. Ott künt, Versaillesben Mirabeau lett a nemzetgyűlés
               vezére és Danton kezébe vette Páris sorsát...</p>
            <p>De a Palais Royal kertjében ott áll még a másik barátunk is. Danton legbizalmasabb,
               leghívebb barátja: Camille Desmoulins beszél a néphez. Alig ismerni reá. Halvány
               arca kipirul, szeme lázasan csillog. Rendesen dadogva, akadozva beszél, de most
               folyékony a szava és forró és tüzes és gyújtó.</p>
            <p>Fegyverre hát!... Van már ágyú is. Isten tudja honnét, Isten tudja kitől!?... Régi,
               múzeumi tárgyak, régi csaták emlékei... Itt van a két ezüstágyú is, a sziámi király
               ajándékozta valaha XIV. Lajosnak, most Santerre, a serfőző, és Legendre, a mészáros
               áll mellettük.</p>
            <p>És egész Párison át zúg a kiáltás: “A Bastillebe! Menjünk a Bastille elé!...”</p>
          
            <p>Páris egyik legnagyobb terén állt valaha a Bastille, az Épület, melyhez annyi gyász,
               vér, könny és átok tapadt.</p>
            <p>Főként politikai foglyok voltak itt elzárva, kik elveikért, meggyőződéseikért
               szenvedtek. Bírói ítélet, törvényes kihallgatás nélkül, egy-egy királyi levél
               parancsszavára zárták be ide őket. Elszakadván örökre családjuktól, szeretetteiktől.
               Gyakran nem is sejtve, hogy miért szenvednek, hogy üt-e még valaha számukra a
               szabadulás órája?</p>
            <p>Nem volt Párisban gyűlöltebb épület a Bastillenál.</p>
            <p>De mi sem jellemzi jobban XVI. Lajos emberséges, irgalmas uralmát, mint az, hogy a
               felkelés napján a Bastillenek összesen hét foglya volt; ezek közül kettő hamiskártyás
               volt, egy betörő, kettő gyilkos, egy közveszélyes őrült s egyet a családja
               kívánságára csuktak el.</p>
            <p>A Bastille védője De Launay márki. Bátor, elszánt férfi, vitéz, becsületes katona, ki
               megfogadta, hogy lőporral levegőbe röpíti az egész várat, de csak akkor adja át, ha
               a királyi parancs ezt megengedi neki.</p>
            <p>Futárok rohannak ki Versaillesbe, de egy részüket a tömeg elfogja és nem ereszti ki,
               a másik rész mindenféle álutakon kijut és megtudja, hogy a király a meudoni erdőben
               vadászik, őfelsége a királyné pedig a kis Trianonba rándult pásztorleánykának
               öltözött udvarhölgyeivel együtt és fehér báránykákat legeltet a parkban.</p>
            <p>Nincs itt kivel beszélni. Bezenval báró bátran, katonai elszántsággal megindul a
               tömeg ellen. De katonája kevés van, a legénység sötéten, mogorván néz maga elé.
               Kevesen is vannak... A báró nem mer elindulni velük, Broglie herceget, a marsallt
               várja hadosztályával.</p>
            <p>A marsall azonban érthetetlenül késik. S a nép teljesen körülfogta a Bastillet. A
               külső várat már el is foglalta. De Launay szavának akar állni, egy égő gyertyával
               kezében indul a puskaporos hordó felé. Egyik katonája kicsavarja kezéből az égő
               gyertyát és a Bastille nem röpül a levegőbe... Más sors volt a számára megírva, a nép
               haragjának kellett az épületet lerombolni.</p>
            <p>Launay márki mindenre kész. Harcolni akar, míg a felmentő sereg meg nem érkezik, vagy
               míg mindnyájan el nem pusztulnak. De katonái már megkezdik az alkut az ostromlókkal.
               Szabad, fegyveres elvonulás a vezér és az őrség számára. Ezzel szemben ki kell
               ereszteni a foglyokat és átadni a Bastille összes kulcsait a népnek.</p>
            <p>A kapukat kinyitják, a nép tódul befelé. S a szabad elvonulás biztosítva van, de az
               egyik alak, nem a vitéz ostromlókból való, hanem a csőcselékből, szidni, mocskolni
               kezdi a védőket. Szó szót követ és az egyik védő katonát leszúrják s a többit is
               megtámadják. Launay márki bátran siet katonái védelmére. Nekiesnek s egy pillanat
               alatt ezer darabra tépik a márkit.</p>
            <p>Ezt az ocsmányságot nem a Bastille ostromlói cselekedték, hanem a velük betört
               csőcselék. Az ostromló sereg mélységes megbotránkozással és fájdalommal vette
               tudomásul a becstelen gyilkosságot, azonnal védelmébe vette a vár életben maradt
               katonáit és gondoskodott róla, hogy senki se nyúlhasson hozzájuk.</p>
            <p>Így vonultak be győztesen a városházára, - tudtára adva a népnek a Bastille végzetét.
               A forradalomnak ünnepnapja volt ez a július 14-ike. És ezt az ünnepnapot mindjárt
               bemocskolja az ártatlanul kiontott vér. A derék Launay márki és az ártatlan katonák
               vére.</p>
            <p>És Versailles?!... A szép királyné még ott sétál a Trianonban, legelteti báránykáit.
               Artois gróf elmés bókokat mond kosztümjére. A távolból valami tompa zúgás és moraj...
               Ej, ki törődik vele?!... Nem történt semmi, - csak a Bastille! bevették...</p>
            <p>A király késő este ért haza a meudoni vadászatról. Fáradt volt, lakosztályába vonult,
               azonnal le akart feküdni, de Liancourt herceg, kinek joga volt hozzá mindig belépni,
               azonnal bejelenttette magát.</p>
            <p>- Nos, kedves herceg, - fordult a király hozzá - tud valami jó újságot?</p>
            <p>- Sire, a nép heves harcok után bevette a Bastillet és a vár parancsnokát, De Launay
               márkit, összetépték.</p>
            <p>Lajos fáradt arcán valami vonaglás futott át. Fölemelte fejét.</p>
            <p>- De herceg, mi ez?... Hiszen ez már... Hiszen ez már lázadás...</p>
            <p>- Nem, Sire, - felelt Liancourt herceg - ez nem lázadás. Ez már - a forradalom.</p>
            <p>Két héttel később fogták meg az öreg Foulont, ki a népnek állítólag azt a tanácsot
               adta, hogy ha éhes, egyék füvet.</p>
            <p>Elfogták, Párisba hurcolták s hiába kél védelmére Lafayette márki, a nemzetőrség
               parancsnoka. Foulon fejét levágják és száját fűvel tömik tele. Íme itt a válasz
               állítólagos irgalmatlan mondására.</p>
          
         </div>
        <div type="chapter">
            <head>IX.</head>
            <p>- Mi ez? - mondja Rolandné ott állva az ablaknál. - Hát ilyesmi is lehetséges?</p>
            <p>Férje, barátai mind ott vannak körülötte s nézik, hogy mi történik lent az utcán?</p>
            <p>A királyi díszhintó megy végig a városon. A hintóban a jó, kerekarcú, jámborképű
               Lajos király. Most az egyszer nem unatkozik és nem fásult. Szeretettel mosolyog
               kibékült Párisára és Páris úgy látszik nem haragszik többé.</p>
            <p>Igaz, a Bastille nincs többé, de hát annál jobb. Tűzzük ki gyorsan a háromszínű
               kokárdát és mondjuk ki, hogy július 14-ike a világ legszentebb ünnepe. Mert az
               emberiség felszabadulása ezen a napon történt.</p>
            <p>És a háromszínű kokárda csakugyan ott van minden jó hazafi mellén, vagy kalapja
               mellett. Lám, őfelsége a király is kitűzte! Kegyesen végighallgatja az újonnan
               megválasztott polgármester, Bailly úr beszédét, sőt igyekszik oda is figyelni.
               “Páris meghódította királyát” - mondja Bailly. Őfelsége kegyesen bólintgat és nem jut
               eszébe, hogy a meghódított egyének vagy országok közös sorsa - a rabság.</p>
            <p>Nem, nem, hagyjuk ezt... Az új lelkesülés és közeledés ünnepségét ne zavarja semmi, -
               senki. Egyes kemény, keserű hangok hallatszanak, hogy ha a király már csakugyan a
               népé, miért nem él köztünk Párisban?!... Miért zárkózik be Versaillesbe, az udvari
               csőcselék közé, hol a királyné és Artois gróf azt csináltatnak vele, amit
               akarnak.</p>
            <p>De a kemény, keserű hangokat elnyomják. A nép most még éljenzi a királyt. A király
               nyugodtan, szelíden tűri az éljenzést, az ünneplést. Reggel egy síró, zokogó
               királynét hagyott hátra Versaillesben, ki semmi áron sem akarja, hogy a király
               Párisba menjen. Marie Antoinette reszket az ura életéért. De a jó Lajos most az
               egyszer ellentáll. Legyen, aminek jönnie kell; Párist le kell csendesíteni.</p>
            <p>A versaillesi udvar sötét gyűlölködéssel nézi, mint indul el Szent Lajos fia és
               utódja a párisi canaille közé. Neckert újra visszahívják, Uram Isten?!... A nép, a
               király, talán még Necker úr is végre is el találja hinni, hogy elcsapott vagy
               visszahívott miniszterek dolgán fordul meg a világhistória sorsa.</p>
            <p>De nem mindenki elégszik meg a néma tiltakozással. Artois gróf, a király öccse,
               híveivel, barátaival, udvarával együtt emigrálni készül. “Meg kell büntetni
               Franciaországot, hol ilyen aljasságok történhetnek.” Ez az Artois gróf véleménye. És
               hogy lehetne jobban megbüntetni, mint ha mi született urai és parancsolói itt hagyjuk
               gyalázatára és őrületére bízva! Artois gróf búcsúzik, a szép királyné könnyes szemmel
               bocsátja útnak, ő leghívebb, legigazabb barátját veszítette el sógorában.</p>
            <p>De, ha Artois gróf meg is bünteti Franciaországot, a szegény ország elég könnyen
               viseli a szörnyű csapást. Mert őfelsége Artois grófja kimehet, ha neki úgy tetszik, -
               ez még most szabad, - de földjei, erdei, kastélyai itt maradnak és nemzeti tulajdonná
               válnak.</p>
            <p>Azonban hagyjuk most Artois grófját, Páris kibékült királyával és meleg szívvel
               ünnepli azt.</p>
            <p>- Mi ez? - kérdezi Rolandné, ámulva nézve az éljenző tömeget.</p>
            <p>- Ez, asszonyom, - felelt Danton hidegen - ez a tragikomédia második felvonása.</p>
            <p>- Miért beszélsz így? - szólt Roland szemrehányólag Dantonnak. - Ha a király
               csakugyan belátja, hogy eddig téves úton járt s ha a néppel megértik egymást, még
               minden jóra fordulhat. Minden kiontott csepp vér: bűn az emberiség ellen, s már éppen
               elég folyt.</p>
            <p>- Túlontúl sok vér folyt, - mondta Rolandné. - Mostanában egy fiatal német költő, a
               weimari Goethe munkáit olvasom. Van egy mondása, mely mostanában folyton a fülemben
               cseng: “az emberi vér nagyon különös folyadék”.</p>
            <p>- Úgy van, asszonyom, - felelt Danton sajátságos rekedt hangon - és mégis vannak
               pillanatok, mikor nem kímélhetjük, mikor ki kell ontani.</p>
            <p>Rolandné sokáig elgondolkozva nézett maga elé.</p>
            <p>- Lehet... Lehet, hogy vannak, de akkor... akkor...</p>
            <p>- Nos, asszonyom - sürgette Danton.</p>
            <p>Rolandné nagyon nehezen mondta ki a szavakat, mint aki szenved a súlyuk alatt.</p>
            <p>- Mindnyájan, - és körülnézett a társaságon - mindnyájan, akik itt vagyunk,
               kerülhetünk olyan helyzetbe, hogy elveinkért, hitünkért meg kell halnunk, vagy ami
               ennél is sokkal súlyosabb, keservesebb és gyötrelmesebb dolog, másokat kell
               megölnünk. De a kiontott vért mindig igazolni kell tudni a történelem, vagy mi ennél
               még sokkal fontosabb: saját lelkiismeretünk előtt. A gyilkosság ritkán fakad a dolgok
               természetes kényszerűségéből, inkább lelkiismeretlenségből, gyűlöletből - vagy
               nagyravágyásból.</p>
            <p>Most az egyik fiatal férfi vette át a szót. Mindenki figyelmesen odanézett. A fiatal
               férfi Vergniaudnak hívták. Ritka képzettségű, antik karakterű ember és elsőrendű
               szónok.</p>
            <p>- Ölni?! Azt hiszem ez az, amit soha-soha nem szabad. Még hitünkért, még elveinkért
               sem, annál kevésbbé érvényesülésünkért. Azért, amit lelkünk igazságának vallunk, ha
               eljön a döntő perc, meg lehet, sőt meg kell halnunk, mert vannak döntő pillanatok,
               mikor a világ legmagasabb csúcsa: a vérpad s csak innen lehet a teljes, a valódi
               örök igazságot meglátni. A szabadságot, az igazságot, a szeretetet, a testvériséget
               hullahegyeken át megvalósítani?! Ilyesmiről csak Jean Paul Marat álmodozhatik. Ha
               csak vértengeren és emberi holttesteken át lehet az igazság és szabadság országába
               bejutni, akkor ez az igéretföldje nem éri meg a szörnyű árt, amit fizetnünk kell
               érte.</p>
            <p>Danton figyelmesen, szinte elragadtatva hallgatta Vergniaudt. Úgy gyönyörködött
               hangjában, előadásában, mint egy szép művészi előadásban. De a hatás sem volt komoly,
               reális, csak afajta esztétikai gyönyörűség. Ez a hatalmas népvezér kimondhatatlanul
               tudott gyönyörködni mindenben, ami szép, esztétikai, formás, de cselekedetei teljesen
               függetlenek voltak az esztétikai élvezettől. Danton mindig kereste a szép, hatásos,
               sőt fényűző formákat. Azoknak az embereknek, kik pártjához tartoztak, társasága,
               beszéde sohasem gyönyörködtette úgy, mint a Gironde vidékéről ideszármazott művelt,
               képzett, talentumos fiatalembereké.</p>
            <p>S a girondistáknak nevezett fiatal férfiak között egy sem volt, kinek talentumáról és
               képzettségéről annyit tartott volna, mint a Vergniaudéról.</p>
            <p>- Bravó - mondotta és összecsapta tenyerét, mintha a színházban egy szép tirádát
               hallott volna. - Hát nem mondanád meg, hogyan is kell hát azt az új világot
               megteremteni?!... Szép szóval, kéréssel, könyörgéssel, rábeszéléssel?!... A nagy
               világhódítók is így szoktak cselekedni, ugyebár?!</p>
            <p>- A nagy világhódítók? Mi közünk nekünk ezekhez? Én minden - úgynevezett -
               világhódítót közveszélyes őrültnek tartok és ha rajtam állna, mindet
               elmegyógyintézetbe csukattam volna, hogy ne vihesse embertársait a vágóhídra az ő
               féktelen, gigantikus ambíciójáért. De mi nem vagyunk világhódítók. Mi nem rabságra
               akarjuk verni a népeket, hanem fel akarjuk szabadítani az emberiséget. Mi nem
               rabolni megyünk, hanem ajándékokat osztunk, mint kétezer évvel ezelőtt a názárethi
               Jézus elindult, hogy a szeretet törvényeivel megismertesse a világot, úgy kell most
               nekünk megismertetni az emberiséggel a szabadság törvényeit. S ha eljön a fizetés
               órája, gyere el Danton a vérpadunkhoz s nézd meg, hogy mi panasz nélkül fizetünk
               érte. S ha választani kell a bakó és az áldozat szerepe között, hát én nyugodtan
               hajtom a bárd alá fejemet.</p>
            <p>Danton most nem nevetett. Soha ilyen meghatottan, ilyen figyelmesen nem nézte és nem
               hallgatta Vergniaudt, mint most.</p>
            <p>Camille Desmoulins hirtelen közbeszólt:</p>
            <p>- Áldozat? Halál? hiszen van itt valaki, aki sokkal kompetensebb ítéletet mondhat
               mindnyájunknál. - És volt iskolatársához, Robespierrehez fordult:</p>
            <p>- Robespierre, te állásodat dobtad oda, mert nem akartál egy halálos ítéletet
               aláírni, akkor...</p>
            <p>Robespierre hideg, nyugodt hangon felelt:</p>
            <p>- Akkor igazam volt, mert így hittem jónak, most is igazam van, bár már másképen
               hiszem.</p>
            <p>A királyt ünneplő menet visszafordult és Roland megszólalt:</p>
            <p>- Talán még rendes mederbe tér minden. A király végre is jó ember.</p>
            <p>Rolandné férje felé fordította szép, komoly arcát.</p>
            <p>- Mi közünk nekünk a király emberi jóságához, vagy gonoszságához? Mi nem személyek
               ellen harcolunk, hanem a királyság és az arisztokrácia ellen. S te már meg akarsz
               állni a harcban, mert a király alapjában véve jó fiú és mert a háromszínű kokárdát
               mellére tűzte. Hidd el nekem, hogy - amennyire ő erre képes - szívéből gyűlöl
               bennünket s ezen - ha igazságosak vagyunk - nem is szabad csodálkozni. Minden lépés,
               amit előre teszünk, az ő hatalmának a rovására megy s a mi erőnk csak az ő
               gyöngeségéből táplálkozhatik. Higgyél az emberi természetben Roland. Az ember soha
               sem szeretheti azt, ki őt megalázta. A nemzetgyűlés pedig megalázta a királyt s
               megalázza most a nép, bár éljenezve tolong hintója körül. A nemzetgyűlésben ő nem
               lát, nem láthat egyebet, mint az urakkal feleselő szemtelen szolgákat, az éljenző
               tömegben pedig tolakodó, piszkos canaillet. Nem akarom én a király személyét
               bántani, nem is a személyében van a hiba, hanem a helyzetében s ebből a helyzetből
               béke vagy nyugalom nem fakadhat soha. Mit számít ezzel szemben a király jósága vagy
               rosszasága? Minket egyáltalán nem érdekel, hogy Lajos király vérivó szörnyeteg-e vagy
               szentek és vértanuk méltó utódja. Mi senki ellen személyes gyűlöletet nem érzünk, mi
               senkin bosszút állni nem akarunk soha.</p>
            <p>S a girondista férfiak, Rolandné barátai utána zúgták:</p>
            <p>- Soha!</p>
            <p>Csend volt egy pillanatig. Danton komolyan elgondolkozva nézett maga elé. Robespierre
               Rolandnéhoz fordult és rideg, száraz hangon kérdezte:</p>
            <p>- De hát mit akarnak önök?</p>
            <p>Rolandné felemelt fejjel, erős, csengő hangon mondta:</p>
            <p>- A köztársaságot!</p>
            <p>Most mondták ki először e szót. S egy asszony mondta ki! Még Danton is riadva kapta
               fel fejét. Robespierre azonban nevetett. Rolandné szinte megrettenve nézett reá,
               először hallotta Robespierret nevetni.</p>
            <p>- Köztársaság?! - kacagott Robespierre. - Vér nélkül?! Oh, asszonyom, milyen gyönyörű
               álom. De hát hogy akarják ezt fehér, ártatlan, irgalmas kézzel megcsinálni.</p>
            <p>- Ön meg fogja látni, - felelt Rolandné - a mi köztársaságunkhoz nem szabad vérnek
               tapadnia.</p>
            <p>- Ön ismeri a történelmet, asszonyom s így tudnia kell, hogy emberi vér nélkül még
               soha államot, kormányformát ki nem építettek. A régi babona azt tartja, hogy mindjárt
               összeomlik, amit felraktak, ha nincs, ami a köveket összetartsa.</p>
            <p>- Lehet, hogy igaza van, - felelt Rolandné Robespierre felé fordulva - lehet, hogy
               vér nélkül nem lehet a régit lerombolni s újat építeni, de ha igaz...</p>
            <p>Megállt egy percig, aztán folytatta:</p>
            <p>- Ha ez igaz, hogy embervér kell az új Franciaország, a Köztársaság felépítéséhez,
               itt vagyunk mi; felajánljuk a magunkét! Tiszta nemes vér ez, Robespierre, majd össze
               fogja tartani a köveket.</p>
            <p>Krétafehér volt az arca, de lángolt a szeme, míg ezt kimondta. Azok a férfiak, kiket
               Danton girondistáknak nevezett, mind éljent kiáltottak a beszédére. S Danton olyan
               gyöngéd szánalommal, olyan meghatott részvéttel nézte az asszonyt is, a férfiakat
               is, ahogy az ember egy álmodozó, kedves, rajongó gyermeket nézhet.</p>
            <p>A királyi hintó lassan indul Versailles felé. A síró királyné remegve várja haza
               férjét. A hintó begördül a márványudvar főkapuján s a szép királyné letörli könnyeit.
               Hiába törli le, az ő könnyei nem fognak többé kiapadni, felszáradni soha - soha.
               Milyen sors vár reád, szegény, idegenből ideszakadt bécsi császárleány?!... Mint
               fogsz megállni helyeden egy fellázadt nemzet haragjával és kétségbeesésével szemben?
               Jő a szégyen, a sülyedés, a meggyaláztatás és végre a megváltó, a mindent kibékítő
               halál...</p>
            <p>Ott bent Párisban oszladozik az éljenző, lelkesedő tömeg. De egyik saroknál egy
               sötét, dúlt arcú ember áll és beszédet intéz hozzájuk.</p>
            <p>- Mi az, emberek? Arra jók vagytok, hogy a Bastillet bevétessék veletek és véretek
               ott ömöljön az átkozott épület előtt. A trikolórt feltűzi a kegyes király, bejön
               Párisba és éljenezteti magát. Az a király, ki pár nappal ezelőtt még a vén gazember
               Foulont nevezte ki miniszterének. Foulont, ki az éhező néppel füvet akart etetni. És
               a hülye Bailly a ti polgármesteretek, ki itt kocsizik aranyos díszhintójában, mialatt
               ti ott álltok a gaz párisi pékek és fűszeresek boltajtaja előtt s hajnaltól estig
               lesitek azt a fekete, ragacsos, undorító holmit, mit kenyérnek hívnak, mitől
               felpuffad beletek és penészes lesz a szájpadlásotok. Nem tesz semmit, Bailly úr, a
               nagy tudós, a halhatatlan akadémikus, egy kiáltványban megmagyarázta nektek, hogy ha
               van is kellemetlen mellékíze, azért ez a kenyér nem egészségtelen, sőt az emésztést
               elősegíti. Hát csak egyétek tovább és éljenezzétek mellette a királyt, aztán gyertek
               el megint a pékek és fűszeresek boltjához ácsorogni, a gazemberekhez, kiket a magas
               nemzetgyűlés tagjaival és az arisztokratákkal együtt mind fel kell húzni a negyven
               láb magas akasztófára.</p>
            <p>- De Marat polgártárs, - kiáltja közbe valaki - a nemzetgyűlés!? A nemzetgyűlésről
               még sem szabadna így beszélni!...</p>
            <p>Marat a közbeszóló felé fordítja sötét arcát.</p>
            <p>- A nemzetgyűlés szemenszedett idióta és hülye csorda, ha ugyan nem megvesztegetett
               gazember mind egytől-egyig. Te pedig, öcsém, eredj, ontassad ki véred a Bastille
               előtt s ha még van egy kis erőd, ide vánszoroghatsz a gazdag, pohos pékek ajtaja elé
               kenyérért ácsorogni. S ha a ragacsos, bűzös holmitól felpuffad a beled, vagy elnyúlik
               a gyermeked, gondolj Bailly polgármester úrra, aki aranyos hintóban ül és
               megmagyarázza neked, hogy a kenyér nem is olyan túlságosan egészségtelen s neked,
               mint jó polgárnak, kötelességed azt megenni.</p>
            <p>Azzal leszállt az emelvényről és tovább ment. A tömeg pedig, mely pár perccel előbb
               még éljent kiáltott a király hintója után, most komor, sötét gyűlölettel szívében
               indult hazafelé.</p>
          
         </div>
        <div type="chapter">
            <head>X.</head>
            <p>1789 október 5-én ködös, nyirkos reggel virradt a kedvetlen, mogorva, éhes Párisra.
               Mert íme hiába nincs már Bastille, hiába békültek ki a királlyal, hiába mondanak a
               nemzetgyűlésben szebbnél-szebb szónoklatokat az ember jogáról, hiába - még sincs
               liszt, nincs kenyér, nincs szappan, nincs zsír. Az asszonyok nem tudnak főzni és
               mosni. A gyermekek kenyérért zokognak s az anyák úgy érzik, hogy szívük vére
               csöppenként folyik el, míg e kínos, keserves zokogást hallgatják. A férfiak eltorzult
               arccal, némán néznek maguk elé, míg feleségük dühös kétségbeeséssel veti szemükre
               tehetetlenségüket és gyávaságukat.</p>
            <p>Igen, mert az asszonyok még sokkal jobban el vannak keseredve, mint a férfiak és
               dühös gyűlöletük izgatja a férjeket is. Megmondta azt már Camille Desmoulins: “nem
               lesz itt Párisban komoly lázadás, míg az asszonyok kezükbe nem veszik a dolgot”.</p>
            <p>A nyomorúság elviselhetetlen. De hát miért nincs ennivaló? A legtermészetesebb
               magyarázatot legnehezebb elhinni. Nehéz elhinni, hogy azért nincs ennivaló, mert az
               utóbbi két-három éven át gyalázatosan rossz termés volt. Mert az ország nagy részében
               a birtokok rettenetesen el vannak hanyagolva, ki vannak uzsorázva. Mert az utóbbi
               években már sem a földmíves, sem az iparos nem dolgozott, hanem politizált.
               Vésztjósló, az egész világot felforgató hírek jönnek Párisból s inkább erre
               hallgatnak, semhogy szántsanak, vessenek, arassanak. Párisban filozofálnak,
               bölcselkednek, de itt az ember jogai, a társadalmi szerződés szép frázisai
               egyszerűsítve jelennek meg. A nép egyszerűen legyilkolja földesurait és felgyújtja a
               kastélyokat.</p>
            <p>Mindenki csak rombol, ahelyett hogy építene. Mindenki csak politizál, ahelyett hogy
               dolgozna. Csak természetes, hogy egy ilyen országban éhínség lesz. De ki hinne el
               egy ilyen egyszerű, ilyen kézzelfogható igazságot? Nem sokkal érdekesebben hangzik
               az, hogy az arisztokraták a Szajnába dobták a gabonás zsákokat, hogy a népet az
               éhhalálba kergessék? A gabona üszkös volt s így a kenyér természetesen keserű,
               élvezhetetlen és gyomorbetegségeket terjeszt, de hát ki hinné ezt így el?</p>
            <p>- Nem is ez az igazság, - mondják a népet lazító szónokok. </p>
            <p>Az igazság az, hogy a királyné megmérgeztette a lisztünket, hogy így a nép
               kipusztuljon. Nincs olyan képtelenség, mit az olyan ember el nem hisz, ki még nem
               ebédelt és sejtelme sincs arról, hogy fog-e vacsorázni.</p>
            <p>S amellett az az ostoba, rosszhiszemű versaillesi udvar!... Vajjon nem tesz-e meg
               mindent, hogy a fellázadt óceánt még jobban ingerelje?! Bizonyára nem mérgeztettek
               meg ők sem gabonát, sem lisztet, sem kutat, de bűnük talán még súlyosabb volt.
               Könnyelműen játszottak Franciaország sorsával, jövendőjével.</p>
            <p>No meg úgy mellékesen a saját életükkel is.</p>
            <p>A tervszerű gonoszságnál talán még nagyobb baj a rövidlátó ostobaság. Versailles
               pedig ebben a betegségben szenvedett.</p>
            <p>Mikor a király megéljeneztette magát Páris utcáin, sokan azt remélték, hogy szent a
               béke. Nyomban azonban kezdődött a civakodás a nemzetgyűléssel. Rolandnénak igaza
               volt. A nemzetgyűlés azért gyűlt össze, hogy Franciaországnak alkotmányt adjon. Az
               alkotmány minden joga pedig a királyi szuverenitásból lett letörve. Nem akarták
               egymást bántani, de helyzetük olyan volt, hogy mégis folyton egymásba kellett
               botlaniok.</p>
            <p>Itt van mindjárt a vétó-jog. A király ezt mindenáron magának akarja tartani. Csak
               akkor lehessen törvény a nemzetgyűlés határozata, ha ő nem tiltakozik ellene. Ebből a
               követelésből nem akar engedni semmi áron. A nemzetgyűlésben is vannak, akik
               támogatják. Ide tartozik a nemzetgyűlés legkimagaslóbb alakja, Mirabeau gróf is.</p>
            <p>A nemzetgyűlés különben is pártokra szakadt. Vannak, kik az abszolút királyi
               monarchiát akarnák megtartani. Ezek a régi, feudális nemesek és főpapok. Vannak, akik
               az alkotmányért küzdenek; ide tartoznak a polgári rend képviselőinek nagy része, a
               szabadelvű, liberális főnemesség és nemesség. Kemény, elszánt, elkeseredett harcot
               vívnak egymással s egyik sem akar álláspontjából engedni.</p>
            <p>Van még egy kis párttöredék. Egyelőre kevés a híre, még kevesebb a tekintélye. A
               vezérük Maximilien Robespierre volna, de első beszédei olyan rosszul sikerültek, hogy
               kinevették és lepisszegték. Csak Mirabeau mondotta neki:</p>
            <p>- Nem kell szégyenkezni, magát még nagyon komolyan végig fogják hallgatni,
               barátom.</p>
            <p>Ebben a kis pártban már lassan, titokban felhangzik a szó, mit Rolandné mondott ki
               először. És Robespierre már nem nevet, ha a köztársaság szót hallja.</p>
            <p>Páris azonban mogorva, éhes és elkeseredett. És ez nagy baj. Nagyobb baj a
               nemzetgyűlés civakodásánál is.</p>
            <p>S hozzá megint különös hírek szállingóznak Versaillesből.</p>
            <p>A sok hízelgés és kedveskedés után megint valami gaz csíny készül? Hát emiatt a
               versaillesi udvari csőcselék miatt már soha béke, nyugalom, rend nem lesz?!...</p>
            <p>Október első napjaiban a csupa arisztokratákból álló flandriai ezred tisztikara
               érkezik meg Versaillesbe. Az udvari testőrség nagy vacsorát adott a vendégek
               tiszteletére. Vacsora közben felköszöntötték a királyt és királynét. Kitörő, lelkes
               éljenzés; most valaki feláll és a francia nemzetre akarja poharát üríteni.</p>
            <p>Fenyegető öklök emelkednek a levegőbe. Az illetőnek azonnal távozni kell a teremből,
               különben agyonverik.</p>
            <p>S ha még ezzel vége volna, de most általános szitkozódás keletkezik. Durva
               kifakadások a nemzetgyűlés és a párisi canaille ellen.</p>
            <p>A szitkozódásoknak azonban egyszerre vége, mert híre jár, hogy a király és királyné
               pár percre megtiszteli a vacsorát személyes jelenlétével.</p>
            <p>És megjelent a király, de őreá kevesen néznek, minden szem a szép királyné arcára
               tapad. Ez a büszke arc most bánatos, halovány s a szemekben elfojtott könnyek égnek.
               A tisztek egyszerre lelkesülten kardot rántanak és megesküsznek, hogy megvédik
               királyukat, királynéjukat és összetörik a párisi canaillet, ha még egyszer fel meri
               emelni fejét.</p>
            <p>A szép királyné mosolyog s a mosoly hatása alatt a tisztek és testőrök letépik a
               háromszínű nemzeti kokárdát vállaikról és feltűzik a fehérliliomos szalagot.</p>
            <p>A királyné elérzékenyülten int híveinek és visszavonul lakosztályába. Este, mikor
               főkomornája, Campan asszony kibontja haját, még megjegyzi, hogy régóta volt ilyen
               boldog, mint ma este s reméli, hogy a tisztek, mint francia nemesek, be is tartják a
               szavukat.</p>
            <p>És reggel?!... Reggel már az éhező, komor, elkeseredett Páris tudott mindent. A
               testőrök tüntetését, a királyné szavait, a népnek küldött fenyegetést... mindent...
               S Páris nem sokáig késett a válasszal. A párisi nép válasza október 6-ika volt.</p>
          
            <p>Október 5-én kora reggel indult el az éhező asszonytömeg, hogy - mint ők mondták - az
               “osztrák asszonnyal” leszámoljanak.</p>
            <p>Mert a királynét gyűlölik fékezhetetlenül. A Marie Antoinette gőgje, fényűzése,
               szépsége vajjon nem a legkiáltóbb ellentéte nyomorúságuknak, megaláztatottságuknak és
               a nyomortól elnyűtt, szegény testüknek?!... Az osztrák asszony bűnös mindenben, ő
               befolyásolja a király akaratát, ágyúkat szegeztet a nemzetgyűlés kapujának. Ő az, ki
               idegen ellenséget akar szabadítani az ezer sebből vérző szegény Franciaországra.</p>
            <p>Ma már igazságosan ítélhetünk a dologban és kimondhatjuk, hogy a boldogtalan asszony
               igazán nem szolgált rá erre a halálos gyűlöletre. Nem volt ő semmivel sem rosszabb
               környezeténél, - sőt talán nemesebb, jobb, emelkedettebb. Gőgje, dölyfe, - ezt még
               Bécsből hozta magával családi örökségképen s itt Versaillesben nem tanulta meg sem az
               emberekkel való bánást, sem a körülményekbe való beletörődést. Fényűzése?! Marie
               Antoinette valóban nagyon költekező volt, de korántsem pazarolt úgy, mint Pompadour
               márkiné, vagy Dubarry grófné, XV. Lajos kedvesei. S ha tízszer annyit költ is, ostoba
               jelmezeivel, csillogó ékszereivel vajjon tönkreteheti-e Franciaországot, ha az ép,
               erős és egészséges? Mi láttuk XV. Lajos végnapjait, az állam épületének fundamentuma
               már régen alá volt ásva, a falak recsegtek, ropogtak s a romhalmaz a boldogtalan
               király és királyné fejére szakad... Harminchárom uralkodó nemzedék bűne gyűlt össze s
               a fizetés órája őket találta a vádlottak padján.</p>
            <p>De a párisi nép senkit se gyűlöl annyira, mint a királynét. Az osztrák asszony löveti
               le a férfiakat, ha azok utcai harcokban küzdenek a nemzet szabadságáért, az osztrák
               asszony miatt sírnak az asszonyok és éheznek a gyermekek.</p>
            <p>Közben a nemzetőrség is kijelentette, hogy Versaillesbe akar menni, leszámolni az
               arisztokratákkal. Már elérkezett Párisba ama híres-nevezetes vacsora híre. Ki kell
               irtani a testőröket, le kell gyilkolni az arisztokratákat és behozni a királyt
               Párisba, hogy itt éljen a francia nép között. A nemzetőrség parancsnoka, Lafayette
               márki megpróbálja csitítani őket, de a katonákkal nem lehet bírni többé. Vezérüket
               szeretik, tisztelik, becsülik, de követeléseiktől nem tágítanak. Folyton és egyre
               hangosabban, egyre fenyegetőbben hangzik a kiáltás:</p>
            <p>- A Versailles! à Versailles!...</p>
            <p>Lafayette márki végre is felül fehér paripájára, úgy gondolván, hogy mindenesetre
               jobb, ha ő vezeti a tömeget, mint ha az fékezhetetlenül, magában rohan Versailles
               ellen.</p>
            <p>Danton fáradtan jött haza lakására. A klubokban, az utcán, a gyűléseken több beszédet
               tartott. Ez a nép az övé volt, ő volt az utca ura és vezére. Otthon a pamlagra dobta
               magát.</p>
            <p>- Halálosan kimerültem, Camille, - mondja barátjának, ki hazakísérte. - Aludni
               szeretnék.</p>
            <p>- Aludni egy ilyen napon?...</p>
            <p>Danton felemelkedett és úgy nézett barátja arcába.</p>
            <p>- Milyen gyerekségeket beszélsz, Camille. A nép elindult Versailles felé. A mi
               dolgunk egyelőre be van fejezve. A kő el van hajítva. Most várnunk kell, hogy hova
               esik és kit talál?</p>
            <p>- A királyságot?!...</p>
            <p>Danton vállat vont:</p>
            <p>- Lehet. Lehet, hogy a szép Rolandné álma valósul meg és felépítjük a köztársaságot.
               Persze, nem rózsalevelekkel, testvéri ölelkezéssel, szentimentális szónoklatokkal és
               költői beszédekkel, mint ahogy a szép asszony és barátai hiszik... Lehet, hogy a
               királyság megmarad, jogaiban megcsonkítva, hatalmától megfosztva, csupán
               reprezentális hatáskörre szorítkozva... De az is lehet, hogy a népet szétverik, az
               udvari párt felülkerekedik, erőre kap. A királyt lemondatják és a királyné átveszi a
               régensséget a kiskorú dauphin nevében... A kő elrepült, majd meglátjuk, hova esik,
               kit talál?! De míg helyére ér, addig aludhatunk egyet.</p>
            <p>- Danton, én nem tudok, én nem bírok aludni... Most, mikor Franciaország sorsáról,
               jövendőjéről, mindnyájunk életéről, haláláról van szó.</p>
            <p>Danton egy pillanatig mereven nézett barátjára.</p>
            <p>- Te okos fiú vagy, Camille. Hiszed te, hihetted-e te azt, hogy népek, nemzetek
               sorsa, az ilyen összetűzéseken múlik?!... Ez még csak az erők mérkőzése. Szép és
               izgató látvány, hát csak rajta, hadd folytassák!... De hiszed-e te, hogy
               Franciaország sorsa azon fordul meg, hogy a jó, kövér király helyén marad, vagy hogy
               Rolandné férje vagy egyik széplelkű barátja ül be a köztársasági elnök székébe?... Ez
               most nem fontos. Majd jön a diktátor, aki elég erős lesz, hogy megfogja a gyeplőt,
               kezébe vegye Franciaország sorsát.</p>
            <p>- És a nemzetgyűlés, Danton?</p>
            <p>Danton felkacagott.</p>
            <p>- A magas nemzetgyűlés most a rendhagyó igék ragozásáról vitatkozik vagy más ilyen
               fontos dologról. Oh, a sok fecsegő... Még mindig a szabadságról tartanak bölcselkedő
               előadásokat, mi pedig azalatt bevettük a Bastillet!... A magas nemzetgyűlés az ember
               jogairól elmélkedik, a párisi nép pedig Marat utasítására feltöri a mészárosok
               üzleteit és a pékek boltjait... Tegnap hallom, a gyülekezés szabadsága mellett
               mondtak figyelemre méltó szónoklatokat s ma hajnalban Páris elindult, hogy
               Versaillessel egyszersmindenkorra leszámoljon... Mit vársz te ezektől az emberektől,
               Camille?</p>
            <p>- És Mirabeau?</p>
            <p>Danton arca kipirult.</p>
            <p>- Mirabeau?!... Ennek az embernek van esze, lelke, bátorsága!... Lehet, hogy ő
               megfogja a gyeplőt... Ha megfogta, akkor az ő akaratától függ, hogy a jó, kövér XVI.
               Lajos megmarad a trónján vagy pedig?... De ne találgassunk, Camille... Megmondtam már
               neked, hogy okos ember nem tehet ilyenkor egyebet, mint hogy lefekszik és elalszik.
               Aztán, ha üt az órája, akkor felkel és cselekszik habozás, kételkedés nélkül.. Menj
               haza, Camille... Én aludni akarok...</p>
          
            <p>A magas nemzetgyűlés - mint Danton mondotta - csakugyan nyugodtan tárgyalt,
               vitatkozott, ha nem is éppen a rendhagyó igékről. Vitatkozás közben hozták hírül,
               hogy a párisi asszonyok elindultak és Versailles felé tartanak.</p>
            <p>A gyűlés elnöke, Mounier vállat vont:</p>
            <p>- Hát csak hadd jöjjenek, majd haza küldjük őket.</p>
            <p>- Kenyeret és húst követelnek.</p>
            <p>- Pékek vagyunk mi, vagy mészárosok?</p>
            <p>- De...</p>
            <p>- Elég volt. Folytassuk tovább az ülést.</p>
            <p>Mirabeau gróf felállt és az elnökhöz lépett:</p>
            <p>- Elnök úr hallotta, hogy a párisi asszonyok Versailles felé jönnek?</p>
            <p>- Hallottam.</p>
            <p>- Nos és mit akar cselekedni?</p>
            <p>- Ej, hát mit tartozik az reánk, hogy a kofák, az elárusítónők s a munkások feleségei
               az utcán kiabálnak.</p>
            <p>Mirabeau keményen végignézett az elnökön.</p>
            <p>- Uram, még van idő... Menjen be gyorsan a palotába, mondja meg a királynak, hogy
               szentesítsen azonnal minden a nép javára szolgáló rendeletet. Aztán adja ki gyorsan
               a királyi parancsot, hogy a pékek, a mészárosok, a fűszeresek azonnal nyissák ki
               üzleteiket és szolgálják ki a népet bonok ellenében. A bonokért a királyi kincstár
               álljon jót. Egy pillanatot sem szabad elvesztegetni, elnök úr. Itt a veszedelem, itt
               az árvíz.</p>
            <p>Mounier hidegen mosolygott.</p>
            <p>- Megbocsát, gróf úr, én nagyrabecsülöm az ön szónoki képességeit, de egy szikrát sem
               bírom tragikus veszedelemnek látni a párisi kofák versaillesi kirándulását.</p>
            <p>- Nem kofákról és kirándulásról van itt szó, elnök úr. Ön nem érti vagy nem akarja
               megérteni, mi történik itt: “Paris marche sur nous!” Páris jön reánk!</p>
            <p>Mounier azonban nem ment a királyhoz. Vállat vont s tovább elnökölt a gyűlésben. Az
               asszonyok csoportja nemsokára ott áll Versailles előtt.</p>
            <p>A kapukat gyorsan bezárják, de nem baj, van az asszonyok kíséretében férfi is elég.
               Páris és a környék munkanélküli éhező férfiai az úton mind az asszonyokhoz
               csatlakoztak. Az ajtót gyorsan beverik s pár perc mulva ott állnak a nemzetgyűlés
               színe előtt.</p>
            <p>Az elnöklő Mounier kezdi belátni, hogy itt egyébről van szó, mint egy kis
               kirándulásról. Mounier ígéreteket tesz, de az asszonyok követelik, hogy vezessék őket
               azonnal a király elé, ott a jog és kegyelem forrása előtt akarják előadni
               panaszaikat.</p>
            <p>Végre kiválasztanak hat munkásasszonyt, a nemzetgyűlés elnöke maga vezeti be őket a
               király elé. Ott előadják panaszaikat.</p>
            <p>A király nagyon kegyes és szíves, nem is igen tud másforma lenni a jó ember.
               Készséggel megígéri, hogy mindenen segítve lesz és minden rendbe jön. Az asszonyok
               félig-meddig megelégedetten távoznak s miután ennivalót is adatnak ki, azt hiszik,
               hogy minden rendben van.</p>
            <p>A késő esti órákban történt, hogy a tömeg, mely még mindig a kapu körül ácsorgott,
               összeütközött a testőrökkel. A kapukat újra feltörik (nem csinálták azokat efféle
               látogatások számára) s mivel sortűz fogadja őket, őrjöngve rohannak fel a
               márványudvar kapuján keresztül a királyi pár lakosztálya felé.</p>
            <p>A testőröket, kik útjukat állják, lelövik. Véres fejüket lándzsákra szúrva rohannak
               egyenesen a gyűlölt királyné hálóterme felé.</p>
            <p>A testőrök sorba hullnak el Marie Antoinette ajtaja előtt. A királyné pedig egy
               rejtett folyosón rohan a király lakosztályához. A történelem feljegyezte, hogy Marie
               Antoinette ezen a válságos éjszakán nagyon bátran, nevéhez és rangjához méltón
               viselte magát. Csak mikor gyermekeit meglátta, akkor öntötte el a könny a szemét s
               a körülte álló férfiakhoz fordult: “barátaim, mentsék meg gyermekeimet!”</p>
            <p>A király némán, sápadtan áll helyén. Az ajtót eltorlaszolják, de a tömeg már a
               rejtett folyosó ajtaját döngeti. Ha feltörik az ajtót, mindennek vége.</p>
            <p>Ebben a pillanatban gyors, katonás lépések, kemény, parancsoló hang; Lafayette márki
               lép be a szobába. A tömeget szétverette katonáival s íme itt van, letérdepel az
               uralkodó előtt, hogy vérével, életével álljon jót a király és családja életéért! A
               királyné, bár szíve mélyéből gyűlöli Lafayettet, mint a szabadelvű főurak vezérét,
               most hálás pillantást vet a tábornokra. Hiszen mindnyájuk életét megmentette. A
               katonák visszaszorítják a tömeget, kiszabadítják az elfogott testőröket és
               most...</p>
            <p>- “Páris jön reánk, uram!” mondotta Mirabeau, és a fellázadt Páris már itt van. Szép
               szóval, erőszakkal le lehetett csendesíteni őket, de vajjon igazán a nyugalom
               csöndessége-e ez, vagy csak amolyan, minő a nagy vihart szokta megelőzni?!...</p>
            <p>Íme máris hangok hallatszanak, hogy a király jöjjön Párisba lakni... És most már
               hiába szónokol Lafayette. “Igen, tábornok úr, - felelik neki - mi tudjuk, hogy ön
               becsületes ember, jó hazafi és éppen ezért segítségünkre kell lennie. A király jöjjön
               azonnal Párisba. Akkor igazán a miénk lesz és a gonosz udvari népség nem fordíthatja
               el tőlünk az uralkodó szívét. Saját szemével lássa, hogy mint szenvedünk, mint
               éhezünk, ha panaszos szavunkat hallja, sápadt arcunkat látja, minden másképen lesz.
               Hisz itt Versaillesben elzárják őt népétől. A király jöjjön azonnal Párisba!...”</p>
            <p>A király még mindig nem tudja elhatározni magát, de a márványudvar kapuit megint
               döngetik és Lafayette most már nem áll jót semmiről. Odaküntről hallatszik a kiáltás:
               “A király jöjjön azonnal Párisba!”... Itt nem lehet tovább várni... Életről-halálról
               van szó... Határozni kell azonnal...</p>
            <p>A királyné keservesen sír, zokog. Úgy érzi, hogy megalázták méltóságát, rangját,
               koronáját... Hiába minden, indulni kell... Elől a királyi pár kocsija, utánuk a
               nemzetgyűlés ment (hiszen ők elválaszthatatlanok a király személyétől s ezentúl
               Párisban fognak tanácskozni), majd az udvari kíséret. Így indul a menet sáros,
               csatakos őszi időben útnak Páris felé, - itt megy az egész ezeréves francia
               királyság. S a nép nem kíméletes iránta. Gúny, sértés, dühkiáltás fogadja őket minden
               oldalról. Az érettük, a védelmükben elhalt hős testőrök fejét ott viszik előttük
               lándzsákra szúrva és Marie Antoinette behunyja szemét, hogy ne lássa a szerencsétlen
               áldozatokat, kik az ő életét védve pusztultak el. Felgerjedt asszonyok illetlen
               táncot lejtenek a királyi kocsi körül s a királyné arca halálsápadt, szeme ég az
               elfojtott könnyektől... Egyetlen szót sem szól az úton, csak nézett mereven maga elé.
               Talán szép, boldog gyermekkora jelent meg előtte. Édesanyja, a hatalmas császárné...
               Talán a schönbrunni parkot látta szökőkútjával, ligeteivel, gloriettjével...</p>
            <p>Vagy talán az elhagyott Versailles, a kis Trianon jelent meg képzeletében...
               Versailles, a tündöklő, a ragyogó, melyet soha-soha nem látott többé!... A nép viszi
               be őket Párisba... S bár még a korona a fejükön ragyog, ők már nem uralkodók többé...
               Ők már rabok, túszok a fellázadt, elkeseredett nép kezében.</p>
            <p>Rettenetes nap ez!... Sajnálni való a nép, mely annyi vér és szenvedés árán jut el a
               megváltáshoz, és sajnálni való a szerencsétlen királyi család, melynek íme fizetnie
               kell 33 királyi nemzedék bűnéért... A szerencsétlen mártírok mennek végzetük
               felé.</p>
          
            <p>S a nagy, a véres, tragikus napot hadd élénkítse egy kis humoros epizód. Azon az
               emlékezetes éjjelen, mikor ott verték a király szobájához vezető ajtót, mikor
               Lafayette az utolsó pillanatban megérkezett, a biztos haláltól megmentve őket, akadt
               ember, kinek még ekkor is az etikett volt a legfőbb dolog a világon. Lafayette
               ugyanis belépve az ajtón, egyenesen a királyhoz ment, letérdepelt, hogy életét és
               vérét felajánlja az uralkodó védelmére. De Brèze márki, a főudvarmester, azonban
               illetlennek találta, hogy valaki így, minden bejelentés nélkül lép az uralkodó elébe,
               Lafayette elébe állt hát, feltartóztatta és ott a halálos veszedelem percében
               hivatalos, ceremóniás nyelven jelentette:</p>
            <p>- Márki úr, a király őfelsége hajlandó önt legmagasabb színe elé ereszteni és
               hajlandó az ön alázatos előterjesztését legkegyelmesebben meghallgatni.</p>
            <p>Így beszélt a versaillesi főudvarmester 1789 október 6-án, mialatt a nép átkozódva
               verte a király lakosztályába vezető ajtót.</p>
          
         </div>
        <div type="chapter">
            <head>XI.</head>
            <p>Ami ezután Versailles kikergetett lakóira vár, az már csak nyomor, szenvedés és
               megaláztatás. Egy nagyon szomorú színjáték, melynek az lehetne a címe: A királyság
               alkonya.</p>
            <p>Néha még vannak szép órák is, a király és a francia nemzet mintha meglelte volna a
               kibékülés útját... Íme a Bastille lerombolásának évfordulóján, 1790 július 14-én,
               nagy ünnepség van a Mars-mezőn. A király, a nemzetgyűlés kölcsönösen hűséget
               esküsznek egymásnak s leteszik az új alkotmányra az esküt.</p>
            <p>De a kibékülés nem tart soká. A király - ezt meg kell mondanunk róla őszintén,
               anélkül hogy a boldogtalan ember emlékét gyalázni akarnánk - soha, egy pillanatig sem
               ragaszkodott komolyan sem a nemzet ügyéhez, sem az új alkotmányhoz. Kényszerítve
               adta beleegyezését, de amint alkalom fordult, igyekezett mindent visszaszívni. Nem is
               tudták vele az új eszméket megkedveltetni. Jóakaratára durva erőszak, közeledésére
               keserű sértegetés a válasz.</p>
            <p>A király a marsmezei ünnepélyes kibékülés után követeket küld Coblenzbe (ide
               gyülekeztek az emigrált nemesek és tisztek). A követek sürgősen kérik a trieri
               választófejedelmet, engedje meg, hogy a hadsereg a szorongatott király megmentésére
               Coblenzben megszerveztessék. Hogy aztán elindulhasson Páris ellen s a királyt
               kimentse a csőcselék kezéből. A választófejedelem meg is enged mindent. Ott van sok
               ezer hű francia nemes és tízezer képzett tiszt. De milyen különös hadsereg! Csak
               tisztje van... Közkatonája nincs, egyetlen egy sincs!</p>
            <p>A közkatonák odahaza maradtak Franciaországban. Hazájuk védelmére fogták a fegyvert
               és elhatározták, hogy megvédik azt minden külső és belső ellenség ellen! A király
               követei sorra járják az osztrák, porosz, angol, orosz és svéd udvarokat. Lajos
               egyszer arra kéri fejedelemtársait, hogy ne hagyják el a végveszélyben; másszor meg
               azt üzeni, hogy csak maradjanak otthon, mert ő már kibékült népével. Boldogtalan
               szegény ember! Ki segíthetne már rajtad, mikor te magad sem tudod, mit akarsz, mit
               kívánsz?! Híveid majdnem mind emigráltak. Nem vezet már téged egyéb, mint a saját
               ingadozó lelked, meg a királyné tanácsa.</p>
            <p>Pedig jöhet-e jó tanács ettől az elkeseredett, gőgös, szenvedélyes asszonytól, ki
               kénytelen tűrni, hogy rangját, méltóságát, becsületét megalázzák, bepiszkolják,
               sértegetik. A büszke Habsburg-leány szívesebben választotta volna a halált ennél az
               életnél. De mikor a király lemondásról beszél előtte, megrázza fejét. Nem, nem, ezt
               nem teszik!... A királyi hatalom éppen úgy hozzátartozik, mint élete, csak az veheti
               el tőle az egyiket, ki a másiktól is megfosztja.</p>
            <p>Levele, melyet testvérbátyjához, Lipót osztrák császárhoz és magyar királyhoz írt,
               híven beszámol a boldogtalan, agyongyötört asszony lelkiállapotáról.</p>
            <p>“Ha Felséged segítsége még késik, - írja - úgy mindennek vége. Az életünk
               veszedelemben van, - de ki törődik ezzel, kedves bátyám. Szívesen odaadnám, csak ne
               hallanám nevünket, hitünket, méltóságunkat bemocskolva, meggyalázva. És ne gondolja
               Felséged, hogy ez a gaz őrület, ez a szabadságmámor csak minket fog tönkretenni.
               Kicsap a láng Franciaország határain és ha idejében meg nem fékezik - felgyújtja
               egész Európát... Édes bátyám, hát csakugyan itt kell nekem élnem!... Az én nevemmel,
               az én véremmel, az én származásommal?! Itt számlálni a napokat, mint a piszkos
               canaille foglya. A királyi hatalomról pedig nem szabad lemondanunk. Isten adta azt
               nekünk s Isten ellen vétkeznénk, ha a nekünk rendelt helyről távoznánk.”</p>
            <p>A levél azonban nem jut el az osztrák császárhoz. Marie Antoinette futárját elfogják
               és a levél minden sora nyilvánosságra jut. Íme tehát figyeljetek, Franciaország
               királynéja szövetkezett az ellenséggel Franciaország letiprására s leigázására...</p>
            <p>Mikor a királyné levele nyilvánosságra jutott, Rolandék házánál megint összegyűltek
               barátaik. A bizalmas körön kívül ott volt még Danton, Camille Desmoulins és Pétion
               is, kit az utóbbi időben, mióta Baillyet, a polgármestert, az udvarhoz való
               barátkozással gyanusították, úgy emlegették, mint Páris leendő polgármesterét.</p>
            <p>Rolandné haragosan emelte fel a fejét. A királynéról beszéltek.</p>
            <p>- Ez az asszony... Förtelmes, amiket csinál... Most már láthatják, hogy nem lesz
               addig nyugalom Franciaországban, míg ez az asszony itt él.</p>
            <p>Így beszélt Roland de la Platière felesége, kiről tudták, hogy a legjobb, legnemesebb
               szívű teremtés, ki ha a kertben sétált, felvette a hernyót az útról, nehogy
               véletlenül reátaposson. Ide vezeti az embert a politikai vélemények különbözősége...
               Valóban az ember a legkülönösebb állat a föld minden lakosa között.</p>
            <p>Most Vergniaud szólalt meg:</p>
            <p>- Madame, - mondotta Rolandné felé fordulva - a mi programmunkban nem foglaltatik
               bent az asszonyok legyilkolása.</p>
            <p>- Ki beszél gyilkosságról? - vágott közbe Barbaroux. - A király váljék el feleségétől
               és küldje vissza Ausztriába. Ezen az áron talán még a trónját is megmentheti.</p>
            <p>Rolandné hidegen, keményen nézett Barharouxra.</p>
            <p>- Vajjon az a mi hivatásunk, hogy a király trónusát megmentsük? Vergniaud félreértett
               engem. De ön, Barbaroux, úgy látszik, egyáltalán nem képes megérteni.</p>
            <p>Várt egy pillanatig és kutatólag végignézett a férfiak arcán. Azok szemlátomást
               zavarban voltak és lesütötték a szemüket. Csak Danton állta az asszony pillantását.
               Danton mosolygott.</p>
            <p>- Ölni? gyilkolni? - szólt Rolandné emelt hangon. - Asszonyt ölni, ez alávaló,
               becstelen és kegyetlen dolog! A királyt elválasztani a feleségétől? Ennek nincs semmi
               értelme. Nekünk Franciaországot kell elválasztani - a királyságtól.</p>
            <p>Danton tapsolt, a többiek éljeneztek. Rolandné kipirult arccal nézett körül.</p>
            <p>- A monarchiát - mondotta - már csak Mirabeau tartja kezében.</p>
            <p>- Csak? - kérdezte Danton gúnyosan. - Ez a csak szó nem illik a Mirabeau neve mellé,
               Madame. Mert ez az ember több, mint mi mindnyájan együttvéve, több, mint egész
               Franciaország!... És ha Mirabeau komolyan tartja kezében a monarchiát, ha igazán meg
               akarja menteni a trónt... akkor ez az ember - mert ez olyan ember - meg is fogja
               menteni.</p>
            <p>- Egy egész ország akarata ellen? - kérdezte Rolandné.</p>
            <p>- Egy egész világ akarata ellen, Madame.</p>
            <p>- Ön ennyire hisz a Mirabeau gróf erejében?</p>
            <p>- Egyébben sem hiszek, Madame, csak az igazi ember, csak az igazi férfi erejében!...
               Egy igazi férfi!... Ez a legnagyobb és legritkább csoda a világon. Kár, hogy
               ellenségeim táborában van belőle a legkülönb példány.</p>
            <p>- De hát mit akar ez a Mirabeau?</p>
            <p>- Ha ezt tudnánk! Ha ezt értenénk...</p>
            <p>- Nyiltan beszélik, hogy az udvar megfizette s pénzért állt a királyi vétójog
               pártolására. Egy ember, akit megvettek!...</p>
            <p>Danton fejét rázta.</p>
            <p>- Megfizettek?! Lehet... Nem tudom... Megvették?! Ez az, amit nem hiszek. Mirabeaut
               nem lehet megvenni. Ez az óriási szellem, ez a halhatatlan géniusz mindig a maga
               útját járja. Milyen az az út?... Mi van a végén?... Ez, amit nem látunk, nem tudunk.
               De ha Mirabeau komolyan meg akarja menteni a királyságot s ha valami véletlen
               körülmény közbe nem jön, akkor a capetingi monarchia csakugyan meg van mentve.
               Ismétlem, hogy ha Mirabeau komolyan akarja... s ha a sors közbe nem szól...</p>
            <p>Késő este mentek el a vendégek. Danton megint Camille Desmoulins-nal indult
               útnak.</p>
            <p>- Alapjában véve itt a Rolandék házában gyűlnek össze Franciaország legértelmesebb
               emberei, - mondta Camille.</p>
            <p>- Franciaország legszebben beszélő emberei, - vágott közbe Danton - s ez a két dolog
               nem egészen egy ám, Camille.</p>
            <p>- Te nem szereted őket!</p>
            <p>- Ugyan, Camille, keresném akkor a társaságukat? Szeretem, becsülöm és sajnálom őket.
               Sohasem viszik semmire és tönkremegy minden ügy, mit ezek az emberek kezükbe vesznek.
               Mondottam már, Camille, hogy az igazi férfiember sokkal ritkább jelenség, mint
               gondoljátok. Itt, ebben a társaságban - és kezével Rolandék háza felé mutatott - csak
               egyetlenegy férfiember van.</p>
            <p>- Egyetlenegy? Ki az, Danton?</p>
            <p>- Rolandné, - felelt komolyan Danton.</p>
            <p>Camille megállt.</p>
            <p>- Ne nézzél így reám, Camille. Ebben a girondista körben egyedül az asszony tud
               akarni, cselekedni habozás, megalkuvás nélkül. De persze csak az ő
               álom-köztársaságáért... Ez az antik minta után felépült álom-köztársaság olyan neki,
               meg Brissotnak, meg Vergniaudnak meg a többinek, mint Robespierrenek a teljes
               egyenlőség alapján felépített új társadalom és Maratnak a vérszomjúság, az
               ölnivágyás. Dogmatikus emberek, nem lehet velük mit csinálni.</p>
            <p>- Hát azt hiszed, hogy ez a girondista kör nem akarja a Robespierre teljes társadalmi
               egyenlőségét és az osztályok eltörlését?</p>
            <p>Danton fejét rázta.</p>
            <p>- Azt mondják, akarják. S mivel becsületes emberek, bizonyára hiszik is, amit
               kimondanak. Egyelőre Robespierre is hisz nekik. Nem sokáig fog tartani a hite s akkor
               a jóbarátból - mert most igazán barátjuk Robespierre - meglátod, halálos ellenségükké
               és üldözőjükké válik. Most még bízik ebben a girondista körben és azt hiszi, hogy
               ezek segítenek neki a népszuverenitás útján az osztálykülönbséget eltörölni, holott
               a gironde sohasem akarhatja a kiváltságosok osztályát eltörölni, hanem...</p>
            <p>- Hanem? - kérdezte Camille.</p>
            <p>- Maga akar a kiváltságosok helyére ülni. Elűzni az arisztokratákat, hogy aztán
               helyébe ülhessen a művelt, vagyonos, értelmes polgárság. Ez a gironde, illetve a
               Rolandné terve. Mert hiszen mindnyájan azt csinálják, amit a szép asszony akar. De
               mit gondolsz, belé nyugszik-e ebbe Jean Jacques Rousseau fanatikus tanítványa,
               Maximilien Robespierre?!... Robespierre ki a népszuverenitás útján akarja a
               társadalmi egyenlőséget megcsinálni. Most még nem látja a girondisták tervét, - talán
               ők maguk sem látják világosan, - de észre fogja venni, mert Robespierre gyanakodó,
               bizalmatlan és ha nem is lángész, - de éleselméjű ember.</p>
            <p>- S mit gondolsz, nincs megegyezés?</p>
            <p>- Nincs. Nem is lehet. Alapjában véve, ezek a girondisták mindnyájan arisztokraták s
               leggőgösebb, legmerevebb, legzárkózottabb közöttük a párisi vésőmesterember leánya,
               Manon Philipon, az öreg Roland szép fiatal felesége.</p>
            <p>- Hát akkor - kérdezte Camille habozva - hát akkor Danton, te kihez csatlakozol?</p>
            <p>Danton megállt és tetőtől-talpig nézte Camillet.</p>
            <p>- Én soha sem csatlakoztam senkihez. Én körém fognak gyűlni majd azok, kiket vezetni
               fogok. Legszívesebben ezekkel a Rolandistákkal mennék. Bár sok furcsa alak van
               köztük. De tehetségesek, jóhiszeműek, becsületesek és szimpatikusak. Mit gondolsz,
               barátom, ha Vergniaud az én utasításom szerint mondaná el gyönyörű szónoklatait?!...
               Ha Brissot az én érdekemben írná pompás politikai cikkeit?!... S a többiek? Mind
               használható ember az én kezemben. De mit tehetek velük?!... Ezek az emberek
               belebolondultak az ábrándjaikba és Vergniaud sohasem fogja elhinni, hogy ha szántani
               akarunk, fel kell törni tenyerünket, hogy ha gazt gyomlálunk, okvetlenül sáros lesz a
               kezünk, hogy ha a termést le akarom aratni, megizzadok. Oh az a szép, mindenkin
               felülemelkedő esztétika!... Nem, ezek nem bírnak feltört tenyeret, izzadt homlokot,
               sáros ujjakat látni, - hát még - ha kell, mert lehet, hogy kell, hogy nem lehet
               elkerülni - embervértől befecskendezett kezet.</p>
            <p>- De Danton...</p>
            <p>- Ej, de megijedtél, fiam!... Hiszen már ebből kaptunk ízelítőt... És lehet, hogy jön
               a folytatás nemsokára... Pedig én szeretném, én nem bánnám, ha a véres folytatás
               elmaradna... De hát... Nem szabad megijedni, nem szabad félni, Camille. Bejössz velem
               a cordiliersek klubjába?</p>
            <p>- Nem. Főfájásom van.</p>
            <p>A két barát elvált. Camille lakása felé tartott, hol ifjú felesége, a szép Duplessis
               Lucy várta.</p>
            <p>A sarkon hirtelen valaki megállította.</p>
            <p>Az a dúlt arcú, rongyos ruhájú ember állt vele szemben, kivel már néhányszor
               találkoztunk. Jean Paul Marat szólította meg a fiatal újságírót.</p>
            <p>- Honnét jön?</p>
            <p>- Rolandéktól, - felelt Camille. - Gyönyörű esténk volt.</p>
            <p>Marat gúnyosan felkacagott:</p>
            <p>- Igen, hallottam. Szép asszony van a háznál, aki politizál. Nagy vacsorákat adnak és
               rózsaleveleket dobnak a borospohárba, mint a régi görögöknél volt szokásban. Aztán
               koccintanak az emberi műveltségre, kultúrára, haladásra, meg a többi ostobaságra, mit
               ők maguk sem vesznek komolyan.</p>
            <p>- Honnét tudja ön ezt, Marat polgártárs?</p>
            <p>- Lehet, hogy azok komolyan veszik, kik nyolcfogásos vacsorát esznek és
               rózsaleveleket hintenek a borospoharakba. De a nép, mely a fekete földet rágja az
               éhség kínjában, nem sokat törődik a Rolandék komédiájával. Más gondja van.</p>
            <p>- Tudom. A nép a boltokat töri fel és rabolja ki az ön utasítására, Marat
               polgártárs.</p>
            <p>- Helyesen teszi. A nép csak azt veszi vissza, ami az övé.</p>
            <p>- És a bolt ajtajába kampós szeget ver s a szegre felakasztja a bolt tulajdonosát. Ez
               is az ön utasítására történik?</p>
            <p>- Ez is. A társadalmat meg kell tisztítani az embernyúzóktól és árúuzsorásoktól.</p>
            <p>- A társadalom megtisztítása?!... Komolyan hiszi ön, hogy ez a helyes út, mely célhoz
               vezet?</p>
            <p>- Nem, a helyes út a rózsalevél a borokban és a szép szavalatok a humanizmusról,
               könyörületről, meg az emberszeretetről. Oh, ezek a hazug, becstelen komédiások.</p>
            <p>Camille nevetni próbált, de a hangja erőltetett és keserű volt.</p>
            <p>- Kedves polgártárs, maga még jobban gyűlöli Rolandékat, mint az arisztokráciát.</p>
            <p>Marat komoran bólintott:</p>
            <p>- Sokkal jobban gyűlölöm őket, sokkal jobban. És sajnálom, hogy a sorrend miatt mégis
               az arisztokratákkal kell előbb végeznem. Az ötszázezer fejnek le kell hullni és ebbe
               a számításba nemcsak az arisztokraták vannak belevéve, hanem a hájas, zsíros,
               meggazdagodott polgárok és az ideális, bolond széplelkek, a maga humanizmusról
               szavaló antik görögösdit játszó ismerősei is, Camille.</p>
            <p>- De hát miért? Mi okból? Nem értem.</p>
            <p>- Nem érti. Mert a gazdag, művelt, elégedett polgárság éppen olyan ellenségünk, mint
               a nemesség. A teljes társadalmi egyenlőséget tűzzel-vassal meg kell teremtenünk.
               Nekem nem kell egy új arisztokrácia. Hogy az elpusztított grófok helyébe a művelt,
               gazdag polgárság kerüljön, az reánk nézve éppen olyan csapás, mint az arisztokrácia
               hatalma. A nép szuverenitásának rovására menne ez is. És ezt én sohasem fogom
               tűrni. Pusztuljanak egyszerre mind a ketten.</p>
            <p>- De hát akkor ki vezeti az országot?</p>
            <p>- A nép. Egyedül neki van joga kormányozni, uralkodni. Ön csak azt látja, hogy
               üzleteket tör fel és boltosokat húz fel a lámpavasra, én pedig azt látom, hogy már
               kezdi megteremteni az új társadalmat a teljes egyenlőség alapján.</p>
            <p>- A teljes társadalmi egyenlőség?!... mondta Camille elgondolkozva - ilyesmit beszél
               Robespierre is, de az ő programmjában nincs benne az ötszázezer levágott emberi
               fő.</p>
            <p>- Robespierre? - és Marat megvetően kacagott. - Robespierre álmodozó. Amellett gyáva
               is és alapjában véve: szentimentális és érzékeny szívű ember. Nem vezérnek való.</p>
            <p>- És Danton? - kérdezte Camille büszke hangon. Imádta barátját és kitartott vele
               hűségesen, egészen közös végzetükig.</p>
            <p>- Danton? Oh, az egészen másforma ember. Egészen másforma... Az nem gyáva, nem
               szentimentális és nem képmutató. Egész férfi, bátor ember, óriási lángész, de sem
               elveiben, sem meggyőződéseiben nem elég szilárd. A forradalom, népszuverenitás,
               társadalmi egyenlőség, ez neki mind csak színpad; azt nézi, hogy jó és előnyös
               szerepet kaphat-e benne. És egy jó szerepért feláldozza elveit, meggyőződéseit.</p>
            <p>- Szóval, ön Dantonra számít. De elfelejti, hogy Danton nem vérszomjas.</p>
            <p>- Nem. Ma még nem az. Azt hiszi, hogy vér nélkül is megkaphatja a vezetőszerepet. De
               ha egyszer belátja, hogy nem... hogy ez vér nélkül nem megy, majd meglátja, Camille,
               habozik-e a maga barátja vérfürdőt rendezni Párisban, vagy akár az egész
               Franciaországban?! Majd meglátja... Nem mondom, hogy szívesen teszi,... nem... de
               azért megcsinálja. Most még bátorsága, elszántsága, nagy organizátori képessége,
               lángelméje, lustasága mind a vérnélküli megoldás felé hajtja. De ha belátja, hogy így
               nem megy, nem lehet, akkor Danton mellém fog állni és segít nekem levágatni az
               ötszázezer fejet, melyre okvetlenül szükségem van.</p>
            <p>Camille tréfálkozni próbált, bár még az ajka is fehér volt a rémülettől.</p>
            <p>- Pontosan egy fél millió? Alkudni nem lehet, Marat polgártárs?</p>
            <p>- Velem nem. És én meg fogom kapni azt, amire szükségem van. Annak az ötszázezer
               fejnek le kell hullnia, hogy az új Franciaország felépüljön.</p>
            <p>- De az én fejem csak biztonságban van? - próbált tovább enyelegni Desmoulins.</p>
            <p>- Mindenesetre vigyázzon reá, Camille - mondta Marat, komoran szembenézve a
               fiatalemberrel, aztán anélkül hogy kezet adott volna, gyorsan megfordult és Camille
               egyedül állt a hűvös, borzongós éjszakában.</p>
          
         </div>
        <div type="chapter">
            <head>XII.</head>
            <p>Sokat beszéltünk már a klubokról, melyek oly nagy szerepet vittek a forradalom
               történetében. Volt idő, mikor a nemzetgyűlés, később a törvényhozó gyűlés kezéből
               teljesen kiesett a hatalom s a klubok dirigáltak Párison keresztül egész
               Franciaország felett.</p>
            <p>Ezek a klubok nem voltak szórakozó-, mulatóhelyek, társas összejövetelek számára. Az
               első, az úgynevezett “Breton-klub” Párisban keletkezett s a politikai helyzettel
               elégedetlenkedők gyűlőhelye. Ez a Breton-klub később a jakobinus-kolostorba költözött
               át és ettől fogva jakobinus-klub lett a neve.</p>
            <p>A jakobinus-klubban egyideig békésen elfértek az alkotmányos monarchia hívei,
               Lafayette, Bailly, Condorcet, Robespierrel, Dantonnal, Pétionnal és társaikkal. Még
               maga Mirabeau is gyakran megjelent a jakobinusok gyülekezetén. Később, mikor a
               hangulat egyre izzóbb lett, az alkotmányos monarchia hívei belátták, hogy itt a tagok
               nagyrésze a királyság megbuktatására törekszik, kivonultak hát és külön egyesületet
               alapítottak maguknak.</p>
            <p>A jakobinus-klubban Robespierre adta elő elméleti fejtegetéseit, melyeket Danton - s
               a néptribun ebből sohasem csinált titkot - halálosan únt és lenézett. Danton mindig
               megvetette az elméleteket. Ha a Gironde vidékéről vetődött fiatalembereket türelmesen
               végighallgatta, annak csak egy oka volt, ezek a girondisták csodaszépen tudtak
               beszélni és a néptribun imádta a szépet minden formájában. Vergniaud egy-egy
               szónoklata az abszolut művészi szépség erejével hatott reá, anélkül azonban, hogy
               meggyőződésén egy szikrát is változtatott volna. Robespierre fejtegetéseit azonban
               száraznak, elvontnak, unalmasnak látta és únta az elméleteket. Ekkor alakult meg a
               “cordeliersek klub”-ja, hol a cselekvő, energikus, elszánt emberek gyűltek össze s
               ennek a klubnak Danton lett az elnöke, vezére.</p>
            <p>Bizonyára a forradalom örök kára, hogy Robespierre és Danton nem tudták egymást
               megérteni. Kevesebb vér, kevesebb könny, kevesebb szenvedés árán többet lehetett
               volna megvalósítani a forradalom programmjából, ha ők ketten nem fordulnak egymás
               ellen. De, ha jellemüket vizsgáljuk, azonnal megértjük a későbbi halálos harcot.</p>
            <p>Robespierre puritán, elvekért élő és haló ember. Elejétől kezdve szörnyen bántotta és
               bizalmatlanná tette Danton impresszionizmusa, megbízhatatlansága, szenvedélyessége.
               Mindig attól félt, hogy Danton diktátori hatalomra törekszik s egyszer csak kezébe
               ragadja a vezetést. Danton fényűző, pompás életmódja, költekezése szintén szörnyen
               bántotta Arras városának puritán, szigorú képviselőjét. Maximilien Robespierre már
               Franciaország korlátlan ura és vezetője volt és még mindig Duplay asztalos házánál
               lakott egy kis hónapos szobában és 27 souért ebédelt valami kis vendéglőben.</p>
            <p>Ha Danton fényűző életéről, rejtelmes pénzforrásairól beszéltek előtte,
               összeszorította ajkát és hallgatott. Egyelőre még nagy szüksége volt Danton
               lángelméjére, szervezőképességére, agitátori talentumára és arra, - mit Robespierre
               legjobban irigyelt tőle - hogy az emberek éltek-haltak érte. Robespierre sohasem volt
               olyan népszerű, mint Danton. A nép imádhatta a társadalmi egyenlőség puritán
               apostolát, de képviselőtársai félrehúzódtak tőle, s amint hatalma erősödni kezdett,
               reszkettek a komor, zárkózott embertől.</p>
            <p>A fizikai bátorság kétségtelenül sokkal nagyobb volt Dantonban, a morális erő és
               rendíthetetlen kitartás azonban Robespierre előnye volt. Ha e két ember erényeit
               hibáik nélkül össze lehetett volna olvasztani!... Ha Danton olyan kitartóan és híven
               ragaszkodik elveihez, mint Robespierre, ha Robespierre lángelmével,
               szeretetreméltósággal, fölényes és bátor cselekvési készséggel bír, mint ahogy az
               megadatott Dantonnak, akkor a forradalomban nem kell annyi embervérnek elfolyni és az
               eredmény százszorosan több lett volna mindnyájunk üdvére, javára és boldogságára.</p>
            <p>Azonban, ha az ellentét meg is volt a két férfi között, egyelőre még egy úton
               haladtak. Robespierre nagyon jól ismerte Danton lángelméjét és erejét, érdeke volt
               hát, hogy magához csatolja. Különben is a sok rágalom között, mellyel Arras
               képviselőjét illették, a legigazságtalanabb az, mely előre eltökélt vérengző
               gyilkosnak festi. Soha, soha álmában sem jutott eszébe, hogy ő, ki állását otthagyta,
               mert nem akart halálos ítéletet aláírni, tengernyi vért fog kiontatni. A vér
               kiontatott, - ezt nem lehet lemosni Robespierre emlékéről - de hazugság, hogy mindez
               előre elkészített terv volt nála. Sohasem volt ez programmjában és nem volt benne
               hajdani bajtársának legyilkolása sem. Ami később történt, azt majd látni fogjuk.</p>
            <p>Egyelőre még esténként kifejti elveit a jakobinus-klubban. Elveit az új társadalmi
               egyenlőségről, a szeretet, a jóság, a megbecsülés jövendő országáról. Soha jobb,
               szebb, emberszeretőbb programmja embernek nem volt, mint Robespierrenek, ki az
               emberszeretet, az irgalom, a jóság nevében kegyetlenül ölt, pusztított, gyilkolt,
               mert azt hitte, hogy akik útjában állanak, azokat el kell távolítani minden
               melléktekintet nélkül. Tervei, melyek gyönyörűek, világmegváltók, boldogítók, sőt
               vallásosak, - mert Robespierre erősen istenfélő lélek - vérengzőkké válnak, amint a
               gyakorlat lehetetlenségével szembekerülnek. Robespierre az emberi vér, az emberi élet
               árán is ragaszkodott ideáihoz. Ha nem olyan fanatikus, kétségkívül türelmesebb és
               könyörületesebb lett volna. Ha nem szereti annyira a jó erkölcsöt, nem küld annyi
               embert a vérpadra, ő igaz, becsületes és hű munkása akar lenni a társadalom
               újjászületésének, de a társadalom egy része ellenszegült. Robespierre ekkor -
               megragadta a bárdot és azt hitte, hogy az embernek joga van Isten bakójává tenni
               magát. Gyászos tévedése átkossá tette nevét és vértengerbe borította a szerencsétlen
               Franciaországot.</p>
            <p>Így, csak így érthetjük meg ezt az embert, ki egyik kezével olyan alkotmányt írt,
               mely Plátó köztársaságára emlékezteti az embert, melynek minden oldalán ott van
               felírva Erény, Igazság, Könyörület, Szeretet, másik kezével pedig a világ
               legvérengzőbb és legrémesebb emlékű intézményére: a forradalmi törvényszékre
               támaszkodik.</p>
            <p>De ne vágjunk az események elébe... Egyelőre ő is, Danton is még a háttérben áll.
               Franciaország vezetését Mirabeau gróf tartja kezében. És Mirabeau igenis meg akarja
               menteni az ezeréves capetingi monarchiát.</p>
            <p>Emlékezzünk meg arról, mit mondott Danton?... Ha Mirabeau gróf akarja, meglesz... Ha
               komolyan akarja, - ha valami véletlen közbe nem jön...</p>
          
            <p>És ez a sötét véletlen már ott terjeszti szárnyát. Mirabeau mindent megtehet, ha
               komolyan akarja - mondja Danton és úgy látszik, Mirabeau komolyan meg akarja menteni
               az ezeréves monarchiát.</p>
            <p>A Párisban folyton megismétlődő lázongások, felkelések elkomorítják Mirabeaut. A
               vidékről is rossz hírek jönnek. A határok körül idegen ellenség sorakozik. Mirabeau
               gróf elgondolkozva néz maga elé. A vihart az ő hangja keltette fel. De íme a vihar
               túlerős lett. “Nem szeretném, - mondja barátainak - ha csak egy nagy rombolásért
               dolgoztam volna.”</p>
            <p>Mindent bevilágító lángelméje elhiteti vele, hogy képes lesz a vihart lecsendesíteni.
               Pedig Mirabeau gróf téved... A népet el lehet indítani szónoklatokkal, de megállítani
               csak szuronyokkal és ágyúkkal lehet, ha ugyan lehet valahogyan.</p>
            <p>De Mirabeau bízik határtalan képességeiben, szerencsecsillagjában, mely
               hányott-vetett élete során sohasem hagyta el... Talán most se?!... Ki tudja?... Talán
               még mindent meg lehet menteni, ha...</p>
            <p>Ha a sors órája nem ütött volna úgy a capetingi monarchia, mint Mirabeau gróf
               számára.</p>
            <p>- »Mirabeau betegsége, tiz sou!« - kiáltják az utcai lapok árusítói. - És Páris most
               elfeledkezve haragjáról, forrongásáról, elkeseredéséről, szívdobogva néz a palota
               felé, hol Franciaország legnagyobb fia, Mirabeau gróf haldoklik.</p>
            <p>Most egyszerre elfelejtették fogyatkozásait, gyöngéit, jellemének óriási hibáit.
               Elfelejtették a vádakat, hogy meg van fizetve s bérért védi a királyi jogokat a nép
               ellen. Nem beszél most erről senki... Csak azt tudják, hogy ő volt, ki az új utat
               megmutatta, ki szembeszállt a királyi hatalommal, ki, mikor a harmadik rend
               ingadozott, habozott, odafordult De Brèze márkihoz, a főudvarmester felé és olyan
               üzenetet küldött vele a versaillesi udvarnak, hogy az megremegett belé.</p>
            <p>Kocsinak nem szabad elhajtatni a haldokló palotája előtt és szalmával fedik be az
               utcát, hol Mirabeau szenved. A nép ott ácsorog a palota ajtaja körül, a király minden
               órában érdeklődik a nagy beteg állapota iránt. Hiába minden, Mirabeau grófnak
               indulnia kell...</p>
            <p>Íme, hát itt a véletlen... “Mirabeau gróf megmentheti a monarchiát.” Balga beszéd. A
               sors órája ütött, a véletlen nem a királyi pártnak kedvezett s íme a monarchiának
               buknia kell és Gabriel Honoré Riquetti márki de Mirabeau örökre búcsút vesz földi
               életétől.</p>
            <p>Még egyszer felemeli arcát a nap felé és halkan mondja a napra mutatva: “ha ez nem az
               Úristen, akkor bizonyosan a testvére”, aztán lehunyja szemét, mellyel oly messzire és
               mélyre látott, Franciaország egyik legnagyobb embere örökre elköltözött.</p>
            <p>A nép, mely az utóbbi időben nagyon haragudott reá, most mindent megbocsátott neki.
               Olyan temetést még nem látott Franciaország, mint amilyen Mirabeau grófé volt. Az
               udvar együtt gyászolt a néppel.</p>
            <p>Íme, hát elkövetkezett a nagy véletlen. Most már nincs, aki védje a monarchiát. Akik
               itt maradtak?!... Becsületes, jószándékú emberek... De a zseni, a vezér, az alkotó,
               az örökre itthagyta őket.</p>
          
            <p>A királynak Mirabeau halála után már igazán nincs más menekülése, mint a feltétlen
               meghódolás a nemzetgyűlés és a nép előtt. De lehet, sőt valószínű, hogy már ez sem
               ér semmit... A boldogtalan Lajos olyan sok mindent ígért és vont már vissza, hogy
               csak keserű, kiábrándult kacagás a válasz ígéreteire, fogadkozásaira. Úgy látszik,
               nincs hát más út, mint a futás, a menekülés.</p>
            <p>Lajos ezzel is úgy tett, mint a többi száz meg száz tervvel, mit szőtt és megint
               elejtett. Addig húzta, halasztotta a menekülést, míg az nagyon veszedelmes és
               bizonytalan lett. Naponta több levél ment a király hű ezredparancsnokaihoz. Futárok
               nyargalnak össze-vissza. Katonai őrjáratok cirkálnak a Metz felé vivő úton, állítólag
               nagy kincset szállítanak itt el. A királyné kiküldi ékszereit Belgiumba, útiruhákat
               rendel, mert a stílszerű kosztüm Marie Antoinettenél még most is fontos. Egy feltűnő
               nagyságú útikocsit rendelnek Korff frankfurti bankár felesége számára. Ennyi sok
               véletlen éppen elég arra, hogy a gyanakodást felkeltse, nemcsak Párisban, mely úgyis
               az őrülésig lázas és izgatott, hanem egy nyugodt, normális idegzetű városban is.</p>
            <p>Végre készen van az útiterv. A királyi pár 1791 június 20-án éjjel elhagyta a
               Tuileriákat. Késő éjszaka volt, mikor a királyi pár, gyermekeik s a király nővére,
               Madame Elisabeth, kiléptek a Tuileriák parkjából.</p>
            <p>Lajos, mielőtt eljött, még egy nyitott levelet hagyott asztalán a nemzetgyűlésnek
               címezve. A boldogtalan Lajos sohasem volt túlságosan szerencsés kezű ember, de talán
               a legszerencsétlenebb lépése e levél megírása volt. A nemzetgyűléshez intézett írás
               elpanaszolja a királyság minden sérelmét, tudatja a képviselőkkel, hogy nincs velük
               megelégedve és itthagyja Párist. Egyben visszavonja minden eddigi engedményét,
               alkotmányszentesítését és tudatja a nemzetgyűléssel, hogy törvényen kívül állónak
               jelenti ki minden határozatukat, úgy ellenük, mint a párisi nép ellen hű katonáinál
               keres menedéket.</p>
            <p>A levél oly határozott, keserű és energikus hangú volt, hogy bizonyára nem a jó,
               szelídlelkű Lajos fogalmazta. De bárki alkotta is azt a remekművet, nem jobb lett
               volna csak akkor elküldeni a nemzetgyűlésnek, amikor a király már csakugyan
               biztonságban van “hű katonái” védelme alatt?!...</p>
            <p>Június 20-án éjjel a királyi pár titokban kocsira ült és észrevétlenül kihajtattak a
               párisi sorompókon. Most már biztosra veszik, hogy meg vannak mentve. Bouillé marsall
               hadosztályához akar a király menekülni. Bouillé márkiról tudják, hogy a királyságért
               élő-haló férfiú, amellett vitéz, bátor és becsületes ember. Bouillé
               testestül-lelkestül katona, a szabadelvű eszmék, az új Franciaország nem érdekli,
               legfeljebb csöndes megvetést keltenek lelkében. Unokafivérével, Lafayette márkival
               összeveszett, mert - mint Lafayettenek írta - “nem restelt ön a nemzetgyűlésnek
               nevezett csőcselék között az emberi jogokról és emberi szabadságról szavalgatni”.
               Különben pedig nem sokat törődött a párisi forrongásokkal. A király rábízta magát és
               Bouillé élete árán is meg akarta menteni a királyt.</p>
            <p>Nem is rajta múlt a dolog, hanem az utasok végtelen járatlanságán, ügyetlenségén. A
               feltűnő nagy hintót mindenütt megbámulják és Varennesben feltartóztatják. Lajos hiába
               öltött magára más ruhát, amint figyelmesen megnézik, azonnal felismerik. Hiszen az
               aranypénzre mindenütt az ő jellegzetes Bourbon arca van reányomva. A szép királyné is
               hiába mondja, hogy ő egy frankfurti bankár felesége, Sausse fűszeres házába viszik
               őket s itt kell bevárniok, míg a nemzetgyűlés dönt sorsuk felett.</p>
            <p>Életüknek eme szörnyű éjjelén Marie Antoinette megint jóval erősebb és
               méltóságteljesebb volt, mint férje. A jó Lajos mindjárt enni kért, miután
               abnormálisan nagy étvágyát kielégítette, lefeküdt és elaludt. Marie Antoinette
               lefektette gyermekeit s aztán fel s alá járkált a szobában reggelig, lesve, hogy
               Bouillé marsall katonái ki fogják őket menteni.</p>
            <p>Csakhogy a Bouillé útja már teljesen el volt vágva. Vészharangok szóltak egész éjjel,
               felriasztva, talpraállítva az egész vidéket. A marsall helyett a nemzetgyűlés
               követei érkeztek meg, hogy a királyi párt azonnal szállítsák vissza Párisba.</p>
            <p>A nemzetgyűlés ugyanis reggel tudta meg, hogy a király elszökött. Áthozták Lajos
               levelét is, hangosan felolvasták, jót kacagtak rajta és napirendre tértek
               felette.</p>
            <p>Páris azonban erősen és haragosan felzúdult. Itt már nem lehetett a dolgot egy
               kacagással elintézni. Micsoda?! A király elszökött?!... És előbb visszavonta az új
               törvényeket, az alkotmányt, mindent... Oh, a zsarnok, az áruló!... És hová menekült?
               Bouillé marsall táborába, hogy aztán a marsall hadosztályával Páris ellen vonuljon és
               vérbe fojtsa a várost... De mi nem engedjük magunkat birka módjára leöletni.</p>
            <p>És Danton hangja újra végigmennydörgött az utcákon. A király megszökött! Eh bien,
               annál jobb, legalább nem kell több civillistát fizetnünk. Ha elment, szerencsés utat,
               sőt küldjünk neki útravalót, mondja ki a nemzetgyűlés a Capet-ház trónvesztését.</p>
            <p>És kétségtelen, hogy Danton kegyetlen szavai voltak a legirgalmasabbak, legokosabbak,
               leghumánusabbak. Ha megfogadják a tanácsát és kimondják a trónvesztést, akkor a
               király és családja nem szenved tovább és nem hal gyalázatos halált a vérpadon. A
               nemzetgyűlés azonban nem bírta magát a radikális lépésre elszánni. Sokan borzadtak
               közülök az anarchiától, mások féltek, hogy a köztársaság cégére alatt egy kalandor
               banda ül a nyakukba, mások ismét hívei voltak a Capet-háznak. Akadtak olyanok is, még
               pedig nem csekély számban, kik szerették, becsülték a királyt emberi
               jótulajdonságaiért. Megesett a szívük a szerencsétlen emberen, könyörületesek akartak
               lenni s irgalmukkal, kíméletükkel, félrendszabályokkal a halálnak dobták át Lajost.
               Míg Danton indítványa életét megmentette volna.</p>
            <p>A nemzetgyűlés kimondta, hogy a királyt a nemzet ellenségei alávaló, gaz
               fondorlattal, vagy erőszakkal megszöktették, ő, a király, ezért az “erőszakos
               megszöktetésért” nem felelős. Ellenben a nemzetgyűlés sürgős rendeleteket adott ki,
               hogy a királyi hintót, bárhol megkapják, feltartóztassák és hogy a királyi párt
               sürgősen hozzák vissza gyermekeikkel együtt Párisba.</p>
            <p>Lafayette sietett a kapott rendeleteket azonnal végrehajtani. Páris népe nagyon el
               volt keseredve. Ő volt a nemzetőrség és a Tuileriák parancsnoka. Miért nem ügyelt
               gondosabban a királyra?</p>
            <p>Alig ment szét a nemzetgyűlés parancsa, már futár jött Varennesből, hogy a királyi
               párt feltartóztatták. A nemzetgyűlés nagyszámú nemzetőrt küldött Varennesbe, hogy
               kísérjék Párisba a királyt és családját. Küldött azonfelül két képviselőt is, kiket
               személyesen tettek felelőssé a király és a királyi család életéért és biztonságáért.
               A két képviselő Barnave és Pétion volt.</p>
            <p>Az út visszafelé hatvan hosszú óráig tartott. És e hatvan óra alatt a királyi pár
               többet szenvedett, mint később a vérpadon. A nép most még kegyetlenebb volt velük
               szemben, mint amikor először Párisba hurcolta őket. Pétion maga is szörnyen rideg
               volt, ellenben Barnave udvarias gyöngédséggel próbálta a hatvan óra gyötrelmeit
               valamiképen enyhíteni.</p>
            <p>És jellemző, hogy a királyi pár még mindig nem volt tisztában sorsával. Mikor este a
               Tuileriákba értek, Marie Antoinette azt mondta komornájának, Campan asszonynak:</p>
            <p>- A hatalom kétségkívül nemsokára a mi kezünkben lesz újra és én nem fogom
               megengedni, ha eljön a visszatorlás órája, hogy Barnaveot felakasszák.</p>
            <p>Ez a szerencsétlen asszony még Varennes után is azt merte remélni, hogy ők uralkodni,
               büntetni, akasztatni fognak.</p>
            <p>Páris dermedt, síri csöndben fogadta a királyt. Itt nem bántalmazták, nem gúnyolták,
               nem sértegették, mint a vidéken, hideg megvetéssel hátat fordítottak a királyi
               hintónak. A falakon nagy plakátokon ki volt írva: »Aki bántalmazni, sértegetni, vagy
               gúnyolni meri a királyt, az nyilvánosan mogbotoztatik; aki egyetlenegy éljent mer
               felé kiáltani, azt azonnal felakasztjuk.«</p>
            <p>És Páris nem bántotta és Páris nem éljenezte királyát. Egyszerűen hátat fordítottak
               neki, mint egy közömbös, megvetett, lenézett idegennek.</p>
          
         </div>
        <div type="chapter">
            <head>XIII.</head>
            <p>Ha már a nemzetgyűlés meg nem fosztotta a tróntól, Varennes után magának a királynak
               kellett volna lemondani. De ehhez is elhatározás kellett. S elhatározni magát a
               szegény boldogtalan Lajos soha, de soha nem tudta.</p>
            <p>Vagy a lemondást talán a királyné nem engedte. Csak pár hét telt el a varennesi
               szökés óta, de Marie Antoinette már nem gondol uralomra, hívei jutalmazására,
               ellenségei felakasztására. A királyné már sejti, hogy a vérpad felé haladnak. Ám
               legyen! A trónról lemondani?! Nem, azt soha!</p>
            <p>Közben a király is, a királyné is lázas, kétségbeesett leveleket írogatnak az európai
               udvarokhoz, hogy jöjjenek Páris ellen, tiporják össze a canaillet és mentsék meg
               őket. A leveleket - másolatokban - egy befalazott vasszekrénykében őrzik. Majd
               egyszer ezek a levelek is előkerülnek mind, mind... és hiteles tanuságot tesznek
               róla, hogy Franciaország felkent királya és királynéja maga hívta be az idegen
               katonaságot saját népeire. Országrészeket ígért oda Franciaország testéből, csakhogy
               trónusát megtarthassa. A király titkos leveleinek sürgetésére megalakul az európai
               koalíció s hadsereget szervez Franciaország ellen. Ez a mozgósítás csak siettette
               Lajos halálát. Közben újra megindul az emigrálás. Az első csapat a Bastille ostroma
               után ment el Artois grófjával, a második a varennesi szökés után most útnak indul
               újra. A nemesek és papok serege.</p>
            <p>A Mars-mezőn gyűlés jön össze, a népgyűlés kérvényt akar szerkeszteni. A kérvényben
               arra kérik a nemzetgyűlést, hogy azonnal mondja ki a trónfosztást. A gyülekezést
               Bailly, Páris polgármestere és Lafayette, a nemzetőrség parancsnoka feloszlatják, de
               csak véres harcok után. Miután a nép sem kérésre, sem felszólításra nem akar
               szétoszlani, ágyúkkal a nép közé lövetnek. Egy pillanat és száz meg száz hulla
               fekszik a Mars-mezőn. A Mars-mezőn, hol nemrégen a király és a nemzetgyűlés örök
               hűséget esküdtek egymásnak és az alkotmánynak.</p>
            <p>Milyen igaza volt Dantonnak, mikor azt kérdezte Desmoulinstól: mit tartasz, Camille,
               a szerelmi eskükről?! Ugyebár, nem sokat érnek? Nos, hát ez a Mars-mezőn elhangzott
               eskü még annál is hitványabb és semmitmondóbb volt.</p>
            <p>A marsmezei véres nap egész Párist őrjítő izgalomba hozta. Micsoda?! A nép összegyűl,
               hogy egy kérvényt szerkesszen a nemzetgyűléshez s ezért Bailly és Lafayette ágyúkkal
               lövetnek reá. Bailly és Lafayette ezen a napon veszítették el örökre népszerűségüket.
               Bailly a vérpadon fizetett meg ezért az ágyúlövésért és Lafayette száműzetésbe
               vándorolt, hogy a guillotinetől meneküljön.</p>
            <p>A nemzetgyűlés közben elkészíti az alkotmányt és feloszlik, helyet adva a törvényhozó
               gyűlésnek, hová új képviselőket választanak. A törvényhozó gyűlésbe mind
               belekerülnek... a Rolandék barátai, kiket Danton girondistáknak keresztelt el. Ott
               látjuk az új törvényhozó gyűlés legnagyobb szónokát: Vergniaudt, a kitünő
               publicistát, Brissot, a tüzes, heves Barbarouxt. Rolandék vezetőszerephez jutnak
               Párisban.</p>
            <p>Páris városa küldi be Dantont, Desmoulins Camillet, Marat-t, Legendret s a
               jakobinusokból kialakult hegypárt több tagját.</p>
            <p>A girondisták azonban többségben vannak. A törvényhozó gyűlés kétharmada az övék. És
               Rolandné boldog, hogy az ő antik köztársasága fog majd megvalósulni.</p>
            <p>Mert abban, hogy a királyságot el kell törölni, abban a Gironde és a hegypárt
               teljesen megegyeznek. Most már csak az a kérdés, mint kellene végezni a
               királysággal? Gironde szeretné törvényes formák között, méltóságteljesen és
               esztétikusan elvégezni a dolgot. A hegypárt azonban azt mondja, hogy a királyság már
               nem egyéb Franciaország testén, mint egy genyesedő rákseb, gyorsan le kell
               operálni.</p>
            <p>Sok elméleti vita után megegyeznek s a Gironde beadja derekát. Íme itt az első
               következetlenség... Elfogad olyan taktikát, mely ellenszenves neki, melyet
               becstelennek tud és ismer.</p>
            <p>A király a girondistákból nevezi ki az új minisztereket. Roland belügyminiszter lesz,
               Pétion Páris polgármestere és Dumouriez, a későbbi híres hadvezér: hadügyminiszter.
               Mondják, hogy Dumouriez nagyon fanyarul mosolygott, mikor kocsija után a nép éljent
               kiáltott. Eszébe jutott, hogy valaha éppen így éljenezték Lafayettet is... és
               most?... Lafayette most birtokára menekült, később kiszökik a határon, hogy a
               vérpadtól meneküljön.</p>
            <p>A szép Rolandné azonban boldog. A férje miniszter lett és Manon Philipon úgy érzi,
               hogy Franciaország sorsa, jövendője az ő kezükbe van letéve.</p>
            <p>Csak egy baj van. Páris sohasem szerette ezeket a Gironde vidékéről felkerült
               képviselőket, most Rolandistáknak is hívják őket, de ez nem teszi őket népszerűbbé.
               Minden mellettük szól, tehetségük, értelmességük, műveltségük, becsületességük és a
               nép mégis Robespierret, Dantont és Marat-t éljenzi és nem őket.</p>
            <p>És a nagy ellentét mindjárt a törvényhozó gyűlés megnyitása után kezdődik. Páris
               csupa jakobinus képviselőt választ és Robespierre elfordul a girondista körtől.
               Hiszen ezek az emberek a művelt, vagyonos polgárok uralmát akarják megteremteni. Hát
               ezt nem!... Ezt nem!... Maximilien Robespierre ezt nem engedheti. Hiszen ez semmivel
               sem jogosabb, mint az elkergetett papság és nemesség uralma. Szerinte csak
               egyetlenegy jogos uralkodó van: A nép! Ennek az uralmát, ennek a hatalmát kell
               megteremteni és biztossá tenni.</p>
            <p>Marat gyűlöletének véres zuhatagát a girondisták fejére önti. Lapjában: A nép
               barátjá-ban napról-napra támadja őket. Robespierre a módszert nem helyesli és
               keményen meginti Marat-t, hogy hagyjon fel a girondisták rágalmazásával és ne uszítsa
               a képviselők ellen a párisi népet. De alapjában csak más módszer szerint éppen úgy
               vesztükre tör, mint Marat.</p>
            <p>És Danton!! Őt szíve, hajlamai, meggyőződései a Gironde felé vonzzák. Danton gyakran
               megjelenik Rolandéknál és nem rajta múlik, hogy a szép asszony olyan ellenszenvesen
               fogadja. Rolandné sohasem szenvedhette Dantont, egy ízben kitört a vihar s éppen
               Barbaroux miatt, kit Danton ki nem állhatott.</p>
            <p>A szép Rolandné megkülönböztetett figyelemmel bánt Barbarouxval. Mindenki tudta
               különben, hogy Marseille képviselője, Páris legdélcegebb, legszebb férfia halálosan
               szerelmes Rolandnéba. Rolandné híre, neve azonban olyan feddhetetlen volt, hogy
               Barbaroux még egy sóhajtással sem merte elárulni érzelmeit.</p>
            <p>Csak egy ízben, mikor egy őszi este alkonyata reájuk borult, akkor Barbaroux szíve
               túlcsordult és beszélni kezdett:</p>
            <p>- Manon, maga tudja, hogy Roland nekem több, mint az édesapám és inkább meghalnék,
               semhogy őt megbántsam... De látja, mostanában sokszor eszembe jut, hogy ha én megyek
               el magához és én kérem meg a maga kezét, mikor önt még Manon Philiponnak hívták, mi
               lett volna akkor?</p>
            <p>Rolandné nyugodtan, komolyan nézett a fiatalember szemébe:</p>
            <p>- Az apám házába Roland jött el értem, Barbaroux.</p>
            <p>- És ezért leszek én örökre boldogtalan... Manon, engedje meg, hogy elmondjam.</p>
            <p>- Túlságosan sokat mondott már, barátom, vagy nagyon ostobának tart? Azért, hogy
               eddig hallgatni tudott, azért én megbocsátom magának, hogy most beszélt. És lássa,
               mert soha többé ez a téma miközöttünk szóba nem kerülhet, hát én elmondok most
               magának mindent. Ha ön annak ismer, aki vagyok és akinek mindig megmaradok, az nem
               Roland miatt van, Barbaroux. Nekem Roland a legjobb barátom, - de csak önmagam után.
               Mi az ő véleménye, érzése, gondolata, nagyon is érdekel mindaz, amit cselekszik,
               vagy gondol, de én mindig csak azt teszem, amit én helyesnek, jónak, - s mi szememben
               legfontosabb - önmagamhoz méltónak látok. Úgyebár, belátja, hogy erről a dologról
               nekünk nincs több beszélnivalónk. És ne legyen ilyen szomorú. Az én életem is telve
               van válságokkal s nekem szükségem van a maga ifjú, szép, kedves barátságára. Ha
               elvenné tőlem, nagyon szenvednék. És még egyet. A politika, a közszereplés elvette
               tőlem jókedvemet, ifjúságomat. Odaadtam könny és panasz nélkül. A magamét odaadtam,
               de a magáét, Barbaroux, a magáét védeni fogom.</p>
            <p>Barbaroux felállt és meghajtotta fejét.</p>
            <p>- Jól van, barátom, most menjen haza. És jöjjön el, ha megint olyan lesz, amilyennek
               én szeretem és becsülöm önt.</p>
            <p>Alig távozott Barbaroux, Danton lépett be a Rolandné szalonjába.</p>
            <p>- Az imént a lépcsőn láttam Páris legdélcegebb lovagját, Marseille kitünő
               képviselőjét. És ha a bánatos szerelem szobrát kellene kifaragni, bátran modellt
               ülhetne valamelyik nagy művésznek.</p>
            <p>Rolandné felemelte fejét:</p>
            <p>- Danton úr, az ön megjegyzése nem lovagias, nem gyöngéd, nem ízléses s ami
               legnagyobb hiba, - mert hiszen mégis csak egy Danton ötletéről van szó - nem is
               elmés. Önnek, mikor rossz hangulata van, nem szabad társaságba járni, a saját
               érdekében kérem erre.</p>
            <p>Danton felkelt, meghajtotta magát és egy ideig nem mutatkozott Rolandéknál.</p>
            <p>Lehet, hogy komolyan szerette a szép asszonyt és féltékeny volt Barbarouxra, lehet,
               hogy csak ingerült, kötekedő hangulatában mondta, amit mondott... Különben nemsokára
               nagyobb dolog kötötte le érdeklődését, a párisi nép felkelését készítette elő. A
               felkelést, mely a királyt trónjáról letaszítja. És Rolandék köre rokonszenvvel nézte
               a néptribun munkáját, mert biztosra vették, hogy a királyság bukása után az ő
               álom-köztársaságuk fog megvalósulni. Robespierre teljesen félreállt, ő utálta az
               utcai harcokat, de bizton remélte, hogy ha a trón romba dől, azonnal hozzáfoghat a
               népszuverenitáson keresztül az általános társadalmi egyenlőség és boldogság
               megteremtéséhez. A girondisták is, Robespierre is, Dantonnal akarták elvégeztetni a
               nagy munkát, melynek eredményeit majd a maguk céljaira használhatják fel. Danton
               pedig megvetőleg mosolygott - és nyugodtan haladt a saját, külön útján.</p>
          
            <p>Augusztus 10-én végre megtörtént a döntő ütközet. Az ezeréves capetingi monarchia
               megbukott. A párisi nép kétségbeesett haraggal ostromolta meg a Tuileriákat. A
               királyi család a végveszedelem percében a törvényhozó gyűlésbe menekült, hogy
               oltalmat és védelmet kérjen.</p>
            <p>Az elnöki székben Vergniaud ült. Sajátságos véletlen, hogy a nagy, elhatározó
               pillanatban neki kellett ott ülni, kinek jelleméből semmi sem hiányzott annyira, mint
               éppen a határozottság.</p>
            <p>A girondisták legnagyobb szónoka, legkitünőbb tehetségű és legbecsületesebb embere
               nem volt pártvezérnek való. Kényelmes, passzív, álmodozó természete szinte irtózott
               az aktivitástól. Lamartinenek, a franciák nagy írójának igaza van, mikor sajnálja,
               hogy Vergniaud politikai pályára ment; ha nem teszi, Franciaország egyik legnagyobb
               költője lett volna. Ő maga is ismerte fogyatkozásait, - mikor a pártvezérséggel
               megkínálták, nem fogadta el, második ember nem lehetett ő, hiszen óriási lángelméje
               árnyékba borított mindenkit, ő Vergniaud maradt. Vezetni nem akarta pártját, sokkal
               többet tett értük: halhatatlanná tette őket!</p>
            <p>Franciaország legnagyobb szónoka zavart és dadogó szavakkal felelt a királynak, mikor
               az elmondta, hogy védelmet és segítséget kér tőlük. Mindenesetre azonban úgy benne,
               mint az egész gyűlésben megvolt a tisztességes jóakarat, hogy megvédik a királyt a
               nép felgerjedt haragjától.</p>
            <p>És ez nem volt könnyű dolog. Ott künn tovább folyt az ostrom. A királyi vár őrségét,
               a svájci gárdát, a királyi palota hivatalnokait és cselédségét felkoncolják. Csak
               hosszú órák mulva lehet valamiképen megszüntetni a vérengzést. A nép ekkor a
               törvényhozó gyűlés elé gyülekszik és ott kiabál elkeseredetten: “Adjátok ki a
               zsarnokot és az átkos osztrák asszonyt.”</p>
            <p>A képviselők elhatározzák, hogy életük árán is megvédelmezik a királyt és családját.
               Vergniaud, Brissot, Pétion, Danton mind-mind, valósággal könyörögnek a király
               életéért és arra kérik a népet, hogy ne gyalázzák meg a szabadság szent napját egy
               alávaló gyilkossággal.</p>
            <p>A felgerjedt nép azonban tovább is ott marad a törvényhozó gyűlés kapuja előtt. Sőt
               egy ízben be is tör a terembe. Végezni akar nemcsak a királysággal, de a király
               személyével is. A királyi pár a karzaton van, a képviselők elébük állnak, hogy
               testükkel védjék őket. Rettenetes percek... Vergniaud elszántan lép a tömeg elé és
               hosszabb beszédet intéz hozzájuk. Végre sikerül őket eltávolítani és mikor kimennek,
               Vergniaud kétségbeesetten, halálsápadtan esik le az elnöki székre. »Uram, Istenem,
               milyen kannibálok! Milyen kannibálok!«</p>
            <p>Két napig tanácskoznak a királyság és a király sorsa felől. Végre határozatilag
               kimondják:</p>
            <p>1. A királyságot egyszersmindenkorra eltörlik.</p>
            <p>2. A királyt megfosztják trónjától.</p>
            <p>3. Franciaország államformája ezentúl a szabad köztársaság.</p>
            <p>4. A törvényhozó gyűlés ezennel feloszlik és helyet ad egy nemzeti konventnek.</p>
            <p>A király és Marie Antoinette ott ültek a karzaton, míg sorsuk eldőlt. Nem is lett
               volna hova menniök. Itt a képviselők oltalma alatt úgy ahogy még biztonságban
               érezhették magukat.</p>
            <p>Éjszakára a karzat mögött egy kis szobában húzódtak meg. S reggelre megint be kellett
               menni a terembe, hogy hallgassák, mint fosztják meg őket rangjuktól, méltóságuktól,
               koronájuktól, jövendőjüktől.</p>
            <p>És talán már eszükbe jutott, hogy a trón utolsó és a vérpad első lépcsője között
               olyan kicsi a távolság.</p>
          
            <p>A törvényhozó gyűlés a Luxemburg-palotába akarta vitetni a királyt és családját, de
               Marat követelte, hogy Temple vár tornyába szállítsák őket és a törvényhozó gyűlés
               engedett.</p>
          
            <p>Most vessünk egy pillantást még a feloszlott törvényhozó gyűlésre, mely sohasem volt
               sem olyan népszerű, mint a nemzetgyűlés, sem olyan zord és félelmetes, mint a később
               megalakult konvent.</p>
            <p>A törvényhozó gyűlésben a Gironde pártja uralkodott. A girondisták pedig csak újabb
               lökést tudtak adni a forradalomnak, de irányt, vezetést soha. Nem vezették ők soha a
               forradalmat, hatalmuk teljességében sem, ellenben az ragadta őket magával, mindig más
               irányban és mindig tovább, mint ahogy ők akarták.</p>
            <p>A Gironde lágy keze közt minden mozgalom elfajult. S a párt, mikor a törvényhozó
               gyűlést feloszlatta, nyiltan vallomást tett róla, hogy gyöngének érzi magát olyan
               események között, melyeket végrehajtani bátorsága, megakadályozni energiája nem volt.
               A királyt sorsára, Franciaországot a véletlenre bízta. Ez volt a Gironde legnagyobb
               hibája. Az alkotmányhoz hűtelen lett, a királytól megtagadta támogatását és félénk
               volt, amikor eljött a köztársaság kikiáltásának ideje. A törvényhozó gyűlés átmenet
               volt a nemzetgyűléstől a konventig, de elhalványul a két óriás mellett. Lamartine
               mondja: A nemzetgyűlés volt a forradalom bölcsészete, a konvent a forradalom
               energiája. A törvényhozó gyűlés nem forgatott fel semmit, nem alapított semmit,
               ellenben elejtett mindent, mit a kezébe adtak. A nemzetgyűléstől egy alkotmányt
               kapott, melyet érvényesíteni, egy királyságot, melyet megjavítani s egy
               újjászületett országot, melyet védeni kellett volna. A Gironde azonban hirtelen
               lemondott és lemondása után Franciaországot alkotmány, királyság és védelem nélkül
               hagyta. Talán nem is ők voltak gyöngék, - mondják védelmezőik - hanem az idők
               emberfeletti módon súlyosak. Lehet. Ámde az idők könnyebbek, az események
               kormányozhatóbbak voltak-e a nemzetgyűlés számára 1789 október 5-6-án, mikor a nép
               betört Versaillesbe, vagy 1789 július 14-én, mikor a Bastillet ostrommal bevették,
               vagy 1792 június 20-án, mikor a király megszökött? Vagy talán derűsebb lett a
               helyzet, mikor a konvent átvette a hatalmat? Mikor a poroszok Champagneba betörtek,
               mikor Vendée fellázadt és Lyont bevették? De e rendkívüli események a
               nemzetgyűlésben bölcsességet, a konventben pedig szilárdságot és energiát találtak.
               Miért volt hát gyöngébb a törvényhozó gyűlés, melyben Franciaország legderekabb,
               legbecsületesebb, legműveltebb és legtehetségesebb férfiai (a Gironde pártja) ültek
               és vezettek. Mert - hiába, ezt nem lehet letagadni - a Gironde pártja az
               arisztokraták iránt való gyűlöletből s a nép iránti bizalmatlanságból született.
               Közép és mérsékelt elem választotta meg őket és ez az elem nem bírt sem a magasabb
               osztályok politikai belátásával és áttekintésével, sem a nép hazafiúi fanatizmusával.
               A nemzetgyűlés Franciaország bölcseleti gondolatának képviselője volt, a konvent a
               nép fanatizmusát és energiáját képviselte. A törvényhozó gyűlés voltaképen maga sem
               tudta, kit képvisel.</p>
            <p>Mirabeau a nemzetgyűlésben szuverén képviselője volt az arisztokrácia ama részének,
               mely felvilágosodott, szabadelvű, dicsőségre és szereplésre vágyik. Robespierre és
               Danton szörnyű kifejezői voltak a rabláncaiból felszabadult népszenvedélynek, mely
               mindenáron biztosítani akarja a forradalom jövőjét. Vergniaud, Brissot és társaik
               szónokok voltak. Igen nagy, - fenséges röptű szónokok - de a cselekvésben
               tehetetlenek. Ők a forradalomnak egyszer igen gyönge, másszor igen erős lökést adtak.
               Kezükbe akarták keríteni a szuverén hatalmat és tönkretették azt. Féltek az
               anarchiától, a nép kegyetlenségétől s tehetetlenek voltak azt meggátolni. A francia
               nemzet egyre jobban elkeseredett habozásuk és határozatlanságuk miatt.
               Energiátlansága buktatta meg a jobb sorsra érdemes pártot.</p>
            <p>De viszont igazságot kell nekik szolgáltatni és meg kell mondani, hogy ha a
               Girondeban hiányzott is a tett bátorsága, viszont az önfeláldozásban,
               becsületességben, nemeslelkűségben ő állt legmagasabban minden párt között. Abban az
               időben, mikor Mirabeautól kezdve Dantonig mindenkinek megvolt a maga ára s a királyi
               civillistának nagy része a forradalom férfiúinak lekenyerezésére ment el, a Girondeot
               soha a gyanu árnya sem érte. Egyedül Robespierre személye és a girondisták pártja
               maradt tiszta és megvesztegethetetlen. S ha volt is ezekben a girondistákban
               gyarlóság, később halhatatlan vérükkel mosták le azt. S ha az energia, a másokon
               uralkodni tudás mestersége hiányzott is belőlük, önmaguk feláldozásának hősi
               bátorsága igenis megvolt bennük. S mikor választaniok kellett, hogy hóhérok vagy
               áldozatok legyenek, bátran, nemes önérzettel léptek fel a guillotinera.</p>
          
            <p>A konvent megalakul. S a konvent azonnal megérti, mit akar Franciaország tőle.</p>
            <p>Az első a határok megvédése. A poroszok már Páris felé tartanak, a braunschweigi
               herceg vezeti őket. A hercegről mindenki tudja, hogy Európa egyik legjobb vezére, ki
               igen jó iskolában, Nagy Frigyes porosz király oldala mellett tanulta meg a
               hadmívelés mesterségét. Verdun elesett... Longwyt ostromolják... Páris szíve
               megdermed és riadtan néz körül. A braunschweigi herceg táborában ott van a király két
               öccse, Provence hercege és Artois grófja. Ott vannak az emigrált főurak, nemesek
               mind. Most eljönnek bosszút állni...</p>
            <p>Most újra Danton veszi kezébe Páris sorsát és mintha Páris most egész Franciaország
               volna... Mennydörgő hangja bizalmat önt az emberekbe... Danton bízik, - ki merne
               akkor kételkedni? Dumouriez ott áll seregével és aki férfi, az nem marad tétlen az
               élet-halálharcban!... Franciaország, mely egyetlen mozdulatával leverte magáról a
               királyság, papság, nemesség jármát, most nem fogja tűrni, hogy Európa feudális
               államai rakjanak reá békót.</p>
            <p>Marat becstelen indítványára összeszedik foglyoknak, túszoknak az ittmaradt
               nemeseket, papokat és gyanus egyéneket. És eljön a legvéresebb, legrettenetesebb
               szeptember, melyről éppen oly borzadva beszél a történelem, mint a Szent Bertalan
               éjszakájáról. Mert az objektív történelem kell hogy egyaránt és egyenlően elítélje
               az igazságtalan vérengzést, akár fejedelmek, akár a felizgatott, őrjöngő nép rendezi
               azt.</p>
          
            <p>Ami szeptember első napjaiban történt, az nemcsak a francia forradalomnak, hanem a
               történelemnek egyik legvéresebb, legalávalóbb, legförtelmesebb, legbecstelenebb
               fejezete. Maga a forradalom egyik vezérférfia, Robespierre is mindig undorral és
               gyűlölettel beszélt róla. Mocskos, becstelen alakok véres, szennyes álma válik
               valóságra, örök szégyent borítva a forradalom harcára.</p>
          
            <p>De most még nem ölnek. Most a belügyminiszter palotájában vagyunk, a Madame Roland
               egyik nagy estélyén.</p>
            <p>Ott vannak párthíveik, barátaik, ott van Pétion, Danton is. Az utóbbi időben mintha
               szívesebb volna a viszony a girondisták és a néptribun között. Rolandné Robespierret
               is meghívta, de Robespierre kimentette magát. Robespierre az utóbbi időben teljesen
               visszavonult mindenkitől, csak legjobb barátjaival és rajongó követőjével,
               Saint-Juste-tal érintkezett.</p>
            <p>A vendégek jókedvűek, vagy legalább is ilyesmit mutatnak. Csak Vergniaud ül
               elmerengve, gondolkozva helyén. A törvényhozó gyűlés ama emlékezetes ülése után,
               mikor a nép betört reájuk és a király fejét követelte tőlük, Vergniaudt nem látták
               többé mosolyogni.</p>
            <p>Rolandné arca azonban ragyog, tündöklik. Minden álma teljesült!... A köztársaság íme
               itt van!... A gőgös nemesség meg van fosztva hatalmától, befolyásától. A király és a
               dölyfös Marie Antoinette fogoly, majd ha a nép izgatottsága lecsillapszik,
               tekintélyes évdíjjal külföldre küldjük őket (így képzeli ezt t. i. Rolandné). És íme
               nem teljesült-e minden álmuk?... Roland vezető miniszter s az ő kezükben van letéve
               Franciaország sorsa s bizonyára ők csak jót, nemeset és szépet akarnak mindnyájan.
               Hiszen ez volt életük célja mindig.</p>
            <p>Danton figyelmesen nézi a szép asszony sugárzó arcát. Látja, amint az leül Vergniaud
               mellé és hallgatja Rolandné gyönyörű, tiszta, csengő alt-hangját.</p>
            <p>- Barátom, - mondja Vergniaudnak - miért olyan levert? Nem történt-e meg minden, amit
               akartunk?</p>
            <p>- Amit akartunk? Nem, Madame, nem az történt. Az történt, aminek történnie
               kellett.</p>
            <p>- És ennek ön nem tud örülni?</p>
            <p>- Úgy van, Madame. Én ennek nem tudok örülni.</p>
            <p>- Tudom, önnek nemes szíve, nagy lelke van és azokra gondol, akik elbuktak, akik
               szenvedtek. De ha a királyok szenvedése meghatja önt, - gondoljon a nép hosszú,
               gyötrelmes, századokig tartó szenvedésére. Dobja a mérleg serpenyőjébe mind a kettőt
               és meglátja, hogy melyik húzza le a másikat.</p>
            <p>- Egy igazságtalanság, gonoszság vagy kegyetlenség sohasem mentsége az utána
               következőknek, asszonyom.</p>
            <p>- De hát mit akar ön? - kérdezte Rolandné kipirult arccal. - Lajos ott ül a Templeban
               és gondunk lesz reá, hogy ne történjék semmi baja. Ez gyalázat volna. Inkább
               odadobnám fejemet, semhogy egy hajaszálát meggörbítsék a fogolynak és családjának. A
               mi kötelességünk róla gondoskodni s becsületünk vesz oda, ha bajuk történik. De ez
               aztán elég!... Mártírt nem kell belőlük csinálni. Ez az ember, ez a király az
               ellenséget hívta be reánk!... Franciaország ellen idegen uralkodókkal szövetkezett s
               a mi fojtogató ellenségeinket sóvárgó szívvel leste és várta. Hagyhattuk a legfőbb
               kormányzást és hatalmat egy megbízhatatlan vagy éppen ellenséges vezér kezében? Mi
               ártalmatlanná tettük őt, Vergniaud... De tovább nincs. Mi a becsületünket adtuk a
               fogoly király életéért zálogba.</p>
            <p>- Úgy van, odaadtuk, - mondta Vergniaud. - És az a kérdés, asszonyom, hogy ki
               tudjuk-e majd váltani?...</p>
            <p>Danton nemsokára elment Pétionnal, Páris polgármesterével és azt mondta neki:</p>
            <p>- Pétion, ez a Vergniaud még nem csinált semmit és már töredelmesen szán-bán mindent.
               Mi lenne vele, ha tudná azt, amit én...</p>
            <p>- Mit, Danton?</p>
            <p>- Semmit, - felelt Danton és keményen összeszorította az ajkát.</p>
            <p>A társaság nemsokára vacsorához ült. Vergniaud Rolandné mellett foglalt helyet az
               asztalfőn. Forradalmi memoirok írják, hogy Rolandné sohasem volt olyan szép, mint
               amaz emlékezetes napon. Vergniaud felállt, hogy az új köztársaságot felköszöntse s
               Rolandné megkérte, engedje meg, hogy borospoharába rózsaleveleket szórjon, úgy mint a
               régi görögöknél volt szokásos. Vergniaud bólintott és Rolandné az övén levő
               rózsacsokorból kitépett egy virágot és annak szirmait Vergniaud poharába szórta.
               Vergniaud ezalatt odahajolt Barbarouxhoz, a fiatal marseillei követhez és halkan
               mondta:</p>
            <p>- Barbaroux, te hoztál ma este piros rózsákat Rolandnénak?</p>
            <p>- Igen, - felelt a fiatal marseillei követ.</p>
            <p>- Jobban teszed, - mondta halkan Vergniaud - sokkal jobban teszed, ha cipruslombot
               hozol. Mikor arra a köztársaságra iszom, mely vérben és bűnben fogantatott, nem
               tudom, nem iszom-e saját halálunkra?!</p>
            <p>Rolandné, ki mit sem hallott a szavakból, átnyújtotta borospoharát Vergniaudnak, ki
               mosolyogva nézett az asszony szemébe és hangosan kiáltotta:</p>
            <p>- Éljen a köztársaság!</p>
            <p>Rolandné pedig azt írta e vacsoráról naplójába: Életem legboldogabb estéje.</p>
          
            <p>És e boldog este után nemsokára elkövetkezett a forradalom legvéresebb,
               legszennyesebb fejezete: itt volt a szeptemberi becstelen, őrjöngő gyilkosság.</p>
            <p>Ki izgatta fel a népet, ki hitette el a vérig kínzott éhező várossal, hogy a fogoly
               arisztokraták, papok, polgárok vezetik a poroszokat Páris ellen?!... Az ő
               biztatásukra esett el Verdun és adta meg magát Longwy. Az arisztokraták bízták meg a
               braunschweigi herceget, hogy Párist végképen leromboltassa s a Szajna két partján
               hullahegyeket halmozzon fel. A mozgalomnak egy látható vezére van: Marat. De sokan
               azt mondják: láthatatlanul a háttérben ott áll a Danton rendező keze is.</p>
            <p>Mi volt ebben igaz? Így akarta-e Danton a soha meg nem bocsátható rémségeket, ahogy
               történtek?!... Alig hisszük. Sohasem volt vad, még kevésbbé volt vérszomjas. Sőt
               szíve hajlott a nagylelkűségre, gyöngéd, önfeláldozó barát tudott lenni.
               Igazságügyminiszter volt, bosszút állhatott volna minden ellenségén, eltiporhatta
               volna őket s meg vagyon írva, hogy míg kezében volt a korlátlan hatalom, egyetlenegy
               személyes ellensége sem pusztult el. Megvetette a kicsinyes bosszúállást és szíve
               hajlott az irgalomra. Aki kegyelemért könyörgő színe elé juthatott, azt soha el nem
               utasította.</p>
            <p>És a szeptemberi rémnapok?!... Nem bizonyos, hogy Danton rendezte, de bizonyos, hogy
               ártatlan sem volt benne. Igazságügyminiszter volt, korlátlan hatalommal, -
               megakadályozhatta volna, ha akarja... De nem akarta... Vértengert kívánt állítani
               Franciaország és ellenségei közé.</p>
            <p>Ő maga sem állította soha, hogy bűntelen a dologban. Nem szerette, ha a szeptemberi
               napokat említette előtte valaki. Ilyenkor minden vére arcába szökött. Mikor kérdőre
               vonták, büszkén felelte ugyan: “én szembenéztem bűnömmel és elkövettem azt”, de
               legjobb barátai mondták, hogy magányos óráiban szörnyű vívódásai, vergődései
               voltak.</p>
            <p>A népet könnyű volt felizgatni Maratnak. “Visznek benneteket, testvéreim, a haza
               ellenségei ellen. Ez rendben van. Menjetek el és haljatok meg a poroszok
               fegyvereitől, ha ez a végzetetek. De ne felejtsétek, hogy nem ott Verdunnél áll a
               legveszedelmesebb ellenség. Ez a gyilkos had a ti ellenségetek, az itt marad
               Párisban. Ti meghaltok ott künn a hazát védelmezve, az arisztokraták, a papok meg itt
               maradnak s legyilkolják feleségeteket, leányaitokat. Tiszta munkát kell végezni,
               mielőtt elvonultok... És most van reá a legalkalmasabb idő. Páris börtöneiben ott
               vannak a ti öldöklő, halálos, fojtogató ellenségeitek!... Ott vannak mint túszok és
               gyanusak letartóztatva. Pár ezer ember... Rövid az éjjel, gyors munkát lehet végezni,
               aztán indulhattok a poroszok ellen, legalább biztonságban harcoltok, hogy itt nem
               gyújtják feleségetekre, gyermekeitekre a házat.”</p>
            <p>És szeptember 2-án kezdődik a vad mészárlás, - tart szeptember 5-ig. Védtelen
               foglyokat ölnek le halálos, kiszámított kegyetlenséggel. Nőket, férfiakat, aggokat,
               ahogy sorra kerülnek. És három nap alatt több mint ötezer ember vesztette el életét a
               leggyötrelmesebb, legkínosabb halállal.</p>
            <p>Félre kell hogy fordítsuk fejünket ettől a gyászos, boldogtalan emléktől, örök
               szégyen, hogy megtörtént és örök fájdalom, hogy a forradalom harcát az ártatlanul
               kiontott vér örökre lemoshatatlanul bemocskolta.</p>
          
            <p>Roland vidéki úton volt és mikor hazajött, kétségbeesetten kérdezte Dantontól:</p>
            <p>- Az Istenért, mit csináltatok? Nem volt itt egy igazi férfi, akinek helyén van a
               szíve?</p>
            <p>Danton sötéten végignézett Rolandon, aztán elfordította fejét.</p>
            <p>- Volt sok ezer, de azok a braunschweigi herceg csapatai ellen indultak és nem volt
               reá idejük, hogy a te arisztokratáidat védjék.</p>
            <p>Szólt és hátat fordított Rolandnak. Később azonban fel akart hozzá menni, hogy
               kiengesztelje. A belügyminiszter nem volt otthon, Rolandné kiüzent, hogy beteg és nem
               fogadhat vendéget.</p>
            <p>Ettől a naptól kezdve Manon Philipon nem engedte be szalonjába Dantont. Irtózott a
               szeptemberi vértől és nem akart annak kezet adni többé, kit az ártatlan vér
               kiontásában bűnösnek hitt.</p>
          
            <p>De nemcsak a girondisták haragudtak, maga Robespierre is mélyen neheztelt
               Dantonra.</p>
            <p>Maximilien Robespierre, kinek emlékéhez a rémuralom legtöbb borzalma tapad, ez időben
               még nem ontatott emberi vért és látni fogjuk, hogy míg módjában volt elkerülni, éppen
               olyan lelkiismeretes gondossággal kerülte azt, mint amilyen könyörtelen ridegséggel
               mondta ki később a halálos ítéleteket.</p>
            <p>A szeptemberi vérengzéseket nem tartotta sem szükségesnek, sem indokoltnak. Már
               szeptember 2-ik napjának délutánján látta, hogy mi lesz, de akkor még nem volt Páris
               ura s így megakadályozni nem tudta. Akkori memoirokból tudjuk, hogy estefelé
               felment legjobb barátjához, Saint-Justehoz.</p>
            <p>Saint-Juste meg volt fosztva minden emberi érzéstől, ő személyesítette magában a
               forradalom hideg értelmét és kérlelhetetlen haladását.</p>
            <p>Duplay asztalos házában gyakran felkereste Robespierret és szemére vetette
               gyöngeségét, érzékenységét. Most, hogy Robespierre felkereste, nagy tisztelettel
               hallgatta mesterét, de egy csöppet sem indult meg, mikor Robespierre azokról beszélt,
               kiknek a napokban gyilkosok tőrétől és bárdjától kell elpusztulniuk.</p>
            <p>- Mindez nem szép dolog, - mondta végre Saint-Juste - de hát nem mi csináljuk s nem
               áll módunkban a dolgokon változtatni. És ne feledd, Robespierre, hogy akiket ma éjjel
               meg fognak gyilkolni, nem a mi párthíveink, sőt ellenségei a forradalomnak.</p>
            <p>Robespierre tovább panaszkodott, de Saint-Juste röviden közbevágott:</p>
            <p>- Ebből elég, Robespierre!... Nem mi öljük meg őket s ennek örülök, de eltakarodnak
               utunkból s ez mindnyájunkra nézve csak jó. - Ezzel már nyugodtan vetkőzni
               kezdett.</p>
            <p>- Mit, - kiáltott Robespierre - te aludni akarsz az éjjel?</p>
            <p>- Igen, - felelt ásítozva Saint-Juste - bocsáss meg, de én nagyon álmos vagyok. Jó
               éjszakát!</p>
            <p>Erre ledobta magát ágyára és a következő percben már aludt is. Hajnaltájban
               Saint-Juste felébredt és látta, hogy Robespierre ott áll az ablaknál és fejét
               kétségbeesetten két keze közé szorítja.</p>
            <p>- Mit, te már megint itt vagy? - kérdezte Saint-Juste rábámulva.</p>
            <p>- Én itt virrasztottam, - mondta halkan, könnyekbe fúló hangon Robespierre - itt
               virrasztottam és azokra gondoltam, kik az éjjel ezerszeres kínhalált haltak. És te,
               te aludtál, mint egy gyermek, és meg vagyok győződve róla, hogy Danton, a vérengzés
               főrendezője, szintén nyugodtan aludt.</p>
          
         </div>
        <div type="chapter">
            <head>XIV.</head>
            <p>Amit a konventtől a francia nemzet várt, az nem a bölcselkedés, nem a szép szónoklat,
               nem az emelkedett érzések kifejezése volt, hanem a határozottság, a cselekvés, az
               energia.</p>
            <p>Egész feudális Európa harcrakészen áll az újjászületett Franciaországgal szemben. S
               belül polgárháború tépi, marcangolja. A Vendée vidéke fellázadt a konvent ellen,
               kitűzte a liliomos lobogót és harcba indult a ledöntött királyságért.</p>
            <p>S meg kell adni, hogy a konvent a helyzethez illő energiával viselte magát. Danton
               kérésére a konvent kezébe vette Európa minden elnyomott népének ügyét s a rendes
               háborút egyetemes lázadássá változtatta.</p>
            <p>Dumouriez katonái védték a Párisba vezető utat, bár a tábornokot a király elfogatása
               nagyon kedvetlenné tette; ekkor még nem törte fejét szökésen, sőt remélte, hogy a
               fogoly királyt kiszabadíthatja. A Vendée ellen is nagyobb hadosztály megy és kezdetét
               veszi a legvéresebb, legszomorúbb polgárháborúk egyike, melyet később csak
               Bonaparte tud teljesen lecsendesíteni.</p>
            <p>De a konvent nemcsak a hadvezetés munkájában mutat energiát. A belső ügyek
               szervezését is hihetetlen erővel végzi. Nagyon sok törvény, melyet Napóleon alkotása
               gyanánt tisztelnek, a konvent hagyománya.</p>
            <p>Egyik nevezetes intézkedése - és ez az intézkedés volt oka a jakobinusok és
               girondisták első összetűzésének - az árak maximálása volt. A maximum-törvényt Marat
               indítványozta először (t. i. hogy a konvent törvényesen szabja meg minden
               közhasználati cikk árát) és Marat javaslatát a Gironde hevesen ellenezte.</p>
            <p>Ők úgy mondták, hogy védik a kereskedelem szabadságát, a liberalizmust. A valóság
               azonban az volt, hogy a girondistákat a gazdag marseillei, bordeauxi, lyoni
               kereskedők küldték be képviselőnek s ők az ellenzéssel választóik érdekeit
               képviselték.</p>
            <p>Mert a maximálás egyszerre véget vet a tűrhetetlen drágaságnak, nem tűri, hogy a
               kereskedelem minden emberi kínból, szenvedésből és vérből hasznot húzzon. A
               kereskedelemnek azonban karakterében van, hogy minden célt arra használ, hogy
               gazdagodjék. Ez nem csupán vétke, hanem természete is. Az aranyszomja éppen úgy
               elfásítja a szívét, mint a vérszomja.</p>
            <p>A Gironde azonban jóhiszemű, ők komolyan hiszik, hogy a liberalizmust védik, mikor a
               maximum-rendelet ellen harcolnak. Marat ugyan kíméletlenül szemükbe vágja az igazat,
               hogy a saját osztályukért harcolnak, de ők - bár a jakobinusok, sőt a párisi
               községtanács is ellenük fordul - szilárdan azt hiszik, hogy nekik van igazuk.
               Különben is kezdenek eltávolodni a néptől s Páris közt és köztük egyre mélyebb és
               áthidalhatatlanabb a szakadék. Az élet-halálharc már megkezdődött.</p>
            <p>Rolandné kétségbeesetten járkál a belügyminisztérium pompás termeiben. A szeptemberi
               gyilkosságok miatt nincs sem éjjele, sem nappala. Nem így képzelte ő el az újra
               feltámadt antik köztársaságot!... Körülnéz a tágas termekben. Ma még ő itt az úrnő...
               Mennyi küzdelem, fájdalom, gond, vesződség, - s mi legrettenetesebb - mennyi vér árán
               jutott ő ide... Vajjon meddig maradnak itt?!... Még nem is olyan régen Madame Necker
               járkált itt a gyönyörű gobelinek között. Most Necker, a hajdani népszerű miniszter
               Svájcban tengődik száműzetésben s a nép csak gúnyos megvetéssel, vagy dühös haraggal
               beszél róla... És ők?... Vajjon mi lesz velük?!... Mi lesz a párttal, melyet
               halálosan gyűlöl a párisi nép, melyet veszett vérebként üldöz Marat és a
               községtanács, melytől elfordult Robespierre, mely iránt csak Danton mutat némi
               szimpátiát.</p>
            <p>De Dantonnal szövetkezni?!... Ezt soha!... Igaz, hogy ez a hatalmas ember még
               megmenthetné, talán népszerűvé is tehetné őket, de Rolandné előtt megjelennek a
               szeptemberi vérfürdő áldozatai... Látja a megcsonkított hullákat és hallja a
               kétségbeesett emberek sikoltásait... Felemeli fejét és úgy mondja magának halkan,
               mint egy szent esküt: Soha! És ezzel a Sohá-val kimondta az ítéletet önmaga és pártja
               ellen.</p>
            <p>Bent a konventben már folyik az élet-halálharc... A girondistákat a hegypárt azzal
               vádolja, hogy árulói a köztársaságnak, melyet soha nem is akartak komolyan. Ez nem
               áll. A girondisták igenis akarták a köztársaságot, - sőt ők akarták azt
               Franciaországban legelőször, de mindig csak osztályuralom alapján, csak olyan
               feltétel alatt, hogy ők maguk kormányozzák azt, a művelt középosztály, a polgárság
               érdekében és eszméi szerint. A szeptemberi események megrettentik őket, hiszen ők úgy
               képzelték, hogy a köztársaságot fel lehet ékesíteni a meghalt monarchia finom
               modorával, kicsiszolt műveltségével, kultúrájával és ízlésével. A köztársaság neve
               alatt ők a világosság, a műveltség, a vagyon, a szellemi tehetség uralmát értették,
               szóval azokat a tulajdonságokat, melyeknek kiváltságával az ő társadalmi osztályuk
               bírt. Alapjában véve éppen olyan távol álltak a néptől, mint a királyság, a papság, a
               nemesség, soha eszükbe sem jutott, hogy a népet a hatalomhoz csak közel is
               engedjék.</p>
            <p>S a nép, a párisi nép érezte ezt öntudatlanul s az első perctől kezdve gyűlölte a
               girondisták pártját. Robespierret egy darabig félrevezették gyönyörű beszédeik, de
               mikor rájött, hogy a Gironde a polgári pártot akarja uralomra juttatni és nem a
               népszuverenitásért harcol, engesztelhetetlenül üldözni kezdte őket. Üldözte azzal a
               hideg, kitartó, soha nem lankadó gyűlölettel, mely Robespierre jellemének fősajátsága
               volt.</p>
            <p>Danton, a legnagyobb koncepciójú lélek, az igazi államférfi mindnyájuk között, egy
               pillanat alatt átlátott a Gironde lelkén. Soha egy pillanatig sem haragudott reájuk,
               még akkor sem, mikor ellene fordultak s a girondisták egyetlen jóakarójukat balga
               rövidlátással üldözni kezdték. Nagylelkű és méltóságteljes volt velük szemben, mint
               látni fogjuk. Szerette, becsülte őket tehetségükért, becsületességükért s valami
               lenéző szánalmat érzett irántuk, látva gyöngeségüket, habozásukat, - látva, hogy
               álomvilágban élnek. Elveik nem érdekelték, tudta, hogy nem tudják megvalósítani és
               óhajtotta, hogy ne pusztuljanak bele a hiábavaló kísérletbe.</p>
          
            <p>Ámde a maximum feletti harc csak egy kis előcsatározás volt. Nagyobb csapást akartak
               mérni a Girondera - a király személyében.</p>
          
            <p>A király augusztus 10-ike óta ott ült a Temple tornyában feleségével, két gyermekével
               és nővérével. Míg a Gironde pártjának kezében volt a vezetés, nem is volt rossz
               dolguk. Egy félmilliót utaltattak ki eltartásukra s a gyermekek mellé nevelőnőt és
               tanítót rendeltek. Igyekeztek számukra mentül kevésbbé fájdalmassá tenni a
               bukást.</p>
            <p>De amint a vezetés kiesett a girondisták kezéből, úgy lett egyre szomorúbb a
               szerencsétlen királyi pár sorsa. A községtanács vette át felettük a felügyeletet s
               itt olyan emberek ültek, kiket még Robespierre is gyakran megrótt kegyetlenségükért
               és embertelenségükért.</p>
            <p>Akadtak beteges idegzetű, gonosz emberek, kiknek gyönyörűségük volt mentül több
               megaláztatásban és megszégyenítésben részesíteni azt a boldogtalan embert, kinek
               ősei ezer éven át ültek Franciaország trónján.</p>
            <p>Elvesztését, halálát Marat-n és a községtanácson kívül senki sem kívánja. Az utca is,
               mintha lecsendesedett volna. A szeptemberi vér, mintha erősen nyomta volna a
               lelkeket.</p>
            <p>A jakobinus párt eleinte egyáltalában nem kívánta a király halálát. Robespierre
               kijelentette, hogy őrá nézve közömbös az egész ügy. Danton a kivégzést haszontalan és
               felesleges kegyetlenségnek ítélte, de amelyik pillanatban észreveszik, hogy a
               Girondenak milyen fontos és lelkiismeretbeli ügy a király megmentése, abban a
               pillanatban megindul a véres harc. Nem is a boldogtalan király lefejeztetéséről van
               már szó, - hanem a Gironde pártjának megbuktatásáról.</p>
            <p>Mikor ezt Robespierre belátja, azonnal azokhoz csatlakozik, akik követelik, hogy
               Lajost a konvent elé állítsák. A konvent mondjon ítéletet a zsarnok, áruló király
               felett. Az ítélet - ezt Saint-Juste előre jelzi - csak egyféle lehet: halál.</p>
            <p>Danton sokáig habozik. Nem szeretne újabb vért ontani s szívesen kibékülne a
               girondistákkal, de minden újabb közeledése csak nyers visszautasításra talál. A
               Rolandné szelleme uralkodik a párton. Rolandné pedig nem akar tudni a szeptemberi
               vérfürdő emberéről.</p>
            <p>Danton olyan lépésre határozta magát, mely semmiképen sem fért össze jellemével.
               Felkereste a girondista vezéreket, szerény, alázatos modorban felajánlotta
               fegyverbarátságát. Rideg visszautasítás a válasz.</p>
            <p>- Nézd ezeket az embereket, - mondta később felindulva Camille Desmouliusnak - nézd,
               mit mertek velem tenni?!... Egyetlen egy sincs köztük, ki csak árnyékommal is
               felérne. A természet csak két férfit adott a forradalomnak. Az egyik Mirabeau volt,
               a másik én vagyok. Mik ezek az emberek? Fecsegők. Egyikük-másikuk igen szépen fecseg,
               igaz, - de mit tesz az? Én most már magukra hagyom őket. Meglátod, az események
               nagysága összezúzza őket. Nekem nem kell bántanom őket, nem is fogom azt megtenni
               soha, hogy mindnyájan elpusztuljanak, csak magukra kell hagynom őket. És ezt már
               megtettem.</p>
            <p>Azonban a konventben még sok jóakaratot tanusít a fogoly király sorsa iránt. Nagy
               beszédet mond mellette, melyben megmentő szándékát durva szavakba burkolja.</p>
            <p>“E zsarnok királyt és családját - kezdi Danton híres beszédét - legokosabb lesz
               Franciaországból örök időkre kitiltani. Mit törődünk mi életével, vagy halálával.
               Nincs más fontosabb dolga a konventnek, mint egy hatalmától megfosztott, gyámoltalan,
               ügyefogyott ember sorsával foglalkozni?! Pusztuljanak gyorsan!... Biztos katonai
               fedezet mellett én magam kísérem őket a határokra. Franciaország kiveti e
               nyomorultakat magából.”</p>
            <p>Sokan helyeselték s a Gironde fellélekzett, hogy a király és családja elkerüli a
               hóhérbárdot, de Marat azonnal felszólalt:</p>
            <p>“Ez mind csak szóbeszéd, Danton. Az áruló Capet-t és az osztrák fúriát vérpadra kell
               vinni.”</p>
            <p>Danton egy leírhatatlan megvető tekintetet vetett Maratra, kinek a teremszolga egy
               pohár vizet vitt, és nem Maratnak felelt, hanem a poharát vivő szolgához fordult és
               így szólt:</p>
            <p>“Minek viszi Marat polgártársnak azt a vizet? Nem látja, hogy ő vérre szomjazik?”</p>
            <p>A konvent hangosan felkacag és Danton folytatja:</p>
            <p>“Én azonban nem vagyok szomjas, legkevésbbé pedig a trónjukról letaszított királyok
               vérére.”</p>
            <p>Most a Gironde első szónoka Vergniaud is felszólal:</p>
            <p>“Mit akarnak önök - mondja híres beszédében - ettől a királytól, kinek a mult
               nagyságából nem maradt egyebe, csak az önvád, hogy ezzel a nagysággal visszaélt.
               Bátorság kellett Lajost megtámadni augusztus 10-én, az ő királyi hatalmának
               mindenhatóságában. De kell-e bátorság ahhoz, hogy vérpadra hurcolják a legyőzött,
               lefegyverzett Lajost? Nem hallják-e önök odakünt dühösen kiabálni a népet: ha a
               kenyér drága, akkor a fogoly király az oka. Ha a pénz kevés és a hadsereg dolga
               rosszul áll: Lajos a bűnös. Ha mindnyájunknak szenvednünk kell az általános nyomor és
               rendetlenség miatt, oka bizonyára a Templeban van. Azok pedig, kik a népet izgatják,
               igenis nagyon jól tudják, hogy a kenyér drágasága, a pénz eltűnése, a nép éhezése és
               katonáink meztelensége egészen más okokból származik. Ki biztosít minket arról, hogy
               ugyanezek az emberek a Lajos halála után nem fogják-e azt kiabálni, hogy ha a kenyér
               drága, ha a pénz kevés, ha seregeink rosszul vannak ellátva, ha a háború nyomorai
               szaporodtak, ha Anglia és Spanyolország háborút üzent, annak mind a konvent az
               oka?!... A konvent, mely éppen XVI. Lajos halálos ítéletével zúdította reánk ezt a
               sok bajt. Ki tudja, nem szakad-e reánk egy második szeptember 2-ika véres mocskával
               és gaz őrületével.”</p>
            <p>Egypár napig mintha derülni kezdett volna az ég. Robespierre nem nyilatkozott, de úgy
               látszik, nem bánja, ha a király megmenekül. De ezekben a napokban lelték meg a
               befalazott vasládikót, mely XVI. Lajos és Marie Antoinette titkos leveleit
               rejtegette.</p>
            <p>Lajos király ugyanis, mint tudjuk, igen ügyes lakatosmester volt. Egy párisi lakatos
               avatta be őt a mesterségbe, kivel együtt a király egy vasládikót készített komplikált
               zárakkal. A ládikót befalaztatta a királyi palota egyik szobájába. Nem tudott erről
               senki, csak ő, meg a lakatosmester, ki tanította. Mikor a boldogtalan ember ügye a
               konventben szóba került, megjelent a párisi lakatos és elmondta a titkot. A
               vasládikót meglelték és benne a leveleket. A levelekben világos, tiszta bizonyság
               volt arról, hogy Lajos és a királyné állandó levelezésben voltak az ellenséggel, mely
               Franciaország ellen indult. A szerencsétlen ember maga könyörög neki, hogy siessenek,
               mentsék meg a párisi canaille kezéből. Ezek a levelek eldöntötték a király
               sorsát.</p>
            <p>A párisi községtanács és a Marat által izgatott nép egyre hevesebben követelte a
               király fejét. - Úgy érzik, hogy ha az áruló Lajos feje legördül, akkor lesz szén, fa,
               zsír, szappan, liszt s nem ölik ott künn fiaikat, testvéreiket a poroszok
               fegyverei... Mindennek a Temple foglyai az okai s ti nyomorult képviselők még
               haboztok kiadni fejét! A hazug, áruló könyörület megejtette és becstelenné tette
               szíveteket! Ti sajnáljátok a zsarnok vérét ontani s mi itt egymásután hullunk el az
               éhségtől, a hidegtől, a fegyverektől?!...</p>
            <p>Robespierre belátja, hogy nem lehet habozni, népszerűsége forog kockán. Le kell
               sújtani a királyt s egyben meg kell törni a Gironde erejét, mely az utóbbi időben
               merészen felemelte szavát még ő ellene is. Elhatározták, hogy Lajost perbe fogják
               vétkeiért.</p>
            <p>És a Gironde ellenségei kárörvendve nézték, mit fog most a párt csinálni?!...</p>
          
            <p>Vergniaudt valósággal búskomorrá tette a konvent határozata. Roland beterjesztette
               lemondását, melyet még egyelőre nem fogadnak el. Danton is lemond a miniszterségről
               s hiába marasztalják, ő nem marad. Barbaroux kijelenti, hogy lelövi a gaz
               jakobinusokat, és Pétion, Páris hajdani polgármestere, kit a konventben erősen
               megtámadnak, hogy 100 aranyat adott kölcsön a királynak, büszkén, felemelt fővel
               mondja:</p>
            <p>“Nem a királynak adtam. Lajost hivatalbeli kötelességem volt meglátogatni és ő
               panaszkodott nekem, hogy nem tud a családjának téli ruhát szerezni. Odaadtam neki a
               pénzemet, mint ahogy bármelyik családapának odaadtam volna, ki megemlíti, hogy
               felesége és gyermekei meleg ruha nélkül vannak.”</p>
          
            <p>Ha a Gironde kitart eredeti álláspontja mellett és azt mondja: “én Lajost ha nem is
               tartom ártatlannak, de a konventet se tartom illetékesnek arra, hogy felette
               ítéljen”, akkor lehet, hogy összetöri a nép haragja, de lehet, hogy diadalmas marad.
               Mindenesetre szebb és dicsőbb emlékkel távozott volna el a történelem színpadáról,
               mint ahogy később mégis mennie kellett.</p>
            <p>A girondisták egy része azonban, igaz hogy hallatlan terror alatt, de mégis beadta a
               derekát.</p>
            <p>1792 december 11-én állították Capet Lajost a konvent elé. Kihallgatták és 1793
               január 18-án kezdődött a szavazás élete és halála felett. A községtanács ágyúkkal
               vétette körül a konventet. Állítólag, hogy a zavargások ellen megvédje, de mindenki
               tudta, hogy az ágyúk nem a nép ellen, hanem a képviselőik ellen vannak felállítva, ha
               esetleg felmentő ítéletet mernek mondani! A párisi nép elállta a szavazásra menő
               képviselők útját s mielőtt a terembe mentek, mindegyiknek fülébe súgták: “vagy a
               Capet feje, vagy a tied”.</p>
            <p>A hegypárt, a jakobinusok szavazata nem volt kétséges. Mindenki feszülten várta a
               Gironde vezérének, Vergniaudnak szavazatát. Tudták, hogy az ő szavazata dönti el a
               Gironde magatartásának dolgát. Vergniaud lassan, sápadtan ment fel a szószékre és az
               egész konvent szeme reá szegeződött és ő krétafehér arccal, halk, fátyolozott hangon
               mondta ki a szót: Halál.</p>
            <p>A meglepetés, a megdöbbenés csöndje még a lélekzetet is visszafojtotta s Robespierre
               hidegen mosolygott, Danton megvetőleg vállat vont és Brissot felé fordult: “no ti
               csak dicsekedjetek ezentúl is a szónokaitokkal. Magasztos beszédek és gyáva
               tettek!... Mit várhatunk még az ilyen emberektől?!... Ne beszélj nekem többet, a te
               pártod ezzel a szavazattal végkép és mindenképen lejárta magát.”</p>
            <p>A Gironde egy nagy része Vergniauddal szavazott, de volt egy kis rész, kik a halállal
               szembeszállva, bátran, elfogulatlanul kegyelmet kértek Lajos számára. Ide tartozott
               Barbaroux, a fiatal marseillei követ, Pétion, Lanjuinais és még néhányan.</p>
            <p>Vergniaud különben mindent megtett, hogy az ítélet elhalasztassék és
               felfüggesztessék. Mielőtt a szavazatokat összeszámolták volna, még egyszer felment a
               szószékre és egyik legszebb beszédét most mondotta el, arra kérte a képviselőket,
               hogy a konvent ítéletét terjesszék a francia nemzet színe elé. S általános
               népszavazás döntsön Lajos életéről-haláláról. Remélte, hogy a huza-vonában pár hónap
               eltelik s azalatt a királyt meg tudják menteni, vagy kiszöktetik. Vergniaud
               taktikája nagyon is átlátszó volt. Szerette volna a párisi népet megnyerni azzal,
               hogy lám, ők a király vérét is odaadják nekik s viszont szerette volna az áldozat
               életét megmenteni. Ez egy megbocsáthatatlan, bűnös, rosszhiszemű lépés volt s ebbe
               még egy Vergniaudnak is bele kellett bukni.</p>
            <p>S még egy rettenetes megpróbáltatás várt reá. Neki, Vergniaudnak, ki becsületét dobta
               zálogba a király életéért, neki kellett kihirdetni a halálos ítéletet. “Lajos halálra
               ítéltetett” - mondja a Gironde vezérszónoka. Arca krétafehér, ajka fakó, keze,
               melyben a papírlapot tartja, reszket. A halálos verdikt kimondása után halk, rekedt
               hangon hozzáteszi: “remélem, az emberiesség érzése nem fog hallgatni önökben. A bíró
               szólott az igazság nevében, most szóljon majd a könyörület és az irgalom.” Vergniaud
               e pár szóval mintegy kegyelemért esdekelt a király számára.</p>
            <p>A végzetet azonban nem lehet többé megállítani. A kegyelmi kérvényt elutasítják és
               utasították a községtanácsot, hogy az ítéletet 24 óra alatt hajtsák végre. Lajosnak
               meg kell halni a hóhér bárdja alatt, harminchárom királyi nemzedék bűnének számlája
               volt terhére írva. Ki tehet róla, hogy a jobb sorsra érdemes boldogtalan ember ült a
               trónon, - vagy jobban mondva: a vádlottak padján - mikor a fizetés órája eljött.</p>
          
            <p>Rolandné valósággal kétségbeesett, mikor a konvent ítéletét megtudta. Roland még
               aznap leköszönt a miniszterségről. Már nem tartóztatják, de nem is maradt volna.
               Becsületes, puritán lelkű ember volt és nem akart a gyilkosság ódiumában
               osztozkodni.</p>
            <p>Rolandné azonnal el akarta hagyni Párist, de barátai addig kérték, míg mégis maradt.
               A belügyminisztérium palotájából azonban kihurcolkodott. Otthagyta a fényes
               lakosztályt, a pompás gobelines termeket, hova olyan büszke, megelégedett
               boldogsággal vonult be valaha, azt hivén, hogy Franciaország sorsa az ő szép, fehér,
               formás kis kezében van... Most pakkol s egy egyszerű kis polgári lakásba vonul, de
               ide is viszi lángeszét, szabadságért való rajongását, szépségét. Rolandnét nem bántja
               a szegényes környezet. Tudja, hogy ezentúl már nem lehet másképen, hiszen az ő nagy
               hozományát teljesen elköltötték politikai célokra. Mit tesz az?! Nem olyan asszony ő,
               ki a hitvány pénzért csak egyetlen könnyet is ejtsen. De aztán elborul az arca és
               könnyes lesz a szeme, mert ocsmány paskillok jutnak kezébe, melyek már becsületét
               támadják, melyek arról szólnak, hogy a királyné ékszereit Roland mint belügyminiszter
               ellopta és felesége titokban azzal ékesíti magát... Az utcán mocskos gúnydalokat
               énekelnek; Manon Philipon jól hallhatja őket ablakából. A gúnydalok éppen olyan
               alávalók, förtelmesek, mint amilyeneket Marie Antoinetteről énekeltek, csak a nevek
               vannak átírva, az Artois és Fersen gróf neve helyébe a Vergniaud, Brissot és
               Barbaroux neve került.</p>
            <p>És Manon Philiponnak már könnye sincs. Halvány, büszke és méltóságteljes. Mintha már
               készülne az útra, mely az örök halhatatlanságba, az örök dicsőségbe vezet.</p>
          
         </div>
        <div type="chapter">
            <head>XV.</head>
            <p>A girondisták azt hitték, hogy a király halálával lekenyerezték a népet. S ha
               áldozatul dobták a boldogtalan Lajost, ők viszont meg vannak mentve.</p>
            <p>Tévedésük nyilvánvaló lett nemsokára, mert a párisi nép és a Marat és Hébert által
               vezetett községtanács még halálosabban üldözte őket.</p>
            <p>Eddig az volt a vád ellenük, hogy a királyt meg akarják menteni és ellenségei a
               köztársaságnak. A király feje legördült és a Gironde pártja is segített a bárdot
               leereszteni s így azt remélte, hogy az áldozattal legalább önmagát megmentette.</p>
            <p>Mindjárt a király halála után kisült, hogy a Gironde, mint már annyiszor, most is
               tévedett. Új vádak jöttek ellenük s ezeknek legfontosabbika a föderalizmus volt.</p>
            <p>Föderalizmus alatt Franciaország tartományokra való szétdarabolását értették. S azzal
               vádolták a Girondeot, hogy ez a terve. A vád, mint utólag bebizonyult, nem volt
               igaz, legalább is nem ebben a formájában. A Gironde sohasem akarta szétdarabolni
               Franciaországot, ellenben Páris uralmát igenis mindenáron meg akarta buktatni.
               Gyűlölte Párist, mely terrorizálta őket, és a Gironde állandóan azzal a tervvel
               foglalkozott, hogy a konventet egy erőszakos államcsínnyel átviszi Marseilleba,
               Bordeauxba vagy Lyonba, hol az ő párthíveik és választóik éltek.</p>
            <p>A terv csak terv maradt, soha még a végrehajtását sem kísérelték meg. De a tervet
               ismerte a hegypárt, a párisi községtanács és halálos bűneik közé írta.</p>
            <p>Amellett végzetes csapás volt reájuk nézve, hogy Dumouriez tábornok a király halála
               után nemsokára átszökött az osztrákokhoz. Dumouriez az ő emberük volt, tudták, hogy a
               végső esetben még arra is számíthatnak, hogy fegyveres erővel megvédi őket Páris
               ellen. Dumouriez elhagyta a francia hadsereget és árulása a Gironde számlájára lett
               írva.</p>
            <p>Robespierre is ellenük fordult, bár halálukat ez időben még nem akarta. Fázott a
               gondolattól, hogy hajdani barátait, a köztársaság legerényesebb és legtehetségesebb
               embereit az utca és a községtanács vérszomjának átengedje. Azt hitte, valahogy el
               lehet intézni a dolgot másképen is. Meg akarta buktatni és ártalmatlanná tenni a
               Girondeot, - de ha lehet, életüket megmenteni. Ez volt Maximilien Robespierre terve s
               - nem egészen rajta múlt, ha a terv nem sikerült.</p>
            <p>A Gironde ugyanis azzal a politikai rövidlátással, mely legtöbb tettét jellemezte,
               erősen támadni kezdte Marat-t és Dantont.</p>
            <p>Sikerül nekik kivinni Marat vád alá helyezését. (Nyiltan bebizonyosodott, hogy Marat
               tömeges gyilkosságra buzdította a párisi népet.) A hegypárt azonban nem ejtette el
               Marat-t, megmozdult a községtanács és az utca is kedvelt embere védelmére s a
               konvent - bár a Gironde volt a többségben - a következő ülésén bizalmat szavazott
               Maratnak.</p>
            <p>A Gironde e szégyenteljes bukás után minden államférfiúi belátás nélkül üldözi
               Dantont, - a Gironde egyetlen jóakaróját, - amennyiben Brissot, Louvet, Barbaroux,
               Isnard, Buzot mindennap egyre hevesebben támadják Dantont a konventben. Danton -
               nála szokatlan türelemmel - hallgatott, úgy tett, mintha nem is hallaná a támadást.
               Nagylelkű volt, vagy óvatos?! Mindenesetre visszautasította a harcot, melyet a
               girondisták rövidlátása reá akart erőszakolni. Danton napról-napra nagyobb
               államférfiúnak mutatta magát, Keserűen panaszkodott, hogy Roland és barátai távol
               tartják magukat tőle és minden közeledését visszautasítják. “Barbaroux, - mondta
               egyszer a fiatal girondista követnek - te sokkal jobban gyűlölsz engem, mint ahogy
               hazádat szereted.”</p>
            <p>Aznap történt, - már közeledtek a viharos májusi napok - hogy Danton kissé korábban
               ment a konventbe, fel s alá sétált a teremben és egyszer csak szembe találta magát
               Vergniaud-dal. A két képviselő már hónapok óta nem beszélt egymással, most Vergniaud
               hirtelen elhatározással Danton felé nyújtotta nemes és tiszta kezét. Danton
               meghatottan szorongatta azt és azt hitték, kész a béke. De alig egy óra mulva felállt
               Barbaroux és egy heves beszédben nekiment Dantonnak, mert belgiumi kiküldetését
               állítólag vagyonszerzésre használta volna fel. Danton válasza még mindig kíméletes
               volt: “Nem felelek azoknak, - mondta elfordítva fejét Barbarouxtól - kiknek a
               gyűlölet teljesen elvette az eszét. Azokhoz fordulok, - és itt Vergniaudra nézett -
               kiknek eszük, szívük és hazafias belátásuk van.”</p>
            <p>Pétion még egy utolsó kísérletet tesz és felkeresi Dantont, hogy valami kibékülést
               teremtsen. Danton csak annyit felel:</p>
            <p>- Kinek a nevében jöttél te énhozzám. Tud-e küldetésedről Vergniaud?</p>
            <p>- Nem tud, - felelt őszintén Pétion - de ha akarod, én kibékítlek benneteket.</p>
            <p>Danton elgondolkozott.</p>
            <p>- Igen, - mondta aztán pár pillanat mulva - igen, tudom... Vergniaud a minapában
               kezet adott nekem és azt hittem, minden rendben van köztünk. De Barbaroux és Isnard
               kiabálni kezdett. Rolandné hosszú leveleket firkált neki és Vergniaud megint csak
               visszavonult. Rettenetes az ő határozatlansága, ha kényszerítik, kiad engem
               Robespierrenek, mint ahogy kiadta XVI. Lajost Maratnak.</p>
            <p>- Azt mondják, - mondta lassan, habozva Pétion - hogy nem voltál lelkiismeretes sem a
               kormányformára való szavazásnál, sem a törvények alkalmazásában?</p>
            <p>- Kormányforma? Törvény? - és Danton megvetően mosolygott. - Én csak egy kormányt
               ismerek: a körülmények parancsolta kormányt és egyetlenegy törvényt: a szükségesség
               törvényét! Tudod te, hogy én sokat gondolkoztam azon, hogy mit tettem volna, ha én
               vagyok XVI. Lajos helyén? Kijátszottam volna minden pártot és én magam állok a
               forradalom élére! Menj, Pétion, a te girondista barátaid sohasem fognak engem
               megérteni.</p>
            <p>Nem értették meg, sőt a másnapi ülésen egyik képviselőjük azzal meri megvádolni
               Dantont, hogy Dumouriez árulásában is része volt. Ez csakugyan vakmerő
               igazságtalanság volt és ezt a Gironde mindenkinél jobban tudta. Igaz, hogy a Gironde
               nagyon el volt keseredve, de most mégis olyat tett, amit nem lett volna szabad: tudva
               rágalmazott. Danton sötéten végignézett a girondisták táborán és a hegypárthoz
               fordult: “Igazatok volt, barátaim, - mondta a jakobinusoknak - ezekkel az emberekkel
               nem szabad együtt dolgoznunk és nem lehet együtt élnünk. Ők, vagy mi. A sors döntsön
               most már közöttünk.”</p>
            <p>És most jön az élet-halálharc! A forradalom legizgalmasabb, legszomorúbb fejezete.
               Május 31-én kezdődik a harc és június 2-án a Gironde megbukik. Mikor először veszi
               körül a nép a konventet és követeli 22 girondista képviselő kiadatását. Danton egy
               közvetítő indítvánnyal lép fel. Mondjon le a 22 girondista képviselő mandátumáról s
               ezen az áron meneküljenek. A girondisták visszautasítják az indítványt. Eddig
               megalkuvók, opportúnusok voltak, a halállal szemben hősökké váltak.</p>
            <p>Pedig Robespierre is élénken támogatta Danton indítványát. Látszik rajta, hogy
               szeretné ezeket az embereket megmenteni a haláltól. Amilyen könyörtelen volt később
               velük szemben, annyira szerette volna, ha most békében eltűnnek útjából.</p>
            <p>Danton valóságos színjátékot rendeztetett megmentésük érdekében. Egypár szót szólt
               egyik jóbarátjának, ki kiment a teremből és pár perc mulva dúlt arccal rohant vissza.
               Ruhája össze volt tépve és azt állította, hogy a nép őt bántalmazta. “Fegyvert
               szegeztek mellemnek, - kiáltott Danton barátja, a jakobinus képviselő - fegyverrel
               fenyegettek, a konvent kartácsok alatt van s mi ezt nem tűrhetjük! Mi megesküdtünk,
               hogy szabadon élünk, vagy halunk meg. Eljött a pillanat és tudnunk kell meghalni - de
               szabadon halni meg.” A konvent lelkesen éljenzett. A képviselőt senki sem bántotta,
               maga tépte össze ruháját. Danton jól tudja ezt, azonban feláll s kijelenti, hogy a
               konvent nem engedi magát leigáztatni. Most kellett volna Vergniaudnak felállani, de ő
               - mint az elhatározó percekben rendesen - hallgatott.</p>
            <p>A Gironde és a konvent egy része elindul, hogy átmegy a zajgó tömegen és megmutatja,
               hogy igenis szabad ura az elhatározásának. “Ne menjetek - kiáltoznak a girondisták
               után. Hiszen a nép darabokra tép benneteket!...”</p>
            <p>Vergniaud, kiben a lelki bátorság éppen olyan nagy volt, mint a habozás és a
               lustaság, nyugodtan felemelkedik és indul, a Gironde követi. Danton egy pillanatig
               némán, megkövülve nézi, aztán felugrik és próbálja visszatartani, de Vergniaud csak a
               fejét rázza és tovább megy.</p>
            <p>- “Jól van, - mondja Danton - őrült vagy, de azért melletted maradok.” És csakugyan
               elindul Vergniaud oldalán.</p>
            <p>Robespierre Saint-Justehoz fordul és halkan mond neki valamit. Saint-Juste tagadólag
               rázza fejét, de Robespierre nem hallgat reá és Vergniaud másik oldalára áll.
               Saint-Juste szemmel láthatólag dühös, de aztán némán, engedelmesen követi mesterét.
               Így indul a menet. A nép Robespierret és Dantont látva, nem bántja a
               girondistákat.</p>
            <p>Mindez hiábavaló már. A nép egyre ott áll a konvent előtt, a felfegyverkezett
               szekciók ágyúkat szegeznek reá s követelik a 22 girondista kiadatását. Június
               elsejének éjszakáján elkövetkezik Rolandék végzete is. Hiszen mindenki tudja, hogy
               Rolandné volt lelke, büszkesége a girondisták szerencsétlen pártjának. Éjszaka a
               községtanács rendeletére betörnek Rolandékhoz, hogy Rolandot letartóztassák. Roland
               kijelenti, hogy ő csak az erőszaknak enged. A hivatalnok habozik, végre így szól: “a
               köztársaság nem adott nekem parancsot arra, hogy önnel szemben erőszakot használjak,
               visszamegyek az utasításért”. Katonáit otthagyta Roland őrizetére, de valószínűleg
               azzal az utasítással, hogy nem szükséges a foglyot nagyon szemmel tartani, mert mire
               visszajött, Roland elmenekült. Ez a hivatalnok különben életével lakolt
               elnézéséért.</p>
            <p>Roland még azon éjjel kimenekült Párisból, Rolandnénak ez volt az utolsó szabad
               éjszakája.</p>
            <p>Ennek az éjszakának történetét is leírja memoirjában Rolandné. Kevés meghatóbb,
               őszintébb és igazabb könyvet ismerünk, mint e büszke asszony intim vallomásait.
               Leírja, hogy férje hiába unszolta, nem akart vele menni. “Kettőnket biztosan
               felismernének, míg te egyedül megmenekülhetsz.” Rolandné férje távozása után azonnal
               kocsiba ült és a konventbe hajtatott. Sűrű fátyol fedte az arcát, mert félt, hogy a
               nép felismeri és összetépi. Nagynehezen bejutott a várakozók termébe és kihivatta
               Barbarouxt. Barbaroux felvezette az asszonyt a karzatra és Rolandné ott hallgatta,
               mint szidják férjét, barátait s követelik a girondista képviselők fejét. Azt mondta
               Barbarouxnak, hogy lemegy a konvent elé és kérni fogja, hogy hallgassák meg. Rolandné
               bízott ékesszólásában és azt hitte, hogy ha a konvent elé lép, ő még megmenthet
               mindent. Barbaroux kétségbeesetten próbálta lebeszélni tervéről és mikor látta, hogy
               nem bír az asszonnyal, Vergniaudt vitte fel hozzá a karzatra. Rolandné Vergniaudnak
               is előadta kérését, de Vergniaud csak a fejét rázta. Aztán két keze közé fogta
               Rolandné kezét, sokáig nézte az asszonyt, míg a szeme megtelt könnyel. Vergniaud
               hangját elfojtotta a zokogás, de Rolandné nem sírt. Erősen, bátran nézett Vergniaud
               szemébe és most már követelte, hogy azonnal vezesse le őt a konvent termébe, mert fel
               akarja világosítani a képviselőket tévedésükről és meg fogja akadályozni őket abban,
               hogy igazságtalanságot kövessenek el. Vergniaud halk, de szilárd hangon mondta:
               “Hiába minden, gyalázatos sértéseknek és bántalmaknak tenném ki önt, asszonyom. Én
               mindent elviselek, de ezt nem bírom ki.” Az asszony keze még mindig a férfiéban volt,
               Vergniaud lehajolt, megcsókolta Rolandné kezét. Ez volt az utolsó búcsújuk, többet
               soha - soha az életben nem látták egymást.</p>
            <p>Rolandnét azon hajnalban elfogták s előbb az Abbay-börtönbe, majd hetekkel később a
               Conciergerie nevű fogházba szállították. A Conciergerieben ugyanazt a cellát kapta,
               melyből csak pár napja vittek ki egy boldogtalan halálra gyötrött asszonyt. Ezt az
               asszonyt Habsburg-Lotharingiai Marie Antoinettenek hívták valaha s a legszebb nő volt
               mindazok között, kik egykor Szent Lajos trónján a király oldala mellett ültek.
               Őszhajú, megtört, félig halott öreg asszonyként hurcolták a vérpadra, pedig mindössze
               is csak 36 éves volt, mikor a bárd lecsapott fejére.</p>
          
            <p>És Rolandné elfogatása után őrizet alá vették Vergniaudt, huszonegy társával együtt.
               Pár napig lakásukon őrizték őket, később ők is a börtönbe kerültek.</p>
            <p>Néhányan a girondisták közül, mint Barbaroux, Pétion, Louvet Lanjuniais és még
               többen, összesen tizenegy képviselő, el tudtak szökni Párisból. A Gironde többi
               része, körülbelül hetvenöt ember, bent maradt a konventben, ezeket is börtönbe
               akarták küldeni, de Robespierre olyan hevesen védelmükre kelt, hogy még Marat is
               hallgatott.</p>
            <p>Mi volt Robespierre eljárásának oka? A könyörület? Ezt az érzést Robespierre nem
               ismerte. Elégnek találta már a csapást, melyet a boldogtalanokra mért és úgy
               gondolta, hogy a Gironde megmaradt töredéke, megfosztván vezérétől, legkitünőbb
               tagjaitól, semmiképen se lehet veszedelmes politikai ellenfél, sőt még
               egyensúlyozónak is jó lesz a hegypárt túlkapásaival szemben.</p>
            <p>A konvent, megfosztva színétől, virágától, díszétől, szónokaitól, dermedten ült
               helyén. Danton visszavonulva falusi villájába, mogorván hallgatott és Franciaország
               legtehetségesebb, legbecsületesebb emberei, a köztársaság megalapítói a
               Conciergerieben végzetüket várták.</p>
            <p>Senki sem örült ennek. Csak Marat diadalmaskodott s a felizgatott nép kiáltott a
               huszonkét képviselő feje után. Marat mindennap sürgette az ítélethozatalt, melyet
               Robespierre, úgy látszik, szándékosan húzott-halasztott. Ám Marat lapjában, A nép
               barátjá-ban nem engedte a nép elkeseredésének tüzet kialudni. Mindennap új, keserű,
               vádoló cikkek jöttek a huszonkét gaz árulóról, Marat nem akarta kiengedni kezéből
               áldozatait.</p>
          
            <p>S közben, míg a tömeges gyilkolásra készült, már a Végzet felette suhogtatta komor,
               fekete szárnyait és Normandia Caen nevű kis városából elindult egy fiatal, szép,
               szőke leány, rózsaszín batisztruhában, fehér fátyollal fején, hogy bosszút álljon az
               elkínzott, a meggyalázott emberiségért.</p>
            <p>E fiatal leányt Corday Saroltának hívták.</p>
          
         </div>
        <div type="chapter">
            <head>XVI.</head>
            <p>A történelem, az irodalom, a színpad mind-mind sokat foglalkozott a szép normandiai
               leány históriájával. Valljuk meg, hogy története és jelleme eléggé érdekes arra, hogy
               izgassa a költők és színműírók fantáziáját.</p>
            <p>Normandia egyik kis városában él egy fiatal, szép, szőke leány. Akik személyesen,
               közelebbről ismerték, azok gyöngédnek, jónak, kedvesnek mondták, még a Rolandné
               határozott energiája és fékezhetetlen ambíciója sem élt benne. Nemes családból
               származott (a nagy író, Corneille dédunokája volt). Marat-t csak híréből, tetteiből
               ismerte. Neki, vagy környezetének nem vétett ez az ember semmit. Caenben nem igen
               vert hullámot a párisi forradalom vihara. A csöndes normandiai város élte tovább a
               maga kicsinyes, gondokkal és örömökkel telített szürke életét.</p>
            <p>De egyszerre megjelennek a menekült girondista képviselők, Barbaroux, Pétion,
               Lanjuinais, izzó beszédet tartanak. Charlotte Corday minden ülésen ott van és
               végighallgatja a karzatról a girondistákat. Talán itt szívta szelíd lelkébe a gyilkos
               mérget. Ki tudhat bizonyosat? Ő maga kihallgatásakor csak annyit mondott: “Tettem
               elkövetéséhez nem voltak társaim. Magamban, magamtól cselekedtem azt meg, amit tennem
               kellett.”</p>
            <p>Mégis megvádolták, hogy szerelmi viszonya volt Barbaroux-val és az vette rá a
               gyilkosságra. E rágalomról kisült, hogy valótlan volt. A leány alig beszélt
               néhányszor Barbaroux-val és a fiatal marseillei követ, bárhogy gyűlölte is Marat-t,
               sohasem uszított volna reá orgyilkosokat. A Gironde politikája gyáva, habozó volt, de
               becstelenné nem vált soha. Egészen bizonyos, hogy Barbarouxnak sejtelme sem volt a
               leány tervéről, s ha tudja, mint becsületes ember, bizonyára le is beszéli róla,
               hiszen ha már Marat életével, halálával nem is gondolt sokat, mint okos, a
               viszonyokat jól ismerő ember igenis tudhatta, hogy a fiatal leány a biztos halálba
               rohan, mikor Páris felé indul.</p>
            <p>A szerelmi legenda is szétfoszlott a hiteles történelem vizsgálódása alatt. Ha
               Charlottenak talán meg is dobogtatta szívét Franciaország egyik legszebb, legdelibb
               fiatalembere, Barbaroux semmit sem törődött a leánnyal. Ő őrülten, kétségbeesetten,
               egész lelkével, szívével szerelmes volt Rolandnéba s más asszony nem is élt a
               számára, mint az, ki e pillanatban már a Conciergerie-börtön foglya volt.</p>
            <p>1793 július 12-én érkezett Charlotte Corday Párisba és július 13-án már Marat nem
               élt. Egyetlenegy biztos tőrdöféssel szíven szúrta a népvezért. Marat-t nagyon
               őrizték, nehezebb volt hozzá bejutni, mint régen a királyi palotába. Charlotte az
               ajtó elé állt és az őt elutasító szolgának azt mondta, hogy neki pénzbeli segítségre
               és tanácsra van szüksége, erre Marat parancsoló hangon kiszólt, hogy azonnal
               eresszenek be hozzá mindenkit, kinek segélyre vagy tanácsra van szüksége.</p>
            <p>Mert ez az ember az emberiséget két részre osztotta. Az egyik az, mely eddig az élet
               napfényes oldalán járt, ezeket - mint ő mondta - üldözni kell válogatás és kímélet
               nélkül, mint a kártékony fenevadakat. A másik rész a nyomorultak, a kitagadottak, a
               homályban tengődők serege, ezeket szeretni, pártfogolni, ezekért önmagunkat
               feláldozni a legszentebb, - az egyetlen kötelességünk.</p>
            <p>Így gondolkozott Jean Paul Marat, ki elvérzett Charlotte Corday tőre alatt. Egy
               fiatal leány szúrta szíven, akit az ő parancsára bocsátottak be hozzá, mert azt
               hallotta, hogy a leánynak segélyre és tanácsra van szüksége.</p>
          
            <p>Marat-t nagy pompával, mint a nemzet halottját kísérték el végső útjára: a
               Pantheonba. Corday Sarolta bátran hajtotta le szép, szőke fejét a vérpadra.
               Kihallgatásánál azt mondta, hogy csak két dolgot sajnál, az egyik az, hogy megcsalta
               és félrevezette Marat-t, mikor azt mondta, hogy pénzre és tanácsra van szüksége és
               fáj neki, hogy visszaélt egy ember könyörületességével és jóhiszeműségével, a másik
               az, hogy szívből szánja-bánja, hogy Marat feleségének olyan nagy fájdalmat okozott.
               “Nagyon meglepett és nagyon fájdalmasan érintett, - mondotta - hogy az asszony olyan
               keservesen sír és zokog. Sohasem gondoltam arra, hogy egy Marat-t szeretni is
               lehessen, hogy a kés, mit szívébe szúrtam, egy ártatlan asszony lelkét is
               megsebzi.”</p>
            <p>Corday Charlotte feje legördült s a hóhér a szép, szőke fejet felmutatta a népnek,
               aztán arculütötte és úgy dobta be a fűrészporos kosárba. A guillotinet körülálló nép
               felhördült erre az ostoba és gyalázatos kegyetlenségre és a forradalmi törvényszék
               szigorúan megbüntette a hóhért tettéért.</p>
          
            <p>Marat hát nem kapta meg áldozatait. Nem érte meg az “osztrák asszony” halálát és
               halott volt, mikor a girondisták pöre sorra került.</p>
            <p>Danton, a Gironde elfogatása és szétkergetése után, teljesen visszavonult falusi
               villájába, nem járt be a konventbe. Mogorva volt és hallgatag. Órákszámra
               mozdulatlanul feküdt pamlagán, vagy kint ült kertjében, mereven maga elé bámulva. Ha
               meglátogatták, ingerült, bosszús és kedvetlen volt, - azt mondta: el akarja magát a
               világgal feledtetni.</p>
            <p>De sokkal súlyosabb, sokkal nagyobb volt egyénisége, semhogy ezt meg tudja tenni.
               Barátai imádták, s ha ő mogorván nézett is reájuk, azért mindennap felkeresték.
               Robespierre Danton visszavonulásában keserű vádat és haragos gyászt érzett. És volt
               is benne sok igaza. A harag napról-napra nagyobb lett Danton szívében. Már
               megbocsátotta a girondistáknak minden politikai következetlenségüket, megbocsátotta,
               hogy vele visszautasítóan és sértően bántak, csak azt tudta, hogy Franciaország
               legtehetségesebb és legbecsületesebb emberei börtönben vannak és halálukat
               várják.</p>
            <p>És halálát várja az asszony, ki a pártnak vezérlő szelleme volt, ki sokkal drágább
               volt Danton szívének, mint ahogy azt valaha a néptribun magának bevallotta...</p>
            <p>Rolandné egy nap eltűnt börtönéből és a beavatottak azt mondták, hogy a szöktetésben
               Danton keze is benne volt.</p>
            <p>Sőt, mint hiteles írásokból látjuk, maga Robespierre is szívesen látta volna, ha az
               asszony - kinek házánál valaha annyi kedves baráti estét töltött - megmenekül
               végzetétől. Rolandné azonban késlekedett és nem szökött ki a sorompókon. Párisban
               rejtőzködött, míg felismerték s a községtanács rendeletére újra letartóztatták.</p>
          
            <p>Október hónapjában kezdődött a letartóztatott girondisták pöre. Danton megint
               megjelent a konventben, hogy hangulatot keltsen mellettük. Talán sikerül is neki,
               hiszen Robespierre nem mutatkozott túlságosan merevnek. Mintha megelégelte volna már
               szerencsétlen ellenfelei megaláztatását és gyötrelmét. De Saint-Juste, Barrère (ki
               előbb a Gironde pártján volt), Hébert, a községtanács mind engesztelhetetleneknek
               mutatkoztak. S a nép az ő befolyásuk alatt egyre hevesebben követelte a 22 képviselő
               fejét. A népszerűség forgott kockán. S a népszerűség az a bálvány, mely előtt a
               legtöbb politikus térdet-fejet hajt. Hogy a népszerűséget el ne veszítse, Vergniaud
               odadobta XVI. Lajos fejét, most az ő és társai élete forog kockán. És mit
               remélnek?!... Vajjon Maximilien Robespierre szembeszáll-e értük a néppel?!...</p>
            <p>Bizonyára nem. S hozzá még a Gironde elmenekült képviselői fellázítják a vidéket
               Páris ellen. A párisi nép felhördül fájdalmában. Micsoda?!... Hát nem elég, hogy a
               poroszok, az angolok, az osztrákok pusztítanak bennünket?!... Hogy a Vendéeben a
               parasztok karóba húzzák katonáinkat, de ez az aljas, becstelen Gironde egész
               Franciaországot ellenünk uszítja!... Pusztuljanak a nyomorultak!...</p>
            <p>1793 október hónapjában kezdődik a girondisták pörének tárgyalása. Vergniaud
               elszántan, bátran, fenséges szónoklatokban védi a saját és társai ügyét. Az esküdtek
               meg vannak hatva, Vergniaud beszéde után könnyeznek. A vádlottak fellélekzenek és
               barátaik reménykednek.</p>
            <p>Danton felkeresi jóbarátját, Garat-t, az igazságügyminisztert és megkéri, menjen el
               Robespierrehez a Vergniaud és a girondisták életéért közbenjárni. Garat könnyes
               szemmel esdekel a kegyelemért. Robespierre sötét arccal hallgat, majd keményen
               rászól: “Hallgass és menj utadra! Azt hiszed, könnyeidre volt szükségem, hogy lássam
               az igazságot. Ha meg bírnám őket menteni, már régen megtettem volna. A forradalomban
               vannak időszakok, mikor bűn élni. Nem lehetetlen, hogy holnap az én fejemet kérik.
               Gyere el és nézd meg, hogy megtagadom-e, hogy sajnálom-e?”</p>
            <p>S a forradalmi törvényszék parancsot kap, hogy gyorsan fejezze be a tárgyalást. 1793
               október 31-én vitték ki a Gironde vezéreit a vérpadra. A párisi nép táncolt és
               gúnydalokat énekelt kordéjuk körül, míg a köztársaság első alapítóit a halálba
               vitték.</p>
          
            <p>És négy nappal később indult el utolsó útjára Manon Philipon, a párisi vésőmester
               csodaszép, lángeszű leánya. Lánglelke, bátorsága, tudása, zsenialitása egy egész
               kornak vezérévé, egy pártnak éltető lelkévé tette. Memoirjai, melyeket börtönében
               írt, örök dokumentumok a legbüszkébb, legerősebb emberi lélekről. A biztosan
               eljövendő halált várva, nem vont vissza, nem sajnált életéből semmit. Végső órájában
               is azt mondta, hogy az ügy, minek elárulásával vádolják, - az emberi szabadság ügye -
               a legszentebb, legmagasabb, legigazabb eszmény és halandó földi embert szebb sors nem
               érhet, mint ha vérét onthatja érte.</p>
            <p>Elítéltetése után két levelet írt, - egyiket férjének, a másikat, mikor megírta,
               összetépte. Azt mondják, a másik levele Barbarouxnak szólt. Ki tudja? Rolandné még
               utolsó órájában is gondolt asszonyi jóhírnevére, visszaemlékezvén a sok alávaló
               rágalomra, mellyel ellenei bemocskolták, - eltépte a levelet és búcsú nélkül ment el
               a férfiútól, ki férje után a legjobb barátja volt.</p>
            <p>Akik vele voltak a börtönben, monarchisták, girondisták, jakobinusok mind-mind úgy
               írtak és beszéltek róla, mint a legjobb, legbátrabb, leggyöngédebb teremtésről, ki
               sohasem törődött magával, csak másokat vigasztalt, bátorított, erősített. Sokan
               kiszabadultak később a börtönből, ezek mondották, hogy ez az asszony lelkének
               fényével bevilágosította a halál rideg, komor előpitvarát: a
               Conciergerie-börtönt.</p>
            <p>De csak idegenek előtt volt ilyen erős, mikor látták. Szomszédai beszélték, hogy
               éjszakánként csendesen sír cellájában. Cellájában, melyben nemrég
               Habsburg-Lotharingiai Marie Antoinette lakott, melynek kemény szalmazsákján ült a
               Lajos király felesége és nézett szembe a sötétben végzetével, ott ült most Manon
               Philipon és látta maga felé közeledni a kikerülhetetlen sötét halált.</p>
            <p>Férje sohasem kapta meg utolsó levelét. Roland Rouenben élt, mikor felesége
               kivégeztetését meghallotta. Bátorságban és biztonságban élhetett volna, de amint a
               hír megjött, szívenlőtte magát. Barbaroux menekülés közben tudta meg, hogy az
               asszony, kit oly reménytelenül imádott, nincs többé. Golyót röpített agyába és véres,
               összemarcangolt hústömeg lett az a gyönyörű férfifej, melyről Franciaország legszebb
               asszonyai és leányai annyit ábrándoztak.</p>
          
         </div>
        <div type="chapter">
            <head>XVII.</head>
            <p>A Gironde vezéreinek kivégeztetése után azonnal megkezdődik a legvéresebb rémuralom.
               A forradalmi törvényszék egymásután szállítja az embercsoportokat a vérpadra.
               Lyonban, Nantesban, Avignonban a konventbiztosok olyan becstelen, alávaló tömeges
               gyilkolásokat rendeznek, hogy Robespierre visszarendeli és keményen megfeddi őket,
               megfenyegetvén őket a nyaktilóval. Saint-Juste, ki sohasem ismerte a könyörületet,
               egy nagy beszédben kitör a felesleges és alávaló, a középkor legsötétebb napjait
               megszégyenítő vérengzések ellen, kijelentvén, hogy “a konventbiztosok, kik ezt
               elkövették, csak beteges, vagy őrült lelkű emberek lehettek”. Az egész konvent
               pártkülönbség nélkül felhördült az utálattól, mikor az avignoni jelentést felolvassák
               s az elnök nem tudja tovább hallgatni a borzalmakat, ájultan esik le székéről.
               Nagynehezen tudják eszméletre téríteni.</p>
            <p>S a vérfürdő azért folyik tovább. Egyes elvetemedett, gonosz, becstelen, gaz emberek
               visszahivatnak, a többi tovább garázdálkodik. Robespierre azt mondja, hogy ha
               kinyitottuk a társadalom ereit, hagyni kell, hogy minden rossz vér kipusztuljon a
               testből. Aztán majd jön a szeretet, a testvériség, az általános boldogság és jólét
               országa. Robespierre a legszebb erényekről szónokol a klubban és Franciaország
               legjobbjainak vére ezalatt a vérpadon ömlik szakadatlanul.</p>
            <p>Mert meghalnak az arisztokraták mellett a nagy tudósok, mint Bailly, a
               felvilágosodott bölcsek, mint Condorcet és Malesherbes, a költők, mint André Chénier,
               a jótékony emberbarátok, mint Fénelon nagy költő utódja, egész Párisban ismert
               jótékony ember, ki a Párisba vetődött kis savoyard fiúknak épített menházat és ott
               tanította őket. Robespierre, Saint-Juste, Lebas, Couthon mind meg voltak győződve,
               hogy az ő világuk az általános egyenlőség, jóság, felvilágosodottság világa: majdan
               valósulni fog. Franciaország szerencsétlenségére azonban el voltak határozva arra,
               hogy semmit sem sajnálnak azért, hogy rendszerük diadalmaskodjék. És, ha elvük egy
               egész élő nemzedék feláldozását követeli tőlük, hát odaadják azt is, - Robespierre
               sajnálkozva, Saint-Juste megindulás és részvét nélkül, - de odaadják.</p>
            <p>Taine, a nagy történetíró, azonban helyesen mondja, hogy a rémuralom nem volt
               elhatározott szabad terve néhány embernek. Lassanként, a körülményekből, az egymással
               szembehelyezett emberek és dolgok feszültségéből született. A helyzet olyan
               elviselhetetlen lett, hogy becsületes jóhiszeműséggel gondolhatták: itt már nincs
               menekvés, csak a pallos. A rémuralom magából a helyzetből született s úgy halt meg,
               mint ahogy létrejött, mikor a dolgok általános és szörnyű feszültsége megszűnt.
               Meghalt anélkül, hogy fogalma lett volna végéről, mint ahogy nem volt fogalma
               születéséről sem.</p>
            <p>És Danton?!... Danton megint otthon ül falusi lakában. Undorodik az élettől és
               szeretné magát elvonatkoztatni az eseményektől.</p>
            <p>De sokkal nagyobb alak ő, semhogy ezt tehetné. Mindenkinek feltűnik, hol van a
               hegypárt legkitünőbb szónoka? Aki megmozdította valaha a népet. Danton elvégezte
               volna hivatását?!...</p>
            <p>- Elég zajt csináltam eddig, - mondja barátainak, kik kijönnek unszolni, hogy vegyen
               részt a konvent munkájában - elég zajt csináltam eddig, most már csendben szeretnék
               élni.</p>
            <p>Csakhogy Danton már nem ura sorsának többé.</p>
            <p>Robespierre élénk figyelemmel vizsgáltatja, hogy mit csinál ott magányában? Minden
               mondását kémek, besúgók jegyzik fel: - Danton elégedetlen.</p>
            <p>De hát miért?! Hát nem látja a konvent emberfeletti munkáját. A forradalmi
               törvényszék, igaz, százával küldi az elítélteket a vérpadra, de a konvent Dumouriez
               árulása után is megvédi a határokat. A köztársaság katonái diadalmaskodnak és
               győzelmesen verik vissza a feudális Európa támadását. A nép lelkéből új hadvezérek
               fakadnak, tegnap még kis káplárok, ma már tisztek és később Bonaparte vezetése alatt
               egész Európa megismeri a Hoche, Masséna, Bernadotte, Lefèbre, Jourdan és a többi
               hadvezér nevét. Parasztfiúk, kis káplárok voltak ezek s később diadalmas hadvezérek,
               marsallok s a köztársaság trikolorja avatta fel őket hősökké.</p>
            <p>S a konvent egyre hozza a legfenségesebb, magasztosabb, humánusabb törvényeket.
               Párisban és a vidéken pedig működik a guillotine szakadatlanul, fáradhatatlanul.
               Akaratlanul is megáll az ember. Miért van olyan szörnyű ellentét a konvent társadalmi
               törvényei és politikai rendszabályai között?! Irgalmas elvei - becstelen hóhérai,
               folyton hangoztatott humanizmusa - és a párolgó vér között?... Mert a konvent kiadott
               törvényei dogmáiból származtak, politikai tettei pedig elkeseredett haragjából. Az
               egyik elveit, a másik szenvedélyeit képviselte.</p>
            <p>Danton azonban némán, sötéten nézi, mi történik Franciaországban? Robespierre gyanuja
               egyre erősödik. Barátai becsalják Dantont Párisba, de a hajdani néptribunnak csak
               keserű, vádoló, kemény szavai vannak. Sokat tárgyal Camille Desmoulins-nel s másnap
               Camille lapjában egy gyönyörű cikk jelenik meg, melyben kegyelmet kér a bebörtönzött
               gyanúsak számára. Robespierre gyanakodva, sötét arccal olvassa végig Camille cikkét.
               Nem mintha öröme telnék a vérfürdőben, de itt vannak a községtanács túlzói, ezekkel
               még végezni akar és nagyon félti hatalmát a Dantonistáktól. Danton hallgat, az igaz,
               de a hegypárt mögötte van és mindenki tudja, hogy Camillenek sohasem volt önálló
               véleménye, mindig azt írta, amit Danton parancsolt neki. Camille csak Danton
               írótolla.</p>
            <p>S a kegyelmet kérő, sürgető, majd követelő cikkek egyre hevesebbek, - Robespierre
               egyre sötétebb arccal jár-kel és Saint-Juste sürgeti, hogy le kell számolnia
               Dantonnal - végképen. Robespierre habozik... Mert nem igaz, hogy szomjúhozta Danton
               vérét. Sőt a valóság az, hogy csak nagy lelki tusák után tudta magát elhatározni
               elfogatására, Saint-Juste nagyon gyakran szemrehányást tett neki azért, mit ő
               gyengeségnek nevezett. De Robespierre még ekkor ellenállt. Igenis, hiteles írások
               bizonyítják, hogy semmiképen sem akarta Dantont a halálnak átadni.</p>
            <p>Igaz, hogy nem bízott Danton karakterében soha, de alapjában véve nem gyűlölte és
               ismerte lángelméjének értékét. Robespierre nem kívánta Danton erőszakos halálát,
               hiszen gyakran észrevették, hogy mikor a szószékre felmegy és beszél, elfordítja
               fejét Vergniaud üres székétől.</p>
            <p>Dantonnak megmondták, hogy Robespierre azzal vádolja, hogy a forradalmat
               vagyonszerzésre használta fel, míg ő - Robespierre - teljesen szegény maradt.</p>
            <p>- Rendben van, - felelt Danton a hírvivőjének - de tudod mit bizonyít ez? Csak azt,
               hogy én szeretem az aranyat, Robespierre pedig szereti a vért. Robespierre irtózik a
               pénztől, mert ez bemocskolja a kezet, nos én pedig fázom a sok vértől, mellyel ő az
               erény és jó erkölcs nevében öntözi Franciaország földjét.</p>
            <p>A hegypárt már látta, hogy eljött a leszámolás: választania kell Danton és
               Robespierre között. Szívük Danton pártján volt, meggyőződésük Robespierrehez vonzotta
               őket. Sajnálták, hogy Danton karakteréből hiányzik a megbízhatóság, Robespierreből
               pedig a lángész. A hegypárt férfiai nyiltan bevallották, hogy ha Danton szívük
               szerint való ember, viszont Robespierre az a vezér, kire most szükségük van. A
               hegypártiak még nem határoztak magukban a két ember között. De eljött a pillanat,
               mikor igenis választaniok kellett, s ők Dantont keservesen megsiratva, Robespierret
               követték. Azonban eleinte remélték, hogy megtarthatják mind a kettőt. És minden
               erejükkel azon munkálkodtak, hogy a két ellenfélt kibékítsék.</p>
            <p>Ezeknek a békéltető közbenjárásoknak sikerült egy közös vacsorára összehozni
               Robespierret és Dantont. A vacsorát mindkettőjük igaz, jóbarátja, Paris képviselő
               rendezte. A vacsorát egyik szemtanu memoirja után írjuk itt le. Eleinte jól ment
               minden. Minden vendégnek ki volt osztva a szerepe, hogy miről szabad beszélni s
               óvakodtak olyan szót kiejteni, mely haragot vagy gyűlölködést von maga után. Danton
               nyilt volt és közlékeny, Robespierre szokása ellenére derült. A vacsora végén
               azonban Dantonon erőt vett kötekedő kedve. Mindig megvetette Robespierre elméleteit,
               most csúfolódni kezdett velük. Robespierre elsápadt és egy kellemetlen, azután
               keserű, végre fenyegető párbeszéd tört ki a két ember között:</p>
            <p>- Jó, - mondta Danton - én is tudom, hogy a kettőnk kezében van a háború vagy a béke,
               mit a köztársaságnak adhatunk. Én a béke mellett vagyok. De a fejemet nem adom oda
               gyalázatos zsarnokoknak.</p>
            <p>- Kiket nevezel te zsarnokoknak? - kérdezte Robespierre. - A köztársaság alatt nincs
               más zsarnokság, egyedül a hazáé.</p>
            <p>- A haza? - kiáltott Danton. - A haza talán a diktátorok gyűlésében van?!... Az
               úgynevezett közbiztossági bizottmányban?!... Ezeknek a gazembereknek egy része a
               véremre szomjazik, a másik része meg olyan gyáva, - itt megvetőleg nézett végig
               Robespierren - hogy bár olcsó részvétet érez irántam, nem meri majd tőlük megtagadni
               a fejemet.</p>
            <p>Robespierre, kinek Danton ellenségei már régen megmondták, hogy őt Danton gyávának
               tartja, elzöldült a méregtől, de erőt vett magán és így folytatta:</p>
            <p>- Csalódol, Danton. A közbiztossági bizottmány nem szomjazik a te véredre, csakis és
               egyedül az igazságra. De hát mondd meg nekem őszintén, jó polgárnak tartod te azt,
               ki a harc közepén le akarja rakni a fegyvert! Ki kegyelemért, türelemért,
               szelídségért kiabál most, mikor én elfogadom a haza biztonságáért, a vér kiöntésének
               minden borzalmát és minden felelősségét.</p>
            <p>- Célzás ez? - kérdezte Danton.</p>
            <p>- Nem célzás, hanem vád - felelt hidegen Robespierre.</p>
            <p>- A te barátaid, Robespierre, az én halálomat akarják.</p>
            <p>- A te barátaid, Danton, a köztársaság halálát és pusztulását készítik elő.</p>
            <p>Ekkor a vendégek közbeléptek és könyörögve kérték a két férfit, hogy
               csillapodjanak.</p>
            <p>Robespierre hamarabb erőt vett magán, majdnem barátságos hangon kezdett beszélni.</p>
            <p>- Értsél meg, Danton, senki sem kívánja a te halálodat. Sőt én azt szeretném, hogy a
               kormányt veled, a hegypárt leghatalmasabb tagjával megerősítsem. Itt lennék én, ha a
               fejedet akarnám?!... Leülnék veled egy asztalhoz enni, inni?!... Nyújtanék-e kezet
               annak, kinek legyilkolásán gondolkozom?!... Danton, te tudod, hogy én becsületes
               ember vagyok!... Danton, én arra kérlek, én könyörgök neked, vigyázzál!... Rágalmakat
               szórnak közénk s te hallgatsz a rágalmazókra. Ha az ember barátait ellenségeinek
               tekinti s akként bánik velük, lassanként csakugyan ellenséggé is teszi ám őket...
               Danton, add ide a kezedet és értsük meg egymást!... Mi rendkívüli körülmények között
               élünk s rettenetes eszközökkel kell dolgoznunk; míg az erény, a szabadság, a jó
               erkölcs uralma meg nem szilárdul, a nyaktilónak dolgozni kell. Ne álljál utunkba és
               ne követelj folyton kegyelmet. Ugyebár, belátod, hogy szigorúaknak kell lennünk?</p>
            <p>- Igen, belátom, - felelt Danton - de ne legyetek kérlelhetetlenek. A nép haragja egy
               dühös kitörés, a ti vérengzéstek már egy rendszer. A forradalmi törvényszék, melyet
               én állítottam fel, csak önvédelem volt az ellenforradalom ellen, ti már mészárszéket
               csináltatok belőle, hol válogatás nélkül öltök és gyilkoltok.</p>
            <p>- Szeptember sem válogatott - felelt hidegen Robespierre.</p>
            <p>- Szeptember?... - Danton arca vérvörös lett, mint mindig, ha a szeptemberi
               öldöklésre történt célzás. - Szeptember egy szörnyű felgerjedése, egy irtózatos vétke
               volt az elkínzott, meggyalázott népnek. Senki sem menti, de senki sem büntetheti. Ti
               azonban cseppenként ontjátok ki a vért, mintha állandósítani akarnátok a kivégzések
               iszonyatosságát.</p>
            <p>Robespierre vállat vont.</p>
            <p>- Cseppenként ontjuk a vért?! Lehet. Vannak emberek, kik jobban szeretik tömegesen
               ontani, mint szeptemberben.</p>
            <p>- Ti éppen annyi ártatlan embert küldtök vérpadra, mint amennyi bűnöst, - mondta
               Danton.</p>
            <p>- Nem igaz! - felelt Robespierre. - Egyetlenegy ember sem halt meg rendes bírói
               ítélet, kihallgatás nélkül. Egyetlenegy fejet sem hagytam legördülni, míg a törvény
               ki nem mondta rá a bűnöst.</p>
            <p>Danton keserű kacagásba tört ki.</p>
            <p>- Ártatlan?!... Bűnös?... Te velem mersz így beszélni, Robespierre?! Lyonban az
               ágyúgolyóra, Nantesban a Loirera bíztátok, hogy válogassa ki a bűnöst az ártatlan
               közül... Robespierre, amint látom, neked jó kedved van és humorizálsz. Különben te
               halálos bűnnek tartod, ha téged valaki gyűlöl és ellenségeidet különböző ürügyek
               alatt mind a hóhér bárdja alá küldöd.</p>
            <p>- Tévedsz, Danton - felelt Robespierre felállva - és tévedésed legnagyobb
               bizonyítéka, hogy te még mindig élsz!</p>
            <p>Ezzel otthagyta a vacsoránál ülő társaságot. Danton barátai már nagyon megbánták,
               hogy ezt az összejövetelt rendezték.</p>
            <p>Robespierre hallgatagon ment egyik barátja mellett, ki hazáig kísérte. A kapunál
               megállt és így szólt:</p>
            <p>- Magad láthatod, hogy ezt az embert nem lehet kímélni. Felajánlottam, hogy foglaljon
               helyet a kormányban. Rosszul tettem. Ha bent van a pártban, megrontja azt, ha kívül
               áll rajta: folyton fenyegeti. Nem vagyok elég erős ahhoz, hogy ne törődjem vele, bár
               legszívesebben ezt tenném, hidd el. Én békét akartam, ő harcot kíván, - most hát
               megkapja.</p>
            <p>Robespierre azon estén rögtön Saint-Justeért küldött Reggelig tanácskoztak. Ezen az
               éjjelen határozták el Danton elfogatását. Danton sorsát a barátai által rendezett
               kibékülési vacsora döntötte el.</p>
          
            <p>A dolog nem ment simán, könnyen és zaj nélkül. Danton volt a hegypárt leghatalmasabb
               tagja, de Robespierre és pártja elhatározták, hogy most már örökre végeznek vele.</p>
            <p>Dantont értesítették a veszedelemről barátai és kérték, hogy meneküljön. Danton csak
               vállat vont:</p>
            <p>- Az új Franciaország az én kezem munkája, ha ez a Franciaország kivet magából, ugyan
               hová menjek?</p>
            <p>Elfogatása előtt való este barátai, Camille Desmoulins és Paris képviselők kijöttek
               hozzá. Könyörögtek, hogy meneküljön. Paris megmondta, hogy huszonnégy óra alatt
               elfogják és nem kerül többé ki a börtönből. Danton csak ennyit felelt:</p>
            <p>- Elfogatni engem?!... Nem merik ők azt megtenni.</p>
            <p>És még azon a hajnalon elfogták s beszállították a Conciergerie börtönbe őt, Camillet
               s Danton néhány leghívebb barátját.</p>
            <p>A konvent megdermedt az iszonyattól, mikor meghallotta, hogy Dantont a közbiztossági
               bizottmány elfogatta. Legendre, Danton egyik leghívebb barátja felszólalt, hogy egy
               Dantonról lévén szó, a vádlottat a konvent elébe kell hozni, hogy itt védhesse
               magát.</p>
            <p>Robespierre azonban, ki sokáig habozott, de ha egyszer elhatározta magát,
               kérlelhetetlenebbé vált a kősziklánál, hideg, kemény, fenyegető szavakkal támadt
               Legendrere. A képviselő rémülten hallgatott, tudta, hogy csak egy szó még és
               Robespierre a vérpadra küldi. A konvent terrorizálva hallgatott, de halálos
               keserűséggel szívében, és Robespierre nem sejtette, hogy az ő halálos ítéletét is a
               Danton elfogatási parancsa írta alá. Danton sokkal súlyosabb egyéniség volt, mintsem
               minden következmény nélkül el lehetett volna veszteni. Bukása magával rántotta
               Robespierret is.</p>
            <p>Robespierre nem engedhette meg, hogy Danton a konvent elébe kerüljön. Tudta, hogy ott
               nyert ügye lesz. A forradalmi törvényszéknél azonban Robespierre emberei ültek s az
               ítélet nem lehetett kétséges.</p>
            <p>Mikor Dantont a Conciergeriebe vitték, a foglyok mind kitódultak a folyosóra. Ilyen
               nevezetes foglya még nem volt a börtönnek. Danton udvariasan meghajolt előttük.</p>
            <p>- Azt hittem, uraim, hogy kiszabadíthatom önöket és íme én is itt vagyok.</p>
            <p>Valóban szebb véget nem kívánhatott volna magának a hatalmas néptribun, ki a vihart
               felkeltette s kin a szeptemberi vér árnyéka sötétlett. Most íme itt állt, hogy
               meghaljon, mert véget akar vetni a vihar pusztításának és a hömpölygő
               vértengernek.</p>
            <p>Bírái előtt bátran, férfiasan viselkedett. Csak akkor tört ki, mikor hazaárulással
               vádolták. Mennydörgő hangja végigzúgott a termen, kitört az épületből. És a nép,
               mely a Conciergeriet körülállta, átkozni kezdte Robespierret és éljenezte a foglyot.
               Páris mozgolódni kezdett s a konvent egy része örömmel támogatta Páris mozgalmát.</p>
            <p>Robespierre átüzent, hogy azonnal be kell fejezni a tárgyalást. Dantontól megvonják a
               szót, azzal a kifogással, hogy a törvényszéket sértegeti. Danton hideg gúnnyal fordul
               az elnök felé:</p>
            <p>- Gyilkosok elnöke, miféle utasítást kaptál még a gazdádtól? Hány órára kell a
               fejünket szállítani?</p>
            <p>Egy esős, szeles áprilisi napon indult el a néptribun utolsó útjára. Vele együtt volt
               Camille Desmoulins, legjobb barátja, leghívebb embere. Robespierre tudta, hogy a
               szegény Camille csak Danton szócsöve, de azért nem irgalmazott. Páris szívszorongva,
               dermedten látta, mint gördül le annak az embernek a feje, ki oly sokáig vezére,
               bálványa, istene volt... Danton nem törődött már semmivel, a félájult, síró, zokogó
               Camillet bátorította, vigasztalta. A nép elfojtotta könnyeit, de soha, egy
               pillanatig sem hitte, hogy hajdani vezére áruló volt. Páris szíve ezen a napon
               elfordult Robespierretől. És mikor eljött a leszámolás órája, Robespierrenek nem volt
               kire támaszkodni. Sem a nép, sem a konvent nem bocsátotta meg neki Danton halálát.
               Rettenetes erőfeszítéssel és erőszakkal keresztülvitte, amit akart, de terrorja őt is
               tönkretette. A Danton feje legördült, de a Danton kiömlő vére pár hónap mulva
               Robespierret is megfojtotta.</p>
          
         </div>
        <div type="chapter">
            <head>XVIII.</head>
            <p>Danton halála után még jobban dühöng a rémuralom. Immár nem is Robespierre az
               uralkodó, hanem nálánál sokkal túlzóbb és kérlelhetetlenebb szellemek.</p>
            <p>A Danton halála után tizennyolcezer úgynevezett gyanus volt a párisi börtönökben. A
               Faubourg Saint-Germainból (ez volt az arisztokrata negyed) ötezer családot vittek be.
               Ezeknél már nem is keresték, mit vétettek. Elég volt a név és a származás. A terror
               alatt az ember bűnös volt lakása, rangja, vagyona, rokonsága, családja, vallása,
               véleménye és gyanított érzelmei által. Egyik meghalt a neve miatt, a másik a vagyona
               miatt. Ez, mert valami véleményt hangosan kimondott, a másik, mert ugyanakkor
               hallgatott. Egyik, mert a királyságot szolgálta, a másik, mert gyanusan hangsúlyozta
               köztársasági érzéseit. Ez, mert dicsérte Marat-t, a másik, mert siratta Vergniaudt.
               Egyik meghalt, mert tapsolt Hébert aljas kegyetlenségeinek, a másik, mert helyeselte
               Danton irgalmasságot kérő feliratát. Az egyik, mert ki akart vándorolni, a másik,
               mert arcátlan vakmerőséggel itthon mert maradni. Ez, mert fényűzésével az általános
               nyomort gúnyolta, a másik, mert nem költvén el jövedelmét, a népet éhezteti. Ezek a
               szerencsétlenek mind találkoztak a vérpadon s az őket utolsó útjukra vivő kordén
               azzal mulattak, hogy elmondták a különféle lehetetlen ürügyeket, melyek alatt
               vérpadra vitték őket.</p>
            <p>De nagy igazságtalanság volt mindezt a sok vért Robespierre terhére írni. Igaz,
               szíve, lelke kemény volt és engesztelhetetlenül tudott gyűlölni. De igyekezett
               igazságos lenni, puritán és feltétlen becsületes ember volt. Legnagyobb hibája
               tévedése volt. Ő azt hitte, hogy a vértenger árán a szabadság, egyenlőség, erény
               országát teremti meg.</p>
            <p>Az anarchisztikus demagógiát éppen úgy gyűlölte, mint az arisztokráciát. Azt hitte,
               hogy ha a társadalomból az anarchiát és az arisztokráciát kiszorítja, megöli egyben
               az emberi gonoszságot és butaságot is. Sohasem látta a népet a maga mivoltában,
               hanem amint ő magának Jean Jacques Rousseau könyvei után elképzelte. Szörnyen
               haragudott aztán, ha a népet gyarlónak, gyávának, kegyetlennek s a természetben őt
               megillető rangjára nézve méltatlannak látta. Állandóan az erényt hívta és
               feltámasztotta a halált. Saint-Justenak gyakran panaszkodott:</p>
            <p>- A halál, mindig csak a halál!... Milyen gyalázatos emlék marad utánam! Az élet
               terhemre van már. Nem vagyok én arra teremtve, hogy kormányozzak, hanem arra, hogy a
               nép ellenségei ellen harcoljak.</p>
            <p>Robespierre és társainak terrorja egy darabig megbűvölve tartotta a konventet. De a
               lelkek lassanként kezdenek felszabadulni. Összeesküvést szőnek Robespierre ellen.
               Ellenségei között van néhány olyan hitvány alak, kik még Robespierre saruját sem
               érdemesek megoldani. (Ilyen Barrère, Collot, Tallien.) Van olyan is, ki reszket és
               vonaglik az állandó halálfélelemtől. Hiszen senki sem tudta, hogy holnap nem ő
               megy-e a forradalmi törvényszék elébe? Az összeesküvők között ott vannak még Danton
               és Vergniaud régi barátai. Ezek, ha hallgattak is, nem felejtették el azt, kit el
               kellett veszíteniük.</p>
            <p>- Az istenek szomjaznak, - mondta egy ízben a boldogtalan Camille - a vérpatak még
               ömlik, de már nem sokáig. Az összeesküvés készen van. Danton barátai a leghevesebbek
               és a legbátrabbak. Hajdani vezérük helye üres ott fent a hegyen s senki sem foglalta
               azt el, mint ahogy üres lent a síkon a Vergniaud helye. Ez az üres hely figyelmezteti
               őket bántalmukra és sarkalja bosszújukat. Dantont imádták a hívei s mióta eltűnt
               közülük, eltűntek hibái is, csak gigantikus nagy alakja élt emlékükben.</p>
            <p>1794 július 9-én kitört az első előkészített vihar. Robespierret, a konvent és
               Franciaország mindenható urát Tallien megvádolja, hogy diktátorságra törekszik és
               államcsínyt tervez. Ez a vád becstelen és hazug volt. Ha volt ember, ki komoly és
               puritán becsületességgel harcolt a népszuverenitásért, az Maximilien Robespierre
               volt. S mégis, mikor felelni akar, már végig sem hallgatják: “Le a zsarnokkal! Ki a
               diktátorral!” - kiabálnak feléje.</p>
            <p>Robespierre halálsápadtan körülnéz a fellázadt konventen, szólni akar, de nem tud.
               Személyes hívei vele vannak, de mit ér az? A többség elpártolt tőle. Őrjöngő dühös
               hangok kiáltanak felé: “A nyomorult! Nézzétek, már beszélni sem tud. A Danton vére
               fojtogatja!” Robespierre szédül, letántorog a szószékről, helyére akar menni,
               szomszédai nem eresztik maguk közé, lemegy és ledobja magát egy üres székbe. Dühös
               szitkok hullanak reá: “Becstelen, gyilkos, hová ültél?! A Vergniaud helye az!...”
               Tántorogva megy ki az ülésteremből, Barrère azonnal indítványozza, hogy Robespierret
               és barátait el kell fogatni és a forradalmi törvényszék elé kell őket állítani.</p>
            <p>Robespierre ezalatt testvérével, Saint-Juste-tal és néhány barátjával együtt a
               községtanácsba menekült. Itt remélt védelmet és kétségkívül pár hónappal ezelőtt meg
               is kapja azt, de Danton halála elfordította tőle Páris népének szívét. Páris nem
               bocsátotta meg a néptribun halálát és úgy nézte Robespierre bukását, mint egy
               igazságos bosszút.</p>
            <p>Saint-Juste arra biztatja Robespierret, hogy folyamodjon a felfegyverzett szekcióhoz,
               de Robespierre nem akar polgárháborút a saját maga személyéért. Ő, aki eszméi
               érdekében tengerszámra ontotta a vért, saját maga megmentéséért egy csöppet sem akar
               feláldozni. A párisi nép, ha akarja, mentse meg őket, ő nem szólítja törvénytelen
               felkelésre a konvent ellen, mert ehhez nincs joga.</p>
            <p>Saint-Juste tovább unszolja:</p>
            <p>- Hát mindnyájunkat el akarsz veszíteni?</p>
            <p>- Igen, - felel Robespierre nyugodtan - eljött az óránk és mi mindnyájan el fogunk
               veszni.</p>
            <p>És Saint-Justenak többé egyetlen szava sincs. Némán, lehajtott fejjel engedelmeskedik
               mesterének.</p>
            <p>A katonaság Barras vezérlete alatt nemsokára megjelent és mindnyájukat a forradalmi
               törvényszék elé vitték. A nép átkozódva kísérte ki Maximilien Robespierre kocsiját,
               az utóbbi idők minden szenvedését és vértengerét neki tulajdonítva.</p>
            <p>A nép igazságtalan volt. Mint ahogy nagyon sokáig igazságtalan volt Robespierre
               emléke iránt a hivatásos történelem is. Erényei lelkéből fakadtak, bűnei helyzetéből.
               Mindkettőt meg kell érteni.</p>
            <p>Miben tévedett, miben hibázott, mik voltak erényei, bűnei?! Döntse el az igazságos
               történelem. Mi csöndesen megállunk a sírjánál. Ott van az a nagy temetőben, hol a
               forradalom nagy halottjai nyugosznak. Nézzük végig a fejfákat - mondja Lamartine -
               mindegyikre van valami írva: Egyikre az: Világosság, másikra: Lángész, harmadikra:
               Ékesszólás, erre az, hogy: Akarat, arra az, hogy: Erény, megint egy másikra az, hogy:
               Tévedések. De valamennyire illik Lamartine szép mondása: Meghalt a jövendőért, mint
               az emberiség napszámosa.</p>
          
         </div>
      </body>
	</text>
</TEI>