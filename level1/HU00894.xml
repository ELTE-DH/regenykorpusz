<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU00894" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Akli Miklós</title>
				<author>
					<persName>
						<surname>Mikszáth</surname>
						<forename>Kálmán</forename>
					</persName>
					<date from="1847" to="1910">1847-1910</date>
					<idno type="VIAF">46774986</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">48664</measure>
				<measure unit="pages">114</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Akli Miklós</title>
					<date>2003-07-10</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/00800/00894"/>
					<respStmt>
						<resp>Original Electronic Edition</resp>
						<name>Szabolcsi József</name>
						<name>Drótos László</name>
					</respStmt>
					<bibl type="printSource">
						<title>Akli Miklós</title>
						<author>Mikszáth Kálmán</author>
						<pubPlace>Budapest</pubPlace>
						<publisher>Arcanum</publisher>
						<date>1998</date>
						<ref target="https://mek.oszk.hu/00800/00894"/>
						<idno>ISBN 963 85923 5 4</idno>
					</bibl>
				</bibl>
				<bibl type="firstEdition">
					<title>Akli Miklós</title>
					<author>Mikszáth Kálmán</author>
					<date>1903</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2021-07-02"/>
		</revisionDesc>
	</teiHeader>
	<text>
		<body>
			<div type="chapter">
				<head>I. FEJEZET </head>
				<head>A MIKOS-VICCEK EREDETE. ISCHL ALAPÍTÁSA ÉS EGYÉB DOLGOK</head>
				<p>Mária Terézia udvari személyzete közt még ott szerepel koncipisták, kontrollorok,
                    szekretáriusok, kancellisták közt az udvari bolond, de II. József törülte ezt
                    az állást, s azóta csak okos emberek voltak az udvarnál.</p>
				<p>A kalapos király halála után mindenféle erőlködések indultak meg visszaállítani
                    az udvari bolond stallumot, akképpen okoskodván az udvari hatalmak, hogy egy
                    uralkodót okvetlenül megillet egy bolond, aki kedélyességre hangolja. Lám,
                    Józsefnek nem volt bolondja, hát maga csinálta a bolondságokat.</p>
				<p>Évtizedekig hasztalan kerestek egy megfelelő bolondot szanaszét az udvaroknál.
                    Szerencsére, két bolondja volt a bajor választó-fejedelemnek s az önként
                    átengedte az egyiket, egy Akli Miklós nevű magyart, aki az akkori udvari
                    kalendáriumban »Mikos Akli« név alatt van bejegyezve. Valószínűleg nyomási
                    hibából maradt ki a Miklós névből az »l« betű, s ennek a fickónak, akinek a
                    mulattatási force-sza abból állt, hogy némelykor együgyűnek tettette magát, a
                    bolondériából maradtak fenn a németek közt az úgynevezett Mikos-viccek,
                    melyekkel a sógorék még ma is csúfolni szeretik a magyarokat.</p>
				<p>Miklós tüskés hajú, kellemes fiatal emberke volt, olyan mozgékony arccal, hogy
                    mikor a grimaszokat kezdte csinálni (pompásan utánzott arcban, hangban,
                    mozdulatokban minden embert), halálra lehetett rajta nevetni. A piktorok
                    akadémiáján tanult Münchenben, de annyi pajkos, vidám csínyt követett el, hogy
                    híre kiszivárgott a sörivó burgerek közé, s az egész város az ő dévajságain
                    nevetett. Némelykor a rendőrséggel is meggyűlt a baja, de a legszemenszedettebb
                    leleményekkel mindig kisiklott a büntetés alól.</p>
				<p>Divatba pedig egyenesen maga a választófejedelem hozta, akinek szokása volt, hogy
                    minden héten egyszer néhány festő-tanárt és művészt is asztalához invitált s
                    többnyire megkérdezte tőlük: »Was ist wieder mit dem Mikos?«</p>
				<p>El kellett beszélni ötleteit, megjegyzéseit, viselt dolgait s őfensége szinte
                    könnybelábadt szemekkel nevetett azokon, nem győzvén ismételni: »Oh, verfluchter
                    Kerl!«</p>
				<p>A dolog azután annyira elfajult a hiperlojális államocskában, hogy a gonosz
                    csont, Akli Miklós, valóságos szabadalmat élvezett mindenféle bohóságok,
                    rendellenességek és vaskos tréfák elkövetésére; az akadémiai tanács vagy a
                    rendőrfőnök még szinte örült, ha valami új kihágást jelentettek: »No, hogy fog a
                    fejedelem megint nevetni.«</p>
				<p>Hiszen ha csak a fejedelem lett volna! Hanem ott volt a bolondja, Korb Joakhim,
                    akinek egyenesen az önérzetét sértette az Akli Mikos növekedő híre. Ezt már nem
                    tűrheti tovább. Két bolond nem fér el Münchenben. Addig-addig nógatta a
                    fejedelmet, hogy ő versenyre akar kelni Aklival, vegye őt is az udvarába, aztán
                    amelyik különb lesz, azt tartsa meg kettejük közül, hogy őfensége végre
                    ráállott, s Miklós a bajor rezidenciába került.</p>
				<p>Nem célja ez elbeszélésnek hosszabban időzni a különben felette mulatságos
                    versenynél, mely két elmés kópé közt kifejlődött. Még azt sem szükséges
                    eldönteni, hogy melyik maradt felül, de nem is lehet. Mert hogy a bajor király
                    Mikost engedte át Ferenc császárnak s Korbot magának tartotta meg, az is kétes
                    értékű. Ha udvarias volt, a jobbat adta oda; ha önző volt, a jobbat tartotta
                    meg. Minthogy pedig Maximilián József udvarias is volt, önző is volt, örök
                    homály fedi, melyik volt kettő között a különb bolond.</p>
				<p>A bécsi Hofburgban csakhamar nélkülözhetetlen perszóna lett Miklós úr. Zseniális
                    fickó volt, aki beszélt vagy hat nyelvet, ösmerte az irodalmakat, tudott minden
                    forgalomban levő anekdotát és furaságot, otthonos volt a mágiában, a nyugati
                    és keleti bűvészetekben, tudott a tenyérről jósolni és a csillagokról, ügyesen
                    csinált meg minden kártya-kunsztot, pompás verseket és ódákat írt a császár
                    születés- és névnapjára, amelyekkel behízelegte magát a jószívű uralkodónál.
                    Szóval, minden tudományhoz hozzászagolt valamennyire s felületesen azt habzsolta
                    el belőle, ami érdekes, de a mélyére, ahol már a hasznos kezdődik, nem hatolt.
                    Nem tudott annyit egyik ismeretágból se, még a festészetet sem véve ki,
                    amennyivel a becsületes mindennapi kenyeret megkereshette volna, hanem csak
                    annyit, amivel biztos volt neki a mindennapi kalács.</p>
				<p>Néha egy-egy ötletével nemcsak fölvidítá a császárt, de meg is védte, pedig
                    többnyire az együgyűség lárvája alatt beszélt.</p>
				<p>Egyszer valami cercle alkalmával azt kérdezte a császár Grassalkovich
                    hercegtől:</p>
				<p>- Milyen messze van Gödöllő Pesttől?</p>
				<p>- Két órajárás jó lovakon - felelte a herceg.</p>
				<p>- És Pest Gödöllőtől? - folytatta a császár szórakozottan.</p>
				<p>A cerclenél levő urak elmosolyodtak, de különösen Stadion gróf vágott gúnyolódó
                    arcot, csak Grassalkovich herceg tartotta meg hódolatból lojális
                    komolyságát.</p>
				<p>- Ugyanannyi, fölség.</p>
				<p>A császár elpirult, az udvari bolond közbeszólt, Stadionhoz intézve a szót:</p>
				<p>- Milyen messze van húsvéttól pünkösd, kegyelmes uram?</p>
				<p>- Úgy gondolom, lehet vagy ötven nap.</p>
				<p>- És pünkösdtől húsvét milyen messze van?</p>
				<p>Stadion és a császár elnevették magukat - mert pünkösdtől húsvét már nem
                    ugyanannyi.</p>
				<p>- Lássa, kedves Grassalkovich - szólt a császár -, milyen jó, hogy van a
                    környezetemben egy bolond, aki be tudja bizonyítani, hogy nem mondtam egészen
                    bolondot.</p>
				<p>Ferenc császár búskomorságra hajló, beteges ember volt, kinek nem voltak nagy
                    ambíciói és nagy tervei. A nagy Napóleon, ki a világot megrázó robajjal jelent
                    meg a történelem színpadán, kényelmetlen időben született. Szép az ilyen legény
                    kortársának lenni, de Ferenc bizonyosan elengedte volna. Jobban szerette a
                    fákat, virágokat, mint a katonákat. Az ischli fürdő megalapításának sikerével
                    teljes életére nézve megelégedett volna.</p>
				<p>Az udvari doktor azt találta, hogy az ischli levegő a legjobb a világon
                    (bizonyosan telkei voltak Ischlben), oda küldte Ferencet hosszabb tartózkodásra,
                    ami egyszerre fölvirágoztatta azt a vidéket. A császárnak kastélyt építettek és
                    roppant parkot ültettek, amelyben kocsikázni lehessen. A birodalom összes
                    arisztokráciája oda tolult. A divat szárnyaira emelte Ischlt. Még a levegőjét is
                    elhordták hermetice elzárt palackokban Európa összes patikáiba. Az emberiség
                    csak lassan, sok vér árán áll a nagy igazságok mellé, de a nagy bolondságok
                    gyorsan legyőzik. A páciensek szörnyen hittek az ischli levegő csodálatos
                    erejében, tehát az orvosok is, s nagyon gyakran lehetett hallani úri
                    betegszobákban, amint az ütér megvizsgálása és a százados sablon: »nyújtsa ki a
                    nyelvét« után komor arccal rendeli Aeskulap fölkentje:</p>
				<p>- Bontsanak fel a beteg szobájában éjjelre egy palack ischli levegőt!</p>
				<p>S ha másnap panaszkodott a beteg, hogy nem javult az állapota, a doktor készen
                    volt a bölcs tanáccsal:</p>
				<p>- Hát meg kell az adagot kettőztetni. Bontsanak fel két palackot.</p>
				<p>Az ilyen beteg aztán vagy meggyógyult és akkor holta napjáig dicsérte az ischli
                    levegőt, vagy meghalt és nem panaszkodott ellene…</p>
				<p>Ferencet már kora tavaszkor oda küldték és csak késő ősszel engedték orvosai
                    Bécsbe jönni, hol akkor mindenféle ragályos betegségek mutatkoztak. Vele ment a
                    bolond is. Az orvos azt állította:</p>
				<p>- A bolond a legjobb medecina. Mert fölségednek főképp a szórakozás szükséges.
                    Minél többet legyen vele.</p>
				<p>Így szokott össze a király a bolonddal az ischli magányban, s nagyon megkedvelte.
                    Együtt kalandozták be a vidéket, együtt kertészkedtek a parkban. Esténként
                    történeteket mesélt neki, verseket írt a születése vagy a nevenapjára. Ischlben
                    a császár is csak ember. Ide nem jön be a spanyol etikett. S ami ennél is többet
                    ér, Stadion gróf messze van innen…</p>
				<p>Stadion grófban a foglalkozását unta Ferenc. Hiszen ha még csak aláírásokból
                    állana az uralkodói teendő, - de az a tömérdek haszontalan tárgyalás és beszéd
                    hozzá, míg valamit aláír. S ennek a hatalmas kancellár, Stadion a mestere.
                    Beszél az, mint a kávédaráló, beszél szakadatlanul, nem kell kavicsot tenni a
                    nyelve alá, mint Demosthenesnek, inkább a nyelve fölé kellene, hogy ne
                    mozdíthassa. Mert ha csak beszélne. De arra a császárnak figyelni is kell és
                    hellyel-hellyel némi uralkodói megjegyzést tenni, mégpedig lehetőleg olyat, ami
                    el ne árulja, hogy nem egészen érti a dolgot.</p>
				<p>A császár tehát mindig fázott Stadiontól, ha kihallgatásra jelentették. Mert a
                    nagy eszével elnyomta. Oly kicsinek érezte magát vele szemben, hogy egészen
                    indokolt, miért nem szeretett vele lenni. Olyan volt, mint a gyerek a
                    csukamájolajjal: tudja, hogy hasznos neki, de azért idegenkedik tőle.</p>
				<p>Miklós észrevette ezt s azzal hízelegte be magát uránál, hogy mindenféle rossz
                    vicceket csinált a grófra, csipkedő epigrammokat gyártott. (Akkor ez a genre
                    volt nagy divatban.)</p>
				<p>A császár jóízűen nevetett ezeken, könyv nélkül megtanulta, elmondta fűnek-fának,
                    még a Napóleon előnyomulása se bírta megrontani ilyenkor hangos derültségét.</p>
				<p>Különben is azt tartotta Napóleon szerepléséről, hogy az nem komoly dolog. Úgy
                    tűnt fel neki, hogy az aluszékony földrész, a vén Európa, egy álmot lát - a
                    rettenet ruháiba felöltözött lovagot álmodja, kinek buzogánya alatt ropog a
                    föld, recsegnek a trónusok és … és egy fölébredés lesz a vége. Nincs Napóleon,
                    elmúlt, mint a füst.</p>
				<p>Míg az egész világ forrt, ő nyugodtan maradt; még akkor is, mikor Ausztria
                    kezdett kerülni a deresre. »Majd megveri Mack s punktum.«</p>
				<p>Csendesen vadászgatott Ischl környékén; egy ősszel azt vette fejébe, hogy miután
                    a háborúskodás sokba kerül, ő a személyére nézve mindennap maga szerzi meg a
                    pecsenyére valót.</p>
				<p>Egy kis vadásztársaságot szervezett - mert ilyen nyárspolgárias kedvtelései
                    voltak -, s egész napokat elkalandoztak inkognitóban, hogy nehány nyulat,
                    foglyot vagy fácánt lőjenek a környéken.</p>
				<p>Állt pedig a Nimród-kompánia Lobkowitz herceg szárnysegédből, Kovács Mihály
                    ezredesből a Stipsics-huszároktól, egy hűségéről híres, Laube nevű komornyikból,
                    és Akliból, aki egy egész hónapig űzte már velök a vadat, mikor egy nap azt a
                    kérdést intézte Laubehoz, hogy hol kell megnyomni a puskát, ha az ember azt
                    akarja, hogy elsüljön.</p>
				<p>A császár roppant kedvelte e vadász-kirándulásokat, melyeken mind az öten
                    egyforma polgári ruhát viseltek s jámbor puffogtató kereskedőknek látszottak,
                    akik hétköznap is egy kis vasárnapot csinálnak maguknak. Útközben szóba állt
                    mindenféle parasztemberrel, rőzsét szedő öregasszonnyal vagy vendéglőssel, ahol
                    egy kis frissítőre betértek, rendesen kormányzati ügyekről kérdezősködve, vagy a
                    nagy világeseményekről.</p>
				<p>- Nos, van-e valami jó újság Napóleonról?</p>
				<p>A feleletek roppant mulattatták és nagy súlyt fektetett azokra.</p>
				<p>Valaki egyszer így felelt neki:</p>
				<p>- Nem féltem én a mi Ferencünket, ha Napóleon bejön is.</p>
				<p>- Tehát bízik Ferencben? - ismételte örvendve.</p>
				<p>- Oly fösvény ő, hogy tőle még Napóleon sem vehet el semmit.</p>
				<p>Más alkalommal így szólt egy vendéglős:</p>
				<p>- Nem jól mennek itt a dolgok, higgyék el nekem a vadász urak. A határokon ott
                    bömböl az oroszlán, a császár pedig mégis nyulakra vadász itt valahol
                    Ischlben.</p>
				<p>Egy ilyen kalandja majdnem végzetes lett rá nézve; - részleteit örök homály födi.
                    A dolog úgy történt, hogy egy szeptemberi délután rettentő vihar érte a
                    Nimródokat St.-Wolfgang határában, úgyhogy kénytelenek voltak az ottani
                    vendéglőbe menekülni. A felhőszakadás azonban annyira megdagasztotta a
                    folyamokat és elrontotta a hidakat, hogy éjszakára is ott kellett maradniok. A
                    vendéglőben volt elég szoba, s a korcsmáros elég jó vacsorát főzött, úgyhogy
                    semmiben sem szenvedtek szükséget.</p>
				<p>De a vendéglő tele volt gyanús alakokkal (akkoriban különben is minden idegenben
                    francia kémet láttak az emberek), s mikor a lefekvésre került a sor, feltűnt
                    Aklinak, hogy a vendéglős a legszebb csilláros szobába Ferencet vezette.</p>
				<p>- Attól félek, felség - mondá, miután eltávozott a vendéglős -, hogy ezek az
                    emberek fölismerték.</p>
				<p>- Miről ismertek volna fel?</p>
				<p>- A pénzekről. Egy rossz pofájú alak váltig vizsgálgatta a fölséged arcát és a
                    saját tallérját. Azért tehát jó volna, ha a szobát más valaki foglalná el.</p>
				<p>- Például én - ajánlkozott az ezredes.</p>
				<p>- Nevetséges aggodalom hű alattvalóim között.</p>
				<p>- Egy kis óvatosság sohasem árt - vélte Lobkowitz herceg.</p>
				<p>- Végre is, ahogy önök kívánják - szólt a császár nevetve. - Tudom, hogy ki
                    vagyok a környezetemnek szolgáltatva, és az ezredes szeretné a szobámat. Nos,
                    tehát átengedem neki.</p>
				<p>A császár tehát a kis zugok egyikét foglalta el éjjelre s jóízűen aludt egész
                    reggelig, amikor rettentő lárma, kiabálás, futkosás zaja verte fel. Az ezredest
                    szétzúzott aggyal, halva találták szobájában. Valaki az ablakon át lőtt rá.
                    Sohase lehetett megtudni, ki volt, egyike maradt a megfejthetetlen rejtélyeknek,
                    melyektől hemzseg ez a kor.</p>
				<p>A császár elájult, mikor a hírt meghallotta.</p>
				<p>- Csak egy hajszál híja - kiálta fel később, a halott ágyánál megjelenve -, hogy
                    nem én fekszem most itt helyetted, te derék ember! Intézkedjék, kedves
                    Lobkowitz! Szép temetést fog kapni, megérdemli. Valóságosan értem áldozta fel
                    magát. Oh, Akli, mennyire szerencsés ön, hogy az a szobacsere ötlete támadt, és
                    most az én megmentőmnek mondhatja magát!</p>
				<p>Egész valójában megrendülve tért vissza Ischlbe, hol már akkor el volt terjedve a
                    hír, hogy a császárt St.-Wolfgangban egy francia kém meggyilkolta, az utcákon
                    összegyülekezett emberek ámulva éljenezték, elevenen látva őt visszatérni.</p>
				<p>A rendőrség elfogta a wolfgangi vendéglőst és néhány gyanús alakot, de sohase
                    bírt semmit kisütni. Ferenc császár azonban örökre jóllakott a polgárias
                    kalandozásokkal és könnyezve kísérte ki másnap a meggyilkolt Kovács ezredes
                    koporsóját a temetőbe, márvány obeliszket emeltetve föléje, melyre Akli Miklós
                    komponálta a feliratot:</p>
				<p>Nuntia Caesarum Domino, te sub hac saxa jacere</p>
				<p> Pro Caesare tuo - Quid tibi hoc valeat?</p>
				<p> Interrogato eum!</p>
				<p>(Jelentsd a császárok császárának, hogy te a császár helyett pihensz e kő alatt
                    és kérdezd meg tőle, használ-e ez neked valamit?)</p>
			</div>
			<div type="chapter">
				<head>II. FEJEZET</head>
				<head>A KOVÁCS-GYEREKEK FELLÉPÉSE. STADION INTRIKÁI ÉS A NAPÓLEONI
                    ESEMÉNYEK</head>
				<p>Kevés idővel e rejtélyes, soha ki nem nyomozható bűntény után laxenburgi
                    kastélyába vonult az uralkodó, hogy a hevesen megindult hadjárat miatt közel
                    legyen a Burghoz. Már a dér csípte meg a parkot, a falevelek sűrűn hulltak alá,
                    amerre a szél járt (mint a katonák, amerre Napóleon járt), midőn a császár egy
                    nap künn sétálgatva Aklival, a kerítéshez érve hallotta, hogy az őrtálló katona
                    a faköpönyeg mellett haragosan felesel valakivel.</p>
				<p>A császár kíváncsi volt, odalépett a rácshoz s látta, hogy két gyereket fenyeget
                    a strázsa, egy kis fiút, meg egy leánykát, akik a kerítésen akarnak
                    átmászni.</p>
				<p>- Miért bántod a gyermekeket? - szólítá meg a katonát.</p>
				<p>Az elsápadva szalutált:</p>
				<p>- Mindenáron a kastélyba akarnak hatolni. Már a tegnapi pajtásaimat is
                    infesztálták.</p>
				<p>- Szegény kicsikék - sajnálkozott a császár. - Már tegnap óta be akarnak jönni?
                    De hisz a kastélyt minden alattvalómnak szabad megtekinteni. Das kost kein Geld.
                    Nicht wahr, Akli?</p>
				<p>- Csakhogy ezek a porontyok - bátorkodott közbeszólni a most lihegve odaérkezett
                    udvarmester - egyenesen fölséged színe elé kívánkoztak. Nekem jelentették ezt s
                    megparancsoltam, hogy egyszerűen kergessék el a kis semmirekellőket. No, még mi
                    nem jut eszükbe? Ők a császárhoz akarnak menni. Hallott már ilyet valaki?
                    Tíz-tizenkét éves kölykök, akiknek iskolamester kell, respektive nádpálca, ami
                    körülbelül mindegy. Mi mindent megél az ember! Igazán nevetséges!</p>
				<p>Ferenc ma túlságosan jó hangulatban volt, épp csak az imént jött ki a kápolnából
                    a gyóntató atyától, lelkét frissnek és szelídnek érezte.</p>
				<p>- Ne legyen olyan mérges, Kolowrat. Nincs igaza. Miért ne jöhetnének hozzám
                    gyerekek? Hiszen ők is alattvalóim. S nem mondja-e az írás: Engedjétek hozzám a
                    kisdedeket.</p>
				<p>- Hát hogy mért nem jöhetnek? Megfelelek fölségednek. Mert először is nincs
                    audienciális nap. De ha volna is, mit keresnének ilyen oktalan lények
                    fölségednél? Nem engedi a spanyol etikett, respektíve a császári trónus
                    méltósága, ami körülbelül mindegy.</p>
				<p>- De ha én kíváncsi volnék rá, hogy mit akarnak? - mondá a császár.</p>
				<p>- Ez esetben mindnyájunknak meg kellene hajolnunk - szólt Kolowrat, meghajtva
                    félig térdét a kor divatja szerint.</p>
				<p>- Nos, hát eresszék be őket!</p>
				<p>Császár akarata egy közös ágyban hál a teljesedéssel, legott behítták a
                    gyerekeket; gömbölyű arcú, pufók volt a fiúcska, de villogó, bátor tekintettel,
                    mint a sasfiók; inge piszkos, haja fésületlen, az öltözéke elhanyagolt,
                    megviselt, kifoszlott, de látszott rajta, hogy jó posztóból való; krispinformájú
                    kabátot viselt, mint a magyarok akkoriban. A fiú lehetett kilenc éves, a vele
                    jött leányka több volt vagy három évvel, szép, nyúlánk, vézna gyermek, a
                    hidegtől kicsípett ovál arccal, melyet kedves őzike-szemek ragyogtak be: a feje,
                    szöszke hajtól körítve, egy fekete capichonból mosolygott ki, a kurta
                    barchet-szoknyácskája ki volt ráncaiból szakítva és lelógott baloldalt a bokáján
                    alól, míg a jobb láb formás bokája látható volt.</p>
				<p>A császár szelíd tekintettel nézte végig a gyermekeket.</p>
				<p>- Mit akartok? - szólt.</p>
				<p>- A császárral akarunk beszélni - mondá a fiú, bátran előlépve.</p>
				<p>Ő volt a kisebbik, de ő a szószóló, mert ő a férfi.</p>
				<p>- Nos, én vagyok a császár.</p>
				<p>A fiú gyanakvó tekintettel vizsgálta, aztán így szólt:</p>
				<p>- Igazán te volnál a császár? De meg ne csalj! Hiszen nincs a fejeden a
                    korona.</p>
				<p>Az uralkodó évek óta nem nevetett oly édesdeden, mint ezekre a szavakra. Nagy
                    effektust várt, megszeppenést, térdreborulást, vagy valami effélét, ha fölfedezi
                    magát, s íme, hogy bánik vele a kis fickó! Lehetetlen ezen nem kacagni.</p>
				<p>- De ha mondom, az én lelkemre (meiner Seel’), hogy az vagyok.</p>
				<p>- Császár! - mondá most a fiú emelt hangon. - Add vissza az apánkat!</p>
				<p>- Apátokat? Hát kik vagytok ti, kicsikéim? - kérdé még mindig derülten.</p>
				<p>- Mi a Kovács Mihály huszárezredes gyermekei vagyunk. Add ide az apánkat!</p>
				<p>Borulat szállt a császár homlokára; ez a név a szívébe nyilallott. Vallásos
                    lelkét önszemrehányás szúrta meg. Milyen hálátlanság tőlem! - gondolta. - Nem
                    is kérdeztem, hogy annak a szegény embernek maradt-e családja?</p>
				<p>- Hogyan, ti a Kovács ezredes gyermekei vagytok? És honnan jöttök, hogyan
                    jutottatok ide?</p>
				<p>A kisfiú értelmesen felelt:</p>
				<p>- Pozsonyban laktunk egyik távoli rokonunknál, ahová az apánk adott, mivelhogy
                    már az anyánk meghalt. Iluska iskolába járt, én pedig otthon tanultam, apánk
                    minden hónapban pénzt küldött értünk és vagy levelet írt, vagy eljött hozzánk.
                    Most már se pénzt nem küldött, se nem írt, se nem jött, se nem üzent, és ott,
                    ahol voltunk, Folinyi bácsinál és néninél, rosszul bántak velünk, hát
                    összebeszéltünk, megszöktünk onnan és ide jöttünk hozzád, hogy az apánkat add
                    vissza nekünk.</p>
				<p>- Per amorem dei! Szegény gyermekek! - mondá a császár elszörnyűködve. - Ilyen
                    messzire eljönni! És persze pénzetek se volt?</p>
				<p>- Iluskának arany fülbevalója volt, amit eladtunk.</p>
				<p>A császár tekintete önkéntelenül a leányka fülecskéjére esett, mely piros volt a
                    hidegtől, mint a mályvarózsa. Igen meghatotta az ijedelemmel és feszült
                    várakozással rátekintő szép szeme. Úgy rémlett neki, mintha az ég két csillaga
                    nézné őt.</p>
				<p>Egy percig habozott, mit feleljen. Igen, a száz Caesarok ivadéka habozott a két
                    tépett ruhájú gyermekkel szemben. Kereste a szavakat, formát a jósághoz, mely a
                    szívéből kibuggyant.</p>
				<p>- Apátokat, amennyire lehet, visszaadom, kedves kicsikék. Én gondoskodom rólatok
                    helyette. Intézkedjék, Kolowrat, hogy a gyerekek jó lakást, élelmezést, jó
                    ruhákat és jó gondozást kapjanak itt a kastélyban, addig is, míg a továbbiak
                    iránt határozok. Ön pedig, Akli, elutazik holnap Pozsonyba és kimerítő jelentést
                    tesz nekem a gyermekek körülményeiről. Legyen ez a császár privát ügye, melyről
                    csak mi hárman tudunk.</p>
				<p>Kolowrat meghajtotta magát.</p>
				<p>- Fölséged a föld legnemesebb uralkodója.</p>
				<p>- És apánk? - kérdé a fiú makacsul.</p>
				<p>- Ő most nagyon messze van - nyugtatta meg Kolowrat. - Egyelőre mondjatok
                    köszönetet őfelségének és jertek velem.</p>
				<p>A lányka kecses pukedlit csinált és ránézett a császárra.</p>
				<p>- Köszönöm, fölséges császár.</p>
				<p>A fiú csak a kalapját emelintette meg.</p>
				<p>- Hát te mért nem köszönöd meg az őfelsége jóságát? - feddette meg Kolowrat
                    gróf.</p>
				<p>- Ha nagyobb leszek, megszolgálom neki - felelte a fiú.</p>
				<p>A császárnak tetszett a férfias szó. Kedvteléssel nézett a távozó fiú után.</p>
				<p>- Ezt a fiúcskát katonának neveltetem, Akli. Azt hiszem, jót teszek vele akkor.
                    Az apja is az volt, derék katona volt. Oh, Akli - sóhajtott fel azután -, olyan
                    jó érzés jót tenni, olyan nagyon jó érzés, de… (gondolkozott kissé, megmondja-e,
                    amit akart, és azt találta, hogy ilyen hű és csekély ember előtt, mint Akli,
                    kiegészítheti a gondolatát) - de sokba kerül, Akli. Azért csak ritkán tehetünk
                    jót… Egy császár is kénytelen takarékoskodni a jótettekkel. Lássa, az Isten se
                    tesz mindenkivel jót. Ha jól meggondolom, hát még velem sem.</p>
				<p>A Kovács-gyerekek a laxenburgi kastélyban maradtak, s mikor két nap múlva ott
                    látta őket játszadozni Ferenc császár a tó körül, finom ruhákba öltöztetve,
                    elcsodálkozott, milyen csinosak s előkelő tartásúak, s aztán maga is beállt a
                    játékba, elkérte a horgászóbotot Iluskától, s addig el nem mozdult, amíg nem
                    fogott neki egy pontyot, - amit külön kellett megsütni a szakácsnak
                    vacsorára.</p>
				<p>Akli is megérkezett Pozsonyból és referált a gyerekekről, hogy az ezredes után
                    nem maradt semmi vagyon; a gyerekeket Pozsonyban neveltette egy unokatestvérénél
                    és a fizetéséből küldözött a tartásukra, de hogy most már két hónap óta nem
                    érkezett pénz, kezdték a gyerekeket elhanyagolni, sőt még verni is.</p>
				<p>A császár elhatározta, hogy a gyermekekre ő teszi rá a kezét, a fiút a
                    bécsújhelyi katona-iskolába küldi, a leányt pedig elhelyezi egy bécsi
                    nevelőintézetben, s ha megnő, férjhez adja és hozományról is gondoskodik.</p>
				<p>- Mindezekkel pedig önt bízom meg, Akli, gondoskodjék mindenről, mintha ön volna
                    az atyjok, s ha szükségesnek tartja, tegyen nekem esetenkint jelentést. A
                    kiadások azon a címen szerepelnek majd az udvari költségvetésben: »A császár
                    pártfogoltjai«.</p>
				<p>Aklinak tetszett a megbízatás; nagy lelkiismeretességgel végezte, s minden héten
                    meglátogatta Iluskát az intézetben, megrakodva az udvari cukrász
                    nyalánkságaival, s minden hónapban Gyurit, a kis katonát, akiről sok
                    dicséreteset és jót újságoltak a professzorok. Pompás fiú. Nagy jövője van.
                    Remek egy katona lesz belőle. Egyszer egy évben, karácsonykor személyesen is
                    megjelenhettek a Burgban, amikor a császár elbeszélgetett velök és
                    megajándékozta őket holmi apróságokkal, amiket a Jézuska hozott.</p>
				<p>Akli ezalatt mind bennfentesebb lett a császárnál, úgyhogy már a politika
                    menetére is befolyást kezdett gyakorolni, és Stadionnak nem egy kedvenc eszméjét
                    vagy tervét hiúsította meg valamely szúrós észrevétellel.</p>
				<p>Stadionnak pedig nemcsak hosszú kezei voltak, hanem hosszú fülei is. Ahova el nem
                    értek, megtoldotta kémekkel. Mindent tudott; az Akli csipkedő verseinek szövege,
                    a császár jelenlétében elszórt ötletei dühbe hozták s nem egyszer mondta
                    Stohlen lovagnak, az akkori bécsi rendőrfőnöknek:</p>
				<p>- A bolondnak ki kell a nyakát tekerni. Érti-e, Stohlen?</p>
				<p>- Ami nem könnyű, kegyelmes uram, mert őfelsége nagyon kedveli - felelte a
                    rendőrfőnök.</p>
				<p>- Az csak annyiban könnyíti a sorsát - felelte nevetve Stadion gróf -, hogy
                    valami udvari betegségben kell kimúlnia.</p>
				<p>- De melyikben?</p>
				<p>- Ez az, amit önnek kell kitalálnia - fejezte be a miniszter jelentőségteljes
                    szemintéssel.</p>
				<p>Stohlen lovag pompás »eszköz« volt, értett az okos szóból és tudott a sorok közt
                    is olvasni. Bécs akkoriban legügyesebb detektívjét, a híres Fritz Brattot bízta
                    meg Akli Miklós megfigyelésével. Fritz Bratt ennélfogva az Akli inasával, egy
                    züllött expiktorral, Grabe Mihállyal szűrte össze a levet, de semmi olyan gyanús
                    dologra nem akadt, amit »fogantyú«-nak lehetett volna használni.</p>
				<p>Fritz Bratt az inasra bosszankodott, Stohlen lovag Fritz Brattra, Stadion gróf
                    Stohlen lovagra.</p>
				<p>- Ügyetlen emberek! - sziszegte ingerülten. - Nem tudják, hol kell a dolgot
                    megkezdeni. Azt kutassák mindenekelőtt, van-e valami fehér személlyel
                    ismeretsége?</p>
				<p>Hamar megjött rá a válasz, hogy nincs.</p>
				<p>- Akkor hát azt kutassák, van-e valami fekete személlyel ismeretsége?</p>
				<p>Stadion azt gondolta: Aki fehér személyekkel nem tart, az bizonyosan feketékkel
                    tart. Fehér vagy fekete, mindegy. Valamelyik a kettő közül okvetlenül ott áll a
                    háttérben. S a szerető épp olyan könnyen hozhat az emberre veszedelmet, mint a
                    pap. Ebben az irányban tessék keresgélni.</p>
				<p>Hanem hát nyugodt keresgélés nemigen esett most Bécsben.</p>
				<p>A hatalmas francia császár, Napóleon, addig-addig közelgett hadaival Bécs felé,
                    hogy egyszer csakugyan oda is ért, s megnyitván előtte kapuját a város -
                    felütötte székhelyét Schönbrunnban.</p>
				<p>Ferenc császár Pozsonyba szaladt előle kedvelt magyarjaihoz (ilyenkor mindig
                    kedveltek), s e sorscsapások között annyira megpuhult, hogy így szólt a
                    pénzügyminiszterhez, ki kemény rendeleteket akart kibocsátani:</p>
				<p>- Kedves Zichy! Bánjon egy kicsit enyhébben a népekkel; mostanság ők is nyomnak a
                    mérlegben.</p>
				<p>Oh, a jó császár! Milyen kedves volt, hogy atyai szíve így megszánta a népet…</p>
				<p>Pozsonyból a ratzeni táborba sietett, ahol a döntő ütközet vívatott meg a
                    franciákkal. Persze, megint Napóleon győzött.</p>
				<p>Ferenc császár még a vereség napján békét ajánlott fel Napóleonnak és
                    Liechtenstein János herceget küldte el a francia táborba az ajánlattal, aki
                    egyszersmind személyes találkozást kérjen a két uralkodó közt.</p>
				<p>- Vigyázzon kegyelmességed a kalapjára - kiáltá utána Akli, mikor a császári
                    sátor mellől vasderes lován megindult.</p>
				<p>- Miért? - kérdé a lovas visszafordulva, miután tollas kalapját megigazítá a
                    fején.</p>
				<p>- Mert félni lehet - felelte a bolond -, hogy miután a koronákat már elszedegette
                    Napóleon, most a kalapokra kerül sor.</p>
				<p>A herceg sikerrel járt. Napóleon beleegyezett a személyes találkozásba, hogy a
                    békét megbeszéljék, s ez a találkozás Naszidlovics és Ursitz közt a francia
                    előőrsöknél, egy malomnál ment végbe másnap.</p>
				<p>Ferenc megpillantván a közeledő Napóleont, az előőrsöknél leszállott lováról,
                    valamint csekély kísérete is, aztán gyalog lépegetett a csikorgó havon a
                    hatalmas hódító felé.</p>
				<p>Háromszor ölelték meg egymást, s Napóleon enyelegve szólott, a malomra és az
                    ólakra mutatva:</p>
				<p>- Íme, ilyenek a paloták, melyekben felséged három hónap óta laknom
                    kényszerít.</p>
				<p>- A bennök való mulatás jobban sikerül önnek - válaszolá udvariasan Ferenc -,
                    mintsem ezért reám nehezteljen.
                </p>
				<p>Nem is neheztelt, dehogy neheztelt, sugárzó arccal diktálta a békét, s elvitt
                    vagy ötven milliócska hadisarcot. Azonfelül, mielőtt Schönbrunnból kivonulna,
                    kifejezte abbeli óhaját, hogy szeretné a bécsi fegyvergyárat megtekinteni, s
                    hogy valami emléke legyen innen is, elvitt magával kétezer ágyút és százezer
                    puskát.</p>
				<p>A béke tehát meg lett kötve Ferenc és Napóleon közt. De ez a háború újbóli
                    kitörését jelentette Stadion és az udvari »mulattató« közt.</p>
				<p>Fritz Bratt, a detektív, sokáig nem talált semmi gyanúsat. Azt az egyet nyomozta
                    ki, hogy Akli minden vasárnap délután egy csinos bakfis-leányt kocsikáztat meg a
                    Práterben, aztán beviszi egy cukrászatba, vagy valami látványos komédiába.
                    Eleinte megörült a felfedezésnek, de a további nyomozásokból kisült, hogy erről
                    a császárnak tudomása van, sőt egyenesen az ő óhajtására történik.</p>
				<p>Egy nap azonban egy latin verset adott át neki az Akli inasa, melyet a »bolond«
                    komponált latin nyelven, s az »Ad Napoleontem« címet viselte. Ez az »impurum«
                    volt törlésekkel, beszúrásokkal, éppen ahogy született, pólyákban.</p>
				<p>A latin nyelvet se az inas nem értette, se a detektív, és nem ítélhette meg
                    értékét, tehát csak úgy találomra vitte el Bratt Stohlen lovagnak.</p>
				<p>A rendőrfőnök megelégedettséget sugárzó arccal olvasta el s egy tekercs aranyat
                    dobott oda Brattnak:</p>
				<p>- Azt hiszem, megfogtuk a madarat - dünnyögte s Bratt távozása után újra meg újra
                    átolvasta a vers szövegét, mely így hangzott.</p>
				<p>Vaticinor tibi quod navalis laurea cinget</p>
				<p> Tempora nec magnas spes mare destituet</p>
				<p> Deiciet tua gens cunctas nec Gallia victrix</p>
				<p> Denique frangetur litus ad Albionum</p>
				<p> Sors bona non mala sors lustrabit proelia quare</p>
				<p> Tempora te dicent quod tibi vaticinor.</p>
				<p>(Azt jósolom néked, hogy tengereken szerzett babér fogja övezni homlokodat s
                    nagyratörő reményeidet nem hiúsítja meg a tenger.</p>
				<p>A te nemzeted leigázza valamennyit és a győztes Gallia nem fog megtörni Anglia
                    partjain.</p>
				<p>Kedvező- s nem balszerencse fogja kísérni harcaidat, - hogy mi módon, arra majd
                    megtanít az idő. - Ezt jósolom néked!)</p>
				<p>A rendőrfőnök gondosan tárcájába rejtette a versezetet, mint valami értékes
                    okmányt, s legott rohant vele a kancellárhoz.</p>
				<p>- Tudom már, kegyelmes uram - lihegte, a fogadóterembe betörve -, milyen udvari
                    betegségben fog Akli barátunk kimúlni.</p>
				<p>- Nos, ugyan milyenben? - kérdé Stadion gróf élénken.</p>
				<p>- Vörös himlőben, kegyelmes uram, vörös himlőben.</p>
				<p>A »vörös himlő« alatt a forradalmi lázat értették. Hívták még »Febris
                    hungarica«-nak is, amelynek a szimptómái akkoriban igen gyakorta léptek fel, -
                    még maga József palatinus is megfigyelés alatt állt. Ez pedig azért volt
                    veszedelmes nyavalya, mert mindenképpen elpusztítással végződött nemcsak arra
                    nézve, aki tényleg benne volt, de arra nézve is, aki csak benne látszott
                    lenni.</p>
				<p>A rendőrfőnök átnyújtá a versezetet Stadionnak, aki mohón falta fel szemeivel az
                    Akli gömbölyű gyöngybetűit.</p>
				<p>- Hisz ez árulás! - kiáltott fel. - Ez a fickó csakugyan egy közönséges gazember.
                    Úgy lehet, hadállásainkról is értesíti Napóleont. Egyszerűen fogassa el tüstént,
                    még ma.</p>
				<p>- Nem kellene talán a fölséggel is közölni?</p>
				<p>- Majd utólagosan. Ez az én dolgom lesz.</p>
				<p>- De a Burgban csak nem fogathatok el senkit a császár előleges engedelme
                    nélkül?</p>
				<p>- Ebben, azt hiszem, igaza van, tehát meg kell várnia Akli uramat, míg közömbös
                    területre teszi ki a lábát.</p>
			</div>
			<div type="chapter">
				<head>III. FEJEZET</head>
				<head> AKLI AUDIENCIÁKAT TART</head>
				<p>Mintha azonban megérezte volna a rá várakozó veszedelmet, Akli ezekben a napokban
                    ki sem mozdult a Burgból. Elég sok dolga volt, hogy meg ne unja magát. Az a híre
                    járt, hogy a császár bele van szeretve. Megboszorkányozta, mint valami
                    Cagliostro. Egész Bécs erről beszélt, de éppen nem valami ingerülten. Hiszen
                    végre is mindig jobb, ha egy olyan ember uralkodik a császáron, aki magát
                    bolondnak tetteti, mint egy olyan, aki a bölcset szimulálja. »A bölcsek
                    gyümölcséből eleget ettünk már - mondogatták a kedélyes bécsiek -, lássuk most
                    már a bolondét.« Tarkabarka szójátékok termettek, hogy aki az udvarban valamit
                    ki akar vinni, előbb aklimatizálódnia kell. Talán túloztak az Akli befolyásáról,
                    de az mindegy. A hit ebben nagyobb erejű, mint maga a tény. Aki valamit ki akart
                    vinni a császárnál, az előbb Aklit környékezte meg, nem ritkán magas személyek
                    is, úgyhogy az Akli lakása olyan volt, mint egy miniszteri hivatalszoba,
                    reggeltől estig ki nem hűlt a kilincs az emberek markától. Ezekről az
                    »audienciákról« nevetve referálgatott a császárnak:</p>
				<p>- Én vagyok a padisah papucsa, amit csókolnak; a fölséged kegye a méz rajtam,
                    melyre a legyek és darazsak rászállnak.</p>
				<p>A császárnak tetszett az Akli protektori szerepe. Hiszen olyan jó tréfa az egész.
                    Úgy volt vele, mint a hiú ember, aki annyira szereti magát látni, hogy a torz
                    tükörre is kíváncsi.</p>
				<p>Egyszer az az ötlete támadt, hogy spanyolfalat húzat az Akli szobájába, s a fal
                    mögül végighallgatja a bolond szereplését.</p>
				<p>Pompásan mulatott a dolgokon.</p>
				<p>Jött egy öregúr, dr. Krupinszki Grácból, ki könyvet írt a »Mellbetegségekről«
                    (Brust-Krankheiten), melyet Ferenc császárnak ajánlott: a tudós férfiú
                    audienciára készült s azért jött Aklihoz, akinek szintén adott volna annak
                    idején egy példányt a munkából, hogy megkérje, csináljon előre egy kis jó
                    hangulatot őfelségénél.</p>
				<p>- Őfelségének igen tetszett a szép könyv, és azt hiszem, kegyesen fogadja
                    önt.</p>
				<p>- Tehát csakugyan meg volt elégedve? - kiáltá ez repeső örömmel.</p>
				<p>- Nagyon. Együtt olvastuk el a télen és igazán kimerítő, tökéletes munka.</p>
				<p>- Oh, milyen boldog vagyok - rebegte a derék Krupinszki -, bárcsak valami látható
                    jele volna e legmagasabb megelégedésnek, hogy mindig szemem előtt legyen.</p>
				<p>- Hm - szólt a bolond -, ön voltaképpen rendjelet akarna, ha jól értettem?</p>
				<p>- Valóban, erre gondoltam - vallotta be a tudós, szemérmetesen lesütve a fejét -,
                    és ha ön szíves lenne e kívánságomnak némileg tolmácsa lenni…</p>
				<p>- Ah, istenem! - kiáltott fel Akli roppant ijedelemmel. - Hova gondol ön? Ezt a
                    nagy tudományos munkát így tönkretenni. - Hisz akkor én mindent visszavonok.
                    Pedig én csak bolond vagyok. De a császár okos ember, ő hát még inkább kénytelen
                    lesz rögtön megmásítani kedvező nézetét az ön művéről. Hogyan, uram? Ön a
                    mellbetegségekről ír egy könyvet, s ezt a mellbetegséget, amelyet az imént
                    említett, s melyben, úgy látszik, önmaga is szenved, kifelejti belőle? Nem, nem.
                    Nem szabad önnek ilyesmit emlegetnie őfelsége előtt s akaratosan rámutatni a
                    könyv hiányaira.</p>
				<p>A tudósnak legott elmúlt a kedve a rendjeltől, szomorúan nézte mellén az üres
                    gomblyukat és szó nélkül elpárolgott.</p>
				<p>Utána egy feltalálót jelentett be Grabe, valami Warning nevű prágai kalapost, aki
                    egy rugókra járó erőmutatót talált fel. Egy fej volt ez, amit meg kellett ütni,
                    s az ütés erejét számokkal jelezte egy készülék. Manapság már népszerű és
                    általános instrumentum, vidáman pofozzák két fillérért a mesterlegények a
                    Wurstl-Práterben, vetélkedve, hogy ki az erősebb, ki tud nagyobbat
                    odacserdíteni, s aki eléri az erő bizonyos maximumát, már amikor tudniillik a
                    pofon testvérek közt is fölér tíz nyaklevessel, egy csöngettyű szólal meg,
                    élesen hirdetve, hogy kemény legényre akadt a vaspofájú.</p>
				<p>Hanem a Warning gépe még akkor újdonság volt, s abban a világban, mikor a
                    koppantó is mint rendkívüli elmés találmány szerepelt, a vasfej valóságos
                    csodaszámba ment, akárcsak a pozsonyi Kempelen világhírű sakkozógépe - s
                    minthogy ez első példány a Napóleon fejét ábrázolta, még politikai éle is volt.
                    Alig hogy elhozta a Burgba a kalaposmester, mint a császárnak szánt ajándékot,
                    valóságos forrongás keletkezett az udvarnál. Találgatások, disputák pro és
                    contra. Hogy mit tesz a császár a Napóleon-fejjel? Elfogadja-e vagy
                    visszautasítja? A bécsi udvar rendesen kis pecsenyéket süt nagy tüzeknél, a nagy
                    pecsenyéket pedig leejti. Hát most is ilyen nagy tűz lobogott. Metternich a
                    visszautasítás mellett volt. Ízléstelenség volna, úgymond, ilyen gyerekes módon
                    sérteni meg egy uralkodót. Az öreg Quosdanovics, a császár legkedvesebb magyar
                    tábornoka a maga nyersességével azt mondta: »Kinizsi szobrára rálőtt egyszer egy
                    török, de a golyó visszapattant a márványról és a törököt kólintotta főbe.«</p>
				<p>- Se nem tanácsos, se nem illő elfogadni - szólt Liechtenstein János. - Gondoljuk
                    meg, hogy ő (Napóleon) másképpen ütött. Ebben az alakban nem lehet azt
                    lekvittelni.</p>
				<p>Kétes lévén tehát, elfogadja-e a császár a különös ajándékot, a kalaposmesternek
                    azt tanácsolták, Akli útján próbáljon szerencsét. Minélfogva megjelent Aklinál.
                    Rút, hórihorgas fickó volt, olyan nyakkal, mint egy gitáré, és olyan
                    ádámcsutkával, mely majd kibökte a bőrt a nyakán.</p>
				<p>- Maga a gépezet készítője? - kérdezte az udvari mulattató.</p>
				<p>- Igenis uram.</p>
				<p>- Ön azért jött hozzám, nemde, hogy őfelségénél az ajándék elfogadása mellett
                    legyek?</p>
				<p>- Igen, uram. Alázatosan esedezem.</p>
				<p>- És hát nem tudná ön másképp értékesíteni művét? Valami gazdag hóbortos ember
                    mindig akad, aki az effélét jól megfizeti.</p>
				<p>- Igaz, hogy a császárt cudarul fösvény firmának mondják - szólt a kalapos
                    bizalmas vigyorgással -, de én úgysem akarok tőle pénzt.</p>
				<p>(Akli bosszús mormogást vélt hallani a spanyolfal mögött.)</p>
				<p>- Hát mit akarna tőle? - kérdé Akli.</p>
				<p>- Hogy az udvari színházhoz nevezzen ki színésznek. Ez megalapítaná szerencsémet.
                    Hallom, ezeknek a fickóknak nagy fizetésük van és vígan élnek. Az ördögbe is,
                    azok a balettlányok! Egy paradicsom, ahol nincs eltiltva az alma megkóstolása.
                    Tapsok, koszorúk és a többi. Én ott nagyot tudnék alkotni. Mindig ilyesvalami
                    után vágyakoztam. Ami pedig a tehetséget illeti, érzem, hogy mozog bennem
                    valami.</p>
				<p>- Talán giliszta! - vágott közbe Akli nevetve. - Mért nem marad ön a becsületes
                    mestersége mellett?</p>
				<p>- Rosszul megy, uram, a kalaposság. Gondolja meg, hogy már kalapja mindenkinek
                    van.</p>
				<p>- És hát micsoda szerepeket akarna játszani? - kérdé a bolond kíváncsian.</p>
				<p>- Hősöket, csupa hősöket… hermelinpalástos királyokat és vitézeket.</p>
				<p>Akli elnevette magát.</p>
				<p>- Hősöket? Ön? Ezzel a termettel? De hogy jut ilyesmi eszébe?</p>
				<p>A kalapos büszkén feszíté ki a mellét.</p>
				<p>- Már hogy nekem? hogy mért jut ilyesmi eszembe? Hát tudja meg az úr, hogy én
                    négy évig szolgáltam a Württemberg-huszároknál.</p>
				<p>- Mint ló? - kérdé a bolond, fölvéve arcára és hangjába az együgyűség és bámulat
                    különös kinyomatait, melyek hatásának titkát képezték.</p>
				<p>Hallatszott is legott valami elnyomott kacajféle a szoba másik rekeszéből.</p>
				<p>Akli elbocsátá a kalapost ezzel a biztatással:</p>
				<p>- Az egyik bolondnak kötelessége segíteni a másikat. Ön számíthat rám.</p>
				<p>És tényleg szerencséje volt a kalaposnak, mert a császári gyerekeknek megtetszett
                    az új játék, s bármennyire ellenkeztek is az udvari emberek, a császár nem bírt
                    a gyerekeivel, tehát elfogadta a gépet az ő számukra. De persze csak azután,
                    ahogy Stadion grófnak, a külügyminiszternek finom diplomáciai tapintattal
                    sikerült a nehézségeket eloszlatni (s ebben az időben ez volt az osztrák
                    diplomácia egyik legnagyobb sikere). Stadion gróf ugyanis egy géplakatoshoz
                    küldötte előbb a Napóleon fejet, hogy átkalapálja hosszúkás körte-ábrázattá,
                    melynek semmi porcikája se hasonlítson többé a világhódítóhoz, legyen inkább
                    közönséges zsidó-koponya. Az is lett, mikorra végre bevitték a gyermekek
                    lakosztályába, még pájeszek is csüngtek le a két oldalán, de azért a szép kis
                    bakfis Mária Lujza mégis azzal a tudattal ütögette a kis fehér kezecskéivel,
                    hogy Napóleont pofozza.</p>
				<p>A kalapos pedig kapott egy arany burnótszelencét, és még egy orrot is hozzá. A
                    szelencét a gépért, az orrot pedig a tiszteletlen kifejezésért, melyet a császár
                    a spanyolfal mögött hallott.</p>
				<p>A császárnak elég volt egyszer megkóstolni az Akli-féle »kihallgatásokat«, hogy
                    kedvét lelje bennök. Azontúl rendesen ott volt a spanyolfal mögött.</p>
				<p>- Jobban mulatok itt, mint a színházban - jegyzé meg. - Igazi alakjukban ösmerem
                    meg az embereket.</p>
				<p>- Dehogy - felelte Akli. - Az embernek hat bőre van, mely takarja. A hetediket
                    csak otthon veti le a sötétben, mikor magányosan fekszik az ágyában.</p>
				<p>Egyet a hétből mégis levetettek Aklinál. Igaz ugyan, hogy csak egy ideig. Amíg
                    kiszivárgott az érdekes titok, hogy a császár Akli lakásán van elrejtve, míg az
                    látogatóival fesztelenül diskurál. Hát iszen csak ez kellett az udvar rókáinak.
                    Nosza, fölvették a nyolcadik bőrt is a hét fölé. Főméltóságú és kegyelmes urak
                    keresték fel Aklit naponkint, s tudván, hogy a császár is hallja, amit
                    beszélnek, nagy ravaszul valóságos szerepeket játszottak el a bolond szobájában.
                    Hiába minden! Nincs arra mód, hogy a királyok fülébe igaz szó eljuthasson…</p>
				<p>A kinyalt cifra udvaronc-sereg közt egy nap furcsa fiatal férfi lépett be
                    Aklihoz. Piszkos, elhanyagolt alak, fésűt ritkán látó bozontos szakállal és
                    hajjal. A ruha is vasvillával látszott ráhányva lenni. Csokoládészínű kabátot
                    viselt, melynek az ujja csak a könyökéig ért, ennél is pitoyabilisabb volt a
                    kockás nadrág, nemcsak a rajta levő zsírfoltok miatt, hanem alul rojtosra volt
                    kitaposva. Öltözetét egy fakó fekete selyemkendő egészíté ki, háromszor
                    körülcsavarva a nyakánál, úgyhogy az inggallérja (ha egyáltalában volt rajta
                    ing) egy cseppet se látszott ki. Szóval, egy tökéletes csavargó benyomását tette
                    a belépő.</p>
				<p>- Mit akar? - kérdé Akli mogorván, az aprópénz közt keresgélve a nadrágzsebében,
                    majd rátámadt az inasára. - Miféle skandalum ez, Grabe? Egyáltalában
                    tarthatatlan állapot, hogy a császári lakosztályba mindenkit föleresztenek.</p>
				<p>A jött édesded mosolygásra fakadt. Egész lényén látszott, hogy most élvez.
                    Szúrós, kék szemeit Aklira függesztette, miközben agyagszínű, hosszú bajuszának
                    egyik lelógó szárnyát szájába vette és rágcsálta.</p>
				<p>- Bocsánat - szólt csendesen -, de nekem itt szabad bejáratom van.</p>
				<p>- Milyen alapon? Talán hívatták? Valami mester ember?</p>
				<p>- Nem, nem - igyekezett elhárítani magától ezt a föltevést. - Én császári és
                    királyi kamarás vagyok, akinek a dekrétum szerint szabad bejárata van az
                    udvarnál.</p>
				<p>Akli most még egyszer megnézte tetőtől talpig az idegent. »Szép kis kamarás«,
                    gondolta magában, de csak ennyit mondott:</p>
				<p>- Vajon?</p>
				<p>S titkon kacsintott Grabera, hogy tartsa szemmel a különös fickót.</p>
				<p>- Nos, hát jó, de legyen szíves megmondani, mivel szolgálhatok a kamarás
                    úrnak?</p>
				<p>- Én leánykérőben vagyok itt, uram!</p>
				<p>- Leánykérőben?</p>
				<p>S Akli megint kacsintott Grabénak, hogy intézkedjék odakünn.</p>
				<p>- Ön csodálkozik? De rögtön megért, reménylem. Nekem egy húgom van a madame
                    Szilvássy nevelő-intézetében az Ungargasseban. A húgomnak pedig van egy
                    barátnője, bizonyos Kovács Ilona, aki a legbájosabb bakfis egész Bécs
                    városában.</p>
				<p>Akli összerezzent. Tágra nyitott szemmel bámult az idegenre. Mindez olyan furcsa
                    volt és csodálatos. Hogy Kovács Ilona a legbájosabb bakfis Bécsben. Valóban
                    mondta ezt ez a rongyos ember? Vagy hogy csak ő gondolkozott.</p>
				<p>- Nos uram, én beleszerettem ebbe a leánykába - folytatá az idegen -, és
                    feleségül veszem, punktum.</p>
				<p>- Már mint ön? - kérdé a bolond gúnyosan.</p>
				<p>Az idegen ügyet se vetett a közbeszólására.</p>
				<p>- Ha szépszerével megy, hát szépszerével, ha nem megy, erőszakkal.</p>
				<p>- Ejha! - gúnyolódék ismét a bolond.</p>
				<p>- Ma beállítottam az intézet igazgatónéjához, akit még Magyarországról ismerek.
                    Tudakozódtam a leány szülei és egyéb körülmények után. Ő önhöz utasított engem.
                    Mondta, hogy a leány szülei nem élnek már, ő úgy tudja. Sapristi, hát kitől
                    kérjem meg akkor a kezét? Csak menjen ön, úgymond Akli Miklós úrhoz a Burgba, ő
                    gondoskodik a kisasszonyról, ő látogatja, ő fizeti az érte járó összegeket,
                    alkalmasint ő a gyámja.</p>
				<p>- Nos, és ön eljött?</p>
				<p>- Igen, én eljöttem és várom a felvilágosításait.</p>
				<p>Akli felkelt az íróasztaltól, ahol ült és egy kis ovál-alakú velencei tükröt
                    akasztott le a falról, azt odavitte a kérőnek.</p>
				<p>- Ha mindenáron azt akarja, hogy fölvilágosítsam önt, hát nézzen be ide.</p>
				<p>Az idegen elnevette magát. Tetszett neki ez a fordulat.</p>
				<p>- Talán valami kifogása van a külsőm ellen? - kérdé szelíd enyelgéssel.</p>
				<p>- Valóban, nem tagadom, hogy ön egy cseppet se hasonlít azokhoz az ideálokhoz,
                    kiket fiatal leányok és hozzátartozóik szoktak magoknak elképzelni, mint
                    jövendőbelit.</p>
				<p>Az idegen fitymálva intett kezével.</p>
				<p>- Ah, mindig ez a sok ezeréves együgyűség a ruháról. A világ igazán semmit se
                    tanul. Ettől az egy ostobaságtól nem bír megszabadulni, pedig hányszor szedik rá
                    vele. Egy csinos divatos ruha harminc forint. E harminc forint körül forog tehát
                    az önök emberismerete és ítélőképessége. A huszonöt forint billenti erre, a
                    harmincöt forint billenti arra. Bohókás dolgok ezek, uram. Hát mit gondol ön, ki
                    lehetek én?</p>
				<p>- Hm. Az én véleményen éppenséggel nem volna kellemetes az ön fülének. Jobb, ha
                    egyszerűen ön mondja meg, kicsoda.</p>
				<p>- Én báró Szepessy István vagyok.</p>
				<p>- Ah! - kiáltott fel Akli és elsápadt. - Ön tehát az a cinikus báró, akiről
                    Pozsonyban, Pesten annyi sok tréfás dolgot mesélnek? Az ördögbe is, ki
                    gondolhatta volna ezt? Foglaljon kérem helyet, báró úr, és ne vegye rossz néven,
                    de végre is nincs a homlokára írva. Az isten szerelméért, mért nem öltözik ön
                    tisztábban, csinosabban?</p>
				<p>- Nem tehetem, uram - mondá Szepessy majdnem siránkozó hangon -, nem tehetem,
                    lehetetlen.</p>
				<p>- Nem teheti? Hiszen ön gazdag ember.</p>
				<p>- Mégse tehetem. Mert pro primo, megszoktam a piszkos, rongyos ruháimat és csak
                    azokban érzem magam jól. És mert pro secundo, az ismerőseim is ezekben a
                    ruhákban szoktak meg. Nem képzelheti ön, mennyire kényelmes ez, és gazdaságos,
                    kivált útközben. Én pedig szeretek utazgatni. Hol Bécsben vagyok, hol Grácban,
                    hol Pesten. Aztán gyakorta elfognak. Egész életem abból áll. Elfognak és
                    kieresztenek. Nincs ennél mulattatóbb tarkabarkaság a világon. E napokban is egy
                    ékszert vásároltam a Grabenen, a kis húgomnak. Kiveszem a tárcámat s
                    becsületesen fizetek a kereskedőnek egy ezressel, amit vagy húsz darab ezresből
                    húztam ki; a kereskedő kacsint egyet a segédjének, mire az eltűnik, s míg ő
                    aprópénzt keresgél összevissza a fiókokban, azalatt megjelenik a
                    kereskedő-segéddel a policia. Bevisznek, vallatóra fognak: hol vettem azt a
                    tömérdek pénzt? Hát furcsa, a gyapjúmat adtam el a zsidónak. Úgy, és kicsoda ön?
                    Mondom nekik, hogy Szepessy István báró vagyok. No, azt minden bolond mondhatja,
                    és újra vallatnak, faggatnak, lökdösnek, taszigálnak, visszavisznek a börtönbe,
                    meg újra kihoznak, hogy valljam be, kit öltem meg, kit raboltam ki, de hát én
                    csak amellett maradtam, hogy én Szepessy vagyok és a pénz jogosan az enyém.</p>
				<p>- Hát aztán hogy szabadult ki? - kérdé Akli.</p>
				<p>- Mesének tartották, amit mondtam, míg végre arra kértem a rendőrfőnököt, engedje
                    meg, hogy bebizonyítsam a személyazonosságomat. A szemem közé nevetett: »Ne
                    bolondozzék velünk, mert sötét zárkába csukatom be vízre és kenyérre.« »Nem
                    bánom - mondám -, ha nem bizonyul igaznak a vallomásom, akár kerékbe töressen a
                    főnök úr.« Erre megenyhült a főnök és így szólt: »Hát jól van, tegyük meg a
                    próbát, bár csak kompromittálom magamat, hogy ilyen mákvirágnak felültem, ám
                    nevezze meg valami ismerősét, akiről gondolja, hogy elég szavahihető ember a
                    rendőrség előtt«. »Jó lesz-e gróf Széchenyi Ferenc?« kérdeztem. »Hogyne! -
                    felelte a rendőrfőnök gúnyosan nevetve - őexcellenciája igen jó lesz.« Erre
                    aztán írtam egy nyitott levelet a grófnak: »Kedves barátom! A policia elfogott,
                    nem akarja elhinni, hogy én Szepessy vagyok. Azt hiszi, loptam a pénzemet. Gyere
                    hát, kérlek, és szabadíts ki a vallomásoddal.« Ezt a levelet azonban nem merte
                    a rendőrfőnök elküldeni Széchenyinek, mert hát a tapintat. Hehehe, a tapintat.
                    Ez a rákfene többet pusztít az igazságon, mint a hazugság és gonoszság. Ej
                    bizony, ott kellett nekem kuksolnom, míg csak a rendőrfőnök nem találkozott
                    véletlenül valami nagy ebéden az excellenciás úrral és ott elmondta
                    kuriózumképpen az én hozzá intézett levelemet, mire aztán mindjárt az
                    elbeszélésből rám ösmert Széchenyi és megjelent a policián az agnoszkáláshoz.
                    Persze, rögtön szabadlábra helyeztek nagy bocsánatkérések mellett. Széchenyi
                    pedig így szólt hozzám: »Most pedig ígérd meg paroládra, édes Pistám, hogy innen
                    egyenesen valami szabóhoz mész, és illő ruhába öltözködve, többé nem mutatkozol
                    ily rongyokban, mert látod, milyen veszedelem kerekedhetik ki abból, ha az ember
                    nem áll örökös harmóniában az állásával, a rangjával vagy tárcájával.«</p>
				<p>- No, és mért nem fogadott szót a grófnak?</p>
				<p>- Hiszen szót fogadtam neki. Fölmentem a Kärtnerstrassen egy ruhaüzletbe.
                    Kiöltöztem tetőtől-talpig, kihúztam magamat, olyan lettem, mint azok a nyalka
                    piperkőcök, akik a Grabenen a szoknyák után futkosnak. A finom, új posztón,
                    mikor kiléptem az üzletből, szinte enyelegve játszottak a napsugarak, a fényes
                    lakkcipőm kísértetiesen csikorgott a kövezeten, a keményített fehér »sapodli«
                    kellemetlenül zörgött a mellemen, a divatos inggallér majd kettéfűrészelte az
                    állkapcámat, a finom új cilinder felülről nyomta a fejemet, azt hittem, hogy
                    mindjárt megrepeszti. De még ezt mind megszoktam volna, hiszen más ember se hal
                    bele, ha nem találkozom a Matschaker-Hof kapuja mellett Ibrányi Józsival, aki
                    nekem régi vadász-pajtásom Szabolcs megyéből; elmegy mellettem és rám nem ösmer,
                    megyek odább, hát a túlsó oldalon szembe jön az öreg Quosdanovics generális, aki
                    nekem anyai nagybátyám. Köszönök neki, visszaköszön, rám néz, de látom, hogy rám
                    nem ösmer, pedig a múlt csütörtökön voltam nála ebéden. No, szépen vagyunk,
                    gondolom magamban, és sietek haza a szállásomra, a »Stadt Frankfurt«-ba. Hát,
                    amint fölmegyek a lépcsőn az emeletre, látom, hogy valami ismerősöm lépeget a
                    magasból lefelé. Ejnye, ugyan ki lehet … olyan megszokott, ismerős arc. Hol
                    láttam én már ezt az embert? Pedig bizonyos, hogy már ezerszer láttam. Egy
                    szempillanatra akaratlanul megállok tűnődve. Ő is megáll, ő is tűnődni látszik.
                    No, persze, ő is ösmer engem. Ki lehet, ki lehet? No, mindegy, megszólítom.
                    »Szervusz, barátja az erénynek!« Ő egy szót se szól. Nyújtom neki a jobb
                    kezemet, ő nyújtja a balkezét. Hohó, ez nem szokás, barátom, és el akarom
                    tréfásan taszítani a balkezét és íme, belevágom a jobb kezemet a tükörbe.</p>
				<p>Akli úr elnevette magát.</p>
				<p>- Nem rossz. Ön tehát saját magával találkozott.</p>
				<p>- És nem ösmertem saját magamra. Ezer ördög! - kiáltottam fel. - Mivé lettem?
                    Minden hajam szála égnek állott annak a veszedelemnek a gondolatára, melyben
                    forogtam. Hiszen, hogy elfogott a policia, még mindig bebizonyíthattam a
                    személyazonosságomat a régi rongyaimban, mert akadtak emberek, akik rám
                    ösmertek, de ha most gyűlt volna meg vele a bajom, ott rohadnék meg a börtönben,
                    mint örökös rab, mert széles e világon nincs többé olyan ember, aki ebben a
                    ruhában rám ösmerjen. Első dolgom volt tehát, uram, hogy az inasomat
                    szalasztottam a szabóhoz és elhozattam a kopott ruháimat, az újakat pedig
                    odaajándékoztam neki. Íme, ezért nem öltözhetem már én másképpen… Az lehetetlen
                    többé.</p>
				<p>- Ön igazán eredeti ember - vette át a szót Akli -, s a gondolkozásmódja legalább
                    is mulatságos. Hanem térjünk át a meritumra. Ön tehát Szepessy István báró és
                    feleségül akarja venni a mi pártfogoltunkat?</p>
				<p>- Miért mondja: a mi pártfogoltunkat? - vágott közbe a báró élénken.</p>
				<p>Akli egy kicsit zavarba jött.</p>
				<p>- Miért? Hogy miért? Hát mondjuk egyelőre, hogy lapsus linguae. Az ember
                    megszokja ebben a levegőben a fejedelmi többest.</p>
				<p>- Miért mondja, hogy egyelőre?</p>
				<p>- Hja, ön nagyon is kíváncsi, kedves báró, és mindennek a végére akar járni,
                    pedig voltaképpen énrajtam van a kérdezősködés sora, de ön nem felel.</p>
				<p>- Hát igen, el akarom venni a kisasszonyt és el is veszem.</p>
				<p>- Hogy mondhatja ezt olyan apodiktice?</p>
				<p>- Hiszen mondtam már, hogy beleszerettem.</p>
				<p>- De hát ő? - kérdé Akli úr halkan, rekedten.</p>
				<p>- Kicsoda?</p>
				<p>- Hát a leány. Ő is szereti önt?</p>
				<p>- Azt én nem tudom, nem kérdeztem tőle, de nem is helyezek rá valami különös
                    súlyt.</p>
				<p>- Hogyan? Ön nem helyez rá különös súlyt? Oh, szent Krispin és szent Aloys,
                    könyörüljetek ezen a különös szerelmen!</p>
				<p>Szepessy vállat vont.</p>
				<p>- Megint az ósdi fölfogás! Ön még bolondnak is tart engem, pedig csak cinikus
                    vagyok. Én csak azt fogadom el az emberi élet nyilvánulásaiból, amiben logika
                    van. Mit bánom én, hogy történtek a dolgok a pásztoridillek korszakában? Hogyan
                    szerettek a régi görögök és rómaiak, vagy hogyan szerettek az én apáim? Azóta
                    okosabb lett a világ. A francia forradalom sok ostobaságot és cifraságot elfújt.
                    De a Burg ablakából persze a francia forradalom se volt látható. Itt mindig
                    egyforma levegő van. Ah, itt sohase fognak szellőztetni. Minden olyan dohszagú.
                    Ön kacag azon, hogy Kovács kisasszonytól meg nem kérdeztem, szeret-e viszont?
                    Minek? Ha én meglátok egy kanárit vagy egy papagájt és megszeretem, hát
                    egyszerűen megszerzem magamnak anélkül, hogy kíváncsi volnék, ha vajon az is
                    megszeretett-e engem? Ön megint nevet? Pedig vagy betegség a szerelem, és akkor
                    miért kívánjam, hogy a szeretett lény is beteg legyen? Vagy egészséges elmével
                    megy végbe az a misztérium, és akkor mi benne a boldogító? Ugye, az az érzés,
                    ami énbennem él? Hát mi közöm nekem ahhoz a másik érzéshez, ami őbenne lappang?
                    Önök még az emberiség gyerekkorát élik. Igenis, valóságos gyerekek. Vagy még
                    rosszabbak. Mert a gyerek előbb mégis játszik egy kicsit a kedvenc bábujával és
                    csak aztán hasogatja szét, hogy megnézze, mi van a belsejében. Persze, kóc van a
                    belsejében. Önök azonban előbb a kócra kíváncsiak s csak azután fogadják el a
                    játékszert. Nem, uram, én nem vagyok oly önző. Isten két darabban teremtett
                    bennünket. Nekem is külön lelkem van, neki is. Én arra nem kívánok láncot vetni.
                    Legyen a lelke szabad. Nekem csak a teste kell.</p>
				<p>Akli összecsapta a kezeit.</p>
				<p>- Jaj, lelkem, édes báró, hiszen maga még rosszabbul van felöltözve belülről,
                    mint kívülről. S ezért a gúnyájáért is megérdemelné, hogy becsukják, de nem
                    mondom meg: hova.</p>
				<p>- Ugye a bolondok házába, hehehe? - nevetett jóízűen a báró.</p>
				<p>- Mondhatom, furcsa fogalma van a házasságról. Lássa, az olló két darabból áll,
                    de a két darabnak össze kell illeni, hogy nyírni lehessen vele. A két léleknek
                    egy darabba kell forrni, édes báró, és ha éntőlem függne a Kovács kisasszony
                    sorsa, hát én olyan nagy kosarat adnék önnek, mint aminőben a zöldséget hordják
                    a meidlingi kertészleányok.</p>
				<p>- Mit mond ön? Nem ön a gyámja a kisasszonynak? Hát akkor miért hagy itt engem
                    darálni egy félóráig?</p>
				<p>- Hát mondtam én, hogy beszéljen?</p>
				<p>- De azt legalább megmondhatta volna már azóta: ki a gyámja?</p>
				<p>- Azt még ezután se szándékozom megmondani.</p>
				<p>A különc megütődve emelte fel a fejét.</p>
				<p>- Hogy nem fogja megmondani? Mit jelentsen az? Az ön eljárása kezd sértő
                    lenni.</p>
				<p>S kékesszürke szemei fenyegetőn szegződtek Aklira.</p>
				<p>- Eszemben sincs, önt megsérteni, de a kis asszony gyámjával az adott
                    viszonyokból kifolyólag magamnak kell előbb beszélnem és puhatolóznom, hogy
                    egyáltalában kívánja-e önt fogadni.</p>
				<p>- No, azt szeretném én látni, hogy engem ne fogadjon.</p>
				<p>- Az pedig megtörténhetik, s ez esetben…</p>
				<p>- Meglövöm, mint egy kutyát! - rikácsolta a báró indulatosan, és a fogai
                    megcsikordultak. - Velem nem lehet tréfálni, becsülje meg magát az úr. És most
                    már követelem, hogy azonnal megmondja a gyám nevét, akihez fordulni kell.</p>
				<p>- Most még nem mondom meg - szólt Akli nyugodtan.</p>
				<p>- Nem mondja meg?</p>
				<p>- Nem - felelte Akli szilárdan. - A gyám neve titok.</p>
				<p>- Kényszeríteni fogom. Hallja, kényszeríteni.</p>
				<p>Hangja reszketett a dühtől.</p>
				<p>- Azt szeretném én látni - felelte Akli, karjait mellén összefonva.</p>
				<p>Szepessy báró arcát elöntötte a vér s aztán halotti sápadtság borította el,
                    szemei szikráztak.</p>
				<p>- Vagy megmondja ön, vagy szétloccsantom az agyvelejét ezzel a pisztollyal.</p>
				<p>A kopott csokoládészín kabát belsejéből egy villogó csövű pisztolyt rántott elő
                    és célba vette Aklit.</p>
				<p>Az »udvari mulattató« megszeppent, elsápadt, hanem azért megpróbálta kapacitálni
                    a dühöngőt:</p>
				<p>- Ej, uram, ön, aki a logika embere, hogyan tehetne ilyen hebehurgya dolgot?
                    Hiszen ha engem meglő, akkor éppen nem tudja meg tőlem sohasem a gyám nevét, és
                    nem lehet öné a leány, mert becsukják. Ha azonban meg nem lő, esetleg még
                    segítségére lehetek.</p>
				<p>Eközben egyre hátrált oldalvást a spanyolfal felé, s azon gondolkozott, hogy
                    alkalmas pillanatban egy merész ugrással ráveti magát a báróra és kicsavarja
                    kezéből a fegyvert.</p>
				<p>- Nem, nem! - hörögte a báró, nem bírván fékezni indulatát. - Engem ön
                    nyilvánvalóan gúny tárgyává tesz. Vagy különben miért tagadná meg a gyám nevét?
                    Nevetséges. Ki hallott olyat, hogy az titok? Nos, hát nem engedem meg a rajtam
                    való szánkázást. Egy magyar mágnás nem lehet lábakapcája az ilyen
                    tányérnyalónak, aminő ön. Vagy megmondja, amit tudni akarok, vagy pedig, mire
                    hármat olvasok, lövök.</p>
				<p>Felhúzta a pisztoly kakasát s az nagyot csettent a síri csöndben.</p>
				<p>- Egy … kettő …</p>
				<p>E pillanatban megmozdult a spanyolfal, s kilépett egy sovány, vézna, keskeny,
                    hosszú arcú, hosszú orrú és hosszú homlokú úr, sötétkék kabátban, fehér
                    mellényben.</p>
				<p>- A császár! - hebegte Szepessy István megreszketve s a pisztoly kihullt a
                    kezéből.</p>
				<p>- Nos, hát én vagyok az a gyám, carissime - mondá szelíden dorgálólag I. Ferenc.
                    - Quid spectaculum in domo mea facit? Ita esset mos filiam expetere? Pudeat,
                    carissime! (Micsoda botrányt csinál itt az én házamban? Hát így szokás leányt
                    kérni? Szégyellje magát, carissime!)</p>
				<p>- Kegyelem, fölség! - mondta a báró, féltérdben meghajolva.</p>
				<p>- Abeat - végzé az uralkodó szigorúan - et expectet praecepta mea! (Távozzék és
                    várja be intézkedésemet!)</p>
				<p>Szepessy az ajkába harapott és eltávozott, mire a császár kedélyesen veregette
                    vállon a bolondot.</p>
				<p>- No, ugye félt egy kicsit? Oh, oh, szegény Aklicska. Milyen fehér az arca, mint
                    a kréta. Írni lehetne az arcával. No, ugye jó volt most a császár? Ugye, hogy
                    még őt is lehet valamire használni? Pedig az a korzikai zsivány azt mondta a
                    cárnak, hogy szoknyát kellene rám adni. Ezt még megkeserüli. Ferenc császár
                    szíve helyén van, igaz-e, Akli?</p>
				<p>- A fölséged szíve oroszlánszív!</p>
				<p>A császár örült, mint a gyermek, hogy most ő mentette meg Aklit, akinek azóta már
                    szét volna lőve a feje.</p>
				<p>Akli fölemelte az ott maradt pisztolyt s élénken fölkiáltott:</p>
				<p>- Oh, az imposztor! Hiszen nem volt megtöltve.</p>
				<p>A császár maga is megnézte, aztán elszomorodva jegyzé meg:</p>
				<p>- Maga nagy szamár, Akli, elrontja a császárja örömét.</p>
				<p>- De hisz a fölséged bátorsága azzal nem lett kisebb.</p>
				<p>- Igaz, igaz, de mit csináljunk most már azzal a rabiátus emberrel?</p>
				<p>- Éppen kérdezni akartam.</p>
				<p>A császár gondolkozva járt fel s alá; a burnótszelencéjétől kért tanácsot.</p>
				<p>- Nekem nem tetszik az ipse, mondhatom, nagyon ellenszenves, és azt hiszem, ha
                    Kovács ezredes élne, ő se lenne elragadtatva; hanem hát úgy tudom, módos ember,
                    és a házassághoz éléskamra is kell, amice. A csók végre is nem minden. Ha tehát
                    a leány szereti, én nem ellenzem.</p>
				<p>- Ugyan, hogy szerethetné? - kiáltott fel Akli.</p>
				<p>- No, no. Minden lehetséges, carissime. Mert az ízlés igazán különféle. Egypár év
                    előtt a francia komornyikom, a Baptist nősült, kérdeztem tőle, szép-e a
                    jövendőbelije. »Oh, sire - felelte -, elragadó, oly szép pici szemei vannak és
                    oly nagy piros szája, hogy csupa boldogság ránézni.« Első teendőnk ennélfogva
                    fölkeresni a kicsikét és tisztába hozni vele a dolgot. Menjen el délután hozzá!
                    Utcunque, vigyen neki egy fürt szőlőt. Mondja, hogy a császár küldi.</p>
				<p>- Úgy ám, de kapok-e a szőlőből? Martinecz most az ischli parkot rendezi és az
                    asszony jobban őrzi a szőlőt, mint Argus a colchisi bárányt.</p>
				<p>Ugyanis a Burg kertjének üvegházában akkoriban a híres Martinecz főkertész
                    jeleskedett, aki már május elején érett szőlőt produkált egypár tőkén. Nagy
                    ritkaság volt ez, s ugyancsak kitüntetés a vendégnek, ha májusi szőlővel
                    kínálták a császári asztalnál.</p>
				<p>- Igaz - szólt a császár -, az üvegházakra most a főkertész felesége ügyel fel;
                    mondja meg neki, hogy én parancsolom.</p>
				<p>- Majd el is hiszi az nekem!</p>
				<p>A császár nevetett.</p>
				<p>- Úgy? Ön tehát így ítéli meg a helyzetét? Nem hisz magának a főkertészné? Talán
                    rászedte valamivel? Maga nagy kópé, Akli, sokat mászkál a kertben, és a
                    főkertészné csinos asszony. No hát, most az egyszer kisegítem és egyszersmind
                    lecáfolom a múltra nézve (kedélyesen megfenyegette a pecsétgyűrűs ujjával). De
                    ne használja semmi rosszra!</p>
				<p>Ezzel bizonyos nyárspolgárias bonhomiával leült az Akli asztalához és sietve
                    vetette papírra a néhány szót: »Ez egyszer igaz, amit Akli mond. Ferenc
                    császár.«</p>
				<p>- No, ha nem restelli és ha eddig nem mondott az asszonynak semmi csalfaságot, ám
                    mutassa fel neki!</p>
			</div>
			<div type="chapter">
				<head>IV. FEJEZET</head>
				<head>SZILVÁSSYNÉ INTÉZETE ÉS A MEGZAVART IDILL</head>
				<p>Aklit kellemesen csiklandozta a császár ingerkedése, s megszerzé délutánra a
                    szőlőfürtöt, fel se kellett mutatni az uralkodó céduláját, amit a tárcájába tett
                    el emléknek öreg napjaira. Mert a császári nimbusz az egyetlen az emberi
                    bohóságok közt, ami közelről se veszti el teljesen a hatását.</p>
				<p>Mindjárt kocsiba ült és elhajtott az Ungargasseba, a Szilvássyné
                    nevelő-intézetébe. Komornak, felhősnek látszott az ég, pedig a nap sütött.
                    Nyugtalan, sötét gondolatok nyomták kedélyét. Máskor könnyű, vidám érzésekkel
                    jött ezen az úton. A kis leánnyal eltöltött csütörtök délutánok most úgy tűntek
                    fel neki, mint elmosódott édes álmok. Most kezdte érezni a becsüket. A leányka
                    rendesen várta már, meghallotta a kocsizörgést, és mire beért a közös
                    váróterembe, már fel is tette kis szalmakalapját a gesztenyeszín hajkoronája
                    fölé. Aztán kirándultak a zöldbe, labdával és lepkefogóval (az még az első évben
                    volt) majd a Wurstl-Prátert járták, a komédiás bódékat, a cirkuszt, a
                    menazsériát, meg a Ringl-Spielt; lóra vagy kecskére ült még maga Klipa is. Így
                    rövidítette a gyereklányka az Akli papa szót, lett belőle Klipa, a második évben
                    Klipi, a harmadikban Lipi; valóságos pajtások lettek; a leányka csak nőtt, nőtt,
                    mint egy pálma, a Klipi pedig nem nőtt többet, hát egyre közeledtek egymáshoz. A
                    csütörtöki mulatságok is változtak. A következő epochában a kirakatokat
                    nézegették a Grabenen, a tömérdek csecsebecsét, a bábukat, a játékokat. Klipi a
                    kezén vezette a leánykát (mintha egy meleg, puha madárfészekben tartaná a
                    kezét), s megérezte az erek gyorsabb lüktetésén, ha valami megtetszett neki,
                    bement a boltba és megvette. Ekkor azután nagy esemény történt. Iluska hosszú
                    szoknyát kapott, és a fülét is kifúrták. Bizony, nem is az a régi leány már ő
                    többet. Kikocsikáztak messze a városból a nyitott mezőkre, jártak a füvek közt,
                    nézték az ugráló szöcskéket, hallgatták a békák brekegését a mocsáros helyeken,
                    virágot szedtek és beharmatozták a cipőiket, néha a szép batisztszoknyácska is
                    csatakos lett. Jaj, mit szól majd ehhez a madame? De mindegy, akármit szól is,
                    azt, hogy pompásan mulattak, el nem veheti többé tőlük.</p>
				<p>Hanem egyszer megszólította őket egy paraszt csősz gorombán, hogy miért tapossák
                    le a füvet, és szokás szerint zálogot akart tőlük venni.</p>
				<p>A csősznek éppen ételt hozott ki egy bögrében a felesége, hallván a férjét
                    veszekedni, elkezdte kérlelni az öreget:</p>
				<p>- Ej, ej, mit bántod őket! Láthatod, hogy egy szerelmes párocska, hadd mulassanak
                    szegények.</p>
				<p>Kigyúlt az Iluska arca, mint a fáklya, Akli is zavarba jött. A leány szégyenlősen
                    horgasztotta le szép fejét. Akli hallgatag lett, félszeg és együgyű. Pedig
                    milyen élénken, pompásan tudott ezelőtt csevegni. Talán boszorkány volt a
                    csőszné, hogy elűzte egyetlen vigyázatlan szóval az eddigi könnyed, vidám,
                    ártatlan társalgási hangot. Hová lesz az ilyen? Próbálták, próbálták, de soha
                    többé rá nem akadhattak.</p>
				<p>Amint ott ült a kocsiban, elgondolkozva a múltakon, mind előugrottak ezek a
                    kedves semmiségek, bohóságok olyképpen, mint az imádságos könyvet forgató előtt
                    a belépréselt illatos levendulalevelek. Mennyi édes óra! Azaz, hogy mi is volt
                    hát az az édesség bennök? Isten tudja! Ment, ment a robogó fiáker, új alakok, új
                    házak következtek, új embertömegek hullámzottak egymást keresztezve, s mindaz
                    olyan idegen, kiállhatatlan volt most Akli előtt. Elgondolta, hogy ebben a nagy
                    Bécs városában semmi sem az övé. És mégis úgy siet, de úgy siet, hogy a kocsis
                    szürkéi mászni látszanak, mintha két teknősbéka húzná a járművet. De hát hova
                    siet? Mi elé siet?</p>
				<p>Ej, bolondság, minden bolondság, s hogy rá ne gondoljon a tömérdek bolondságra,
                    hangosan olvasta útközben a boltok cégtábláit: Müller, Meyer, Prohaszka,
                    Wodka.</p>
				<p>De hát ez mind nem használt. A gondolatai sehogy se akartak befúlni ezekbe a
                    nevekbe. Sőt vagy cipők voltak a kirakatban és legott előtoppant az Iluska
                    picike lába a cipőhöz, vagy női kalapok piroslottak ki tarkabarka virágjaikkal
                    az üveg alól és akkor alájuk csúsztatta Akli fantáziája a leány szép arcát.
                    Konyhai eszközök, rézfazekak, üstök, kasztrolok csillámlottak a harmadik helyen,
                    s egyszerre elszorult a szíve. Honnan támadt, honnan nem, egy falusi kastély
                    állott az út közepén, abban egy nagy konyha, abban szakácsok, kukták sürögtek,
                    és egy kis báróné jött ropogós fehér kötényben megkóstolgatni az ételeket a
                    férje karján, aki nem volt más, mint a cinikus Szepessy István.</p>
				<p>Madame Szilvássy intézete egyike volt a legtökéletesebbeknek, pedig akkor annyi
                    nőnevelőintézet volt Bécsben, mint amennyi most a kávémérés. A hatóság nemcsak
                    szívesen engedélyezett újakat és újakat, hanem még azonfelül mindenféle
                    kedvezményekben részesítette. II. József mondta egyszer a minisztereinek: »A
                    magyar úri leányokat kell németekké nevelni, ebben van a dolog fogantyúja, s ha
                    ez sikerül, száz év múlva a szegedi tanyákon is németül fognak beszélni.«</p>
				<p>És ez idők folytán szinte végrendeletévé vált. Az uralkodók pártolták az eszmét,
                    ami pedig a magyarokat illeti, könnyű Katát táncba vinni. A német műveltségen
                    kívül nem volt más műveltség. A német irodalom korlátlanul befonta, lekötötte az
                    érzelmes női szíveket. A gonosz, vén pók egyedül volt a nagy pusztaságban, és
                    minden röpülő muslinca az ő kifeszített hálójában akadt meg.</p>
				<p>A szegedi tanyákon ugyan nem beszélnek még most, száz év múlva se németül, hanem
                    az sikerült, hogy a tehetős magyar családok leányai a birodalmi főváros
                    intézeteiben nevelkedtek s behozták a német szentimentalizmust. Hanem hát ez
                    csak annyit ért, mint az importált ischli víz. Kipárolgott otthon az ereje.</p>
				<p>A Szilvássyné intézete különben nem volt germanizáló. A derék asszonyság
                    titokban, a nőnevelés nem hivatalos részében a nemzeti érzéseket is piszkálta
                    magyar növendékeiben, a németre fordított »Hármas kis tükör«-t gyakoroltatva
                    velök üres óráikban:</p>
				<p>Pressburger Comitat mit der Stadt von Pressburg.</p>
				<p> Welche weit berühmt ist nach der Königs-Krönung.</p>
				<p> Berühmt war auch Tyrnau mit der schönen Schule,</p>
				<p> Lebt Bazin und Modor mit Freiheit in Ruhe.</p>
				<p>Szegény, jó, öreg, bekecses, csizmás Kis Tükör urambátyánk, olyan különösen vette
                    ki magát tekintetességed ebben a német köntöskében, azoknak a szép kis
                    lánykáknak a mosolygó piros száján!</p>
				<p>Hanem azért igazi szabadelvű intézet volt, mely sokban előtte járt a
                    mostaniaknak. Most is bizonyos egyenlőségi irányzat van, mert egyenruhát
                    viselnek a növendékek. Csakhogy mit ér az egyforma kalap és szoknya, ha az
                    egyiknek vagy másiknak hét vagy kilenc ágú koronával van a zsebkendője hímezve
                    és baronesznek vagy kontesznek szólítják, míg a másik szürke polgári nevet
                    visel. Madame Szilvássynál el voltak törülve a nevek, következésképp a rangok
                    is. A francia forradalom még igen közel esett. A guillotine pengéjének fénye még
                    vakítóbb volt, mint a nemesi címerek…</p>
				<p>Az ember, vagyis a kis bakfis az intézetbe belépve, családi nevét ideiglenesen
                    elvesztette, beírták ugyan egy könyvbe (ez volt a tudás könyve), de ezt a titkos
                    levéltárban őrizték s csak az igazgatóné tudott róla, a növendéklánykák maradtak
                    pusztán Mariskák, Katalinok, Erzsébetek és Kornéliák. A családi név szerint
                    való megkülönböztetés tiltva volt Szilvássynénál. Ez a kis köd, ez a
                    titokzatosság persze csak annyira takart, mint a fátyol az arcon, hogy a valóság
                    vissza van fejlesztve sejtelemmé, mert így sokkal, de nagyon sokkal ingerlőbb. A
                    kis fruskák akkor se tudtak már titkot tartani; titoktartás pecsétje alatt
                    elfecsegték, kik ők, mik ők otthon, de ez lehetett egy kis füllentés vagy
                    nagyzolás is, bajos volt ellenőrizni, minélfogva nem is csinált akkora
                    válaszfalakat a növendékek közt, mint a nyílt tudás. A legszebb gyémántgyűrű se
                    idéz fel irigységet és vágyat, ha kesztyű alatt viselik. Mindez természetesen a
                    legmagasabb pedagógiai szempontból történt. Szegény Pestalozzi Henrik János meg
                    sem fordulhatott a sírjában - mert még akkor nem halt volt meg.</p>
				<p>Hanem hát a vetélkedés a lelemények szülőanyja. Annyi tömérdek ilyen
                    nőnevelő-intézet keletkezett, hogy ha meg akartak élni, ilyen specialitásokat
                    kellett kigondolniok. A névtelen bakfisok! Hm, érdekes! Mint ahogy a regruta
                    leveti a ruháját, amit otthonról hozott s a magazinból kap aerarialis
                    köpenyeget, a bakfisok közt is neveket osztottak ki, melyek jelezték az illetők
                    előhaladását, szorgalmát, tehetségét és magaviseletét is. Három országból voltak
                    véve a nevek: a mennyországból a csillagnevek jártak ki a jelesebb
                    növendékeknek. Volt például Venus Mária, Saturnus Magdolna, Jupiter Nina, stb.
                    Kisebb dekorumot jelentett a növényországból vett virágnevekbe jutni, s itt
                    aztán megint sok fokozat következett a növények pompája és ritkasága szerint:
                    Akác Malvinnál ugyanis följebb állott Tulipán Ágnes vagy Viola Matild. De hát
                    még Agavé Hedvig vagy Pálma Judit! A harmadik fokon az állatnevek szerepeltek.
                    Kacsa lett Mici (ha el akarták szoktatni a csúnya járástól), Szarka Juliska (ha
                    a szertelen csacsogást kifogásolta a madame), Róka Borbála (ha ravaszkodó volt a
                    kicsike), Rozsomák Klementina (ha torkos volt), Medve Verona (ha sokat aludt),
                    Macska Zsófia (ha cicomáskodni szeretett). Szóval, jó volt az megcsinálva.
                    Azonfelül finoman is. Mert az élesebben kidomborodó tanügyi állatok, mint a
                    szamár, ökör és liba, teljesen száműzve voltak az előkelő intézetből. És az is
                    okos dolog volt, hogy megfelelően az akkori lélekvándorlási tanokhoz, a kis
                    süldő kisasszonyok az egyik névből belevándoroltak egy szebb névbe, ha üresedés
                    támadt és ha arra az intézetben eltöltött idő alatt érdemeket szereztek - s
                    valóban érdekes volt észlelni, hogy ez ártatlan teremtések mily stréberi
                    dicsvággyal, milyen lihegő epedéssel törtek egyre följebb-följebb, a
                    csillagokig. És nem volt köztük olyan kis kacsa, vagy pillangó, amelyik nem
                    álmodott néha arról, hogy ő egyszer, valamikor Jupiter, Mars legyen, vagy
                    legalább cickóró.</p>
				<p>Nem is volt egészen tréfa, mert privilégiumok jártak a dologgal: a
                    csillagországnak kétszer volt kimenője hetenként a rokonokhoz vagy a rokonokkal,
                    a virágországnak egyszer, az állatországnak ellenben egyszer sem; az
                    állatország csak minden két hétben kapott egy kimenőt.</p>
				<p>Pompás, verőfényes májusi délután volt, éppen szerda, és mind a három ország künn
                    labdázott a szép, téres kert pázsitján. A kisebb leányok Szent András majmát
                    játszották. Mások ismét a hintán hajsókálták magukat. Némelyek szaladgáltak,
                    kergetőztek. Bogárszemű villik, vásott kis ördögök birkóztak, mintha fiúk
                    volnának. Ezeket hívták spártai szerdáknak. Feledhetetlen gyönyörűség lett volna
                    férfiszemnek ez a látvány, - de hát éppen azért van rosszul berendezve a világ,
                    hogy minden volt itt, csak férfiszem nem. A szerda délutánok a legszentebb
                    belügy. A női test fejlesztésének ünnepe, a bűbáj fokozása, az összegyűlt
                    pajkosság, életkedv csapra eresztése, hogy kicsurogjon, elfolyjon a semmibe, az
                    elfeledésbe. Ehhez háborítatlan magány kell. Az intézetben mindig fogadnak
                    sürgős látogatókat. Csak szerdán délután nem. A szerda délután még a sürgősség
                    alól is ki van véve.</p>
				<p>Annál meglepőbb volt tehát, hogy türelmetlen csengetés hangzott fel a kapunál
                    élesen. Az épület egész zárdaszerűen, magas kőfallal volt körülvéve. Átbeszélni
                    bajos lett volna, hanem egy kis lék volt csinálva a kis tölgyfaajtón, azon át
                    lehetett valahogy látni és beszélni is.</p>
				<p>Az öreg kapus, Dimitri, betegen feküdt ma, helyette az oldalbordája, Frakáti
                    (Frau Kati) végezte ezt a tisztet, férje papucsában csoszogva jött jelenteni a
                    madamenak:</p>
				<p>- Egy fiatal ember akar az asszonysággal beszélni.</p>
				<p>Ohó, egy fiatal ember! Villámként terjedt a hír szájról-szájra, s ahogy
                    fegyveréhez nyúlt veszély idején a katona, minden lány a toilettejét kezdte
                    igazgatni.</p>
				<p>- Az lehetetlen. Pláne egy fiatal embernek. Mért nem mondta neki, hogy most nem
                    lehet? - förmedt rá Szilvássyné.</p>
				<p>- Mondtam, de nem akar tágítani. Az asszonysággal akar beszélni.</p>
				<p>A madame gondolkozott. Hiszen megeshetik, hogy valamelyik növendéknek apja, anyja
                    haldoklik, tehát sietve hazaviszik.</p>
				<p>- Nem mondta az illető, mit akar?</p>
				<p>- Nem mondta. De azt hiszem, valami nagy úr lehet.</p>
				<p>- Honnan gondolja? - kérdé Szilvássyné kíváncsian.</p>
				<p>- Mert két pofont ígért, ha be nem eresztem; az egyiket hogy majd ő adja, a
                    másikat pedig, hogy az asszonyság adja.</p>
				<p>- No, én az enyimet elengedem, Frakáti - szólt mosolyogva a tulajdonosnő -, mert
                    a szabályok szerint járt el; ami a másikat illeti, hát majd meglátjuk.</p>
				<p>S egy királynéhoz illő méltósággal emelkedett fel karszékéből, mely oda volt
                    állítva a pázsitos hely közepére, mint egy trónus. Sovány, magas, kevély termete
                    volt, s okos, éles arca, melyet ősz hajfürtök körítettek matrónai
                    egyszerűségben.</p>
				<p>Sietve ment a kapuhoz és kinézett a kémlőlyukon, de úgy látszik, nem ismerte föl
                    a jöttet.</p>
				<p>- Ki van odakünn? - kérdé.</p>
				<p>- Akli Miklós.</p>
				<p>- Ön van ott, uram? De talán eltévesztette a napot? Holnap lesz a kisasszony
                    kimenője.</p>
				<p>- Még ma óhajtanék vele beszélni.</p>
				<p>- Ma nem lehet - vágott szavába Szilvássyné -, a szabályok értelmében.</p>
				<p>- Valakinek a megbízásából, madame - hangzott újólag kívülről. - Nem akarom nevén
                    nevezni ő Valakiságát. De hisz tudja a madame.</p>
				<p>- Oh, mindenesetre, mindenesetre - sietett felelni a madame. - Meghajlok Valaki
                    előtt. Azonban az időpont alkalmatlan. A növendékek mind itt künn vannak,
                    labdáznak, játszadoznak és a toilettek hiányos volta… hisz tetszik tudni.</p>
				<p>- Inkább behunyom a szemeimet, madame, míg az udvaron átmegyek.</p>
				<p>- Nem jobb volna, ha magával vinné a kisasszonyt?</p>
				<p>- De jobb volna.</p>
				<p>A madame odaintett egy pápaszemes, köpcös nevelőnőt, aki két kampaverő fát vitt a
                    kezében:</p>
				<p>- Küldje ide kérem, Búzavirágot!</p>
				<p>- Búzavirág! Búzavirág! - hangzott egy perc múlva szerte a kertben. - Búzavirág
                    kerestetik.</p>
				<p>A Búzavirág e percben egy sűrű hársfa egyik ágán himbálódzott láthatatlanul,
                    ahová egy fészek kedvéért mászott fel. Ügyes volt a Búzavirág, mint a mókus, és
                    fogadott a Levendulával (Szepessy Klárával) egy hőscincérbe (mert Levendulának
                    kettő volt), hogy ő feljut a fészekig és megnézi, mi van benne. Hát fel is
                    jutott, felhajtva fehér virágos batiszt-szoknyáját térden felül s ott görcsbe
                    kötve, hogy ne legyen alkalmatlan útközben a mászásnál, everlaszting cipőit
                    levetette s úgy harisnyában kúszott fel a fészekig, ahol, képzeljék csak, öt
                    apró, tarka tojást talált. Jaj, milyen picinyek, milyen édesek, milyen tarkák!
                    No, lett nagy riadalom. Tojást talált a Búzavirág! Mutasd csak, szívecském,
                    mutasd csak!</p>
				<p>Szaladtak hatan is a fa alá a nagy csodára.</p>
				<p>- Hajíts le egyet, Búzavirág!</p>
				<p>- De megengedi-e a madame?</p>
				<p>- A madame éppen nincs itt most, hívatták a kapuhoz.</p>
				<p>- De megengedi-e a madáranya?</p>
				<p>- Oh, te bohó! Hiszen az sincs itt. Ki tudja, hol röpköd. Valahol Magyarországon.
                    Aztán a tojásnak nincs anyja, kis oktondi, a tojásnak csak gazdasszonya van. A
                    tojás még nem fiók, tudd meg azt!</p>
				<p>A Búzavirág ki volt pirulva a mászástól, meg a fölfedezés örömétől, éppen olyan
                    volt az arca, mint az almafa virága, a haja pedig fölakadt valami gallyban,
                    kioldózott, s mint a napsugarak aranykévéje csillámlott, világított a zöld
                    lombok közt.</p>
				<p>- Hát jól van - szólt lihegve -, lebocsátok egyet, de nem fáj-e az a
                    tojásnak?</p>
				<p>Nevettek aggodalmán társnői, s kifeszítettek négyen egy nagy kendőt a fa alatt,
                    hogy abba hulljon. Potty! Az egyik leesett. Egy nagy sikoltás hallatszott, majd
                    fölharsant az öröm. Hopp, nem tört el! Enyim. De biz az enyim. Aki kapja, az
                    marja! Hajítsd le a többit is…</p>
				<p>Ebben a percben indult meg a keresés a Búzavirág után. Hol a Búzavirág? Keresik a
                    Búzavirágot. Hamar, hamar, Iluska! Hivat a madame. Valaki itt van. Ereszkedj le
                    íziben.</p>
				<p>Búzavirágnak semmi se volt lecsúszni, egy pillanat és topp, lent volt a gyepen,
                    leoldotta, lesimította a szoknyáját, megigazította a haját és nagy ugrándozással
                    futott a madame-hoz, mint egy szétszilajodott, szétjátszott bárány.</p>
				<p>- Búzavirág, lelkem - mondta a madame -, csinálj hamar odabent a szobádban egy
                    kis toilettet, mert itt van érted Akli úr. Beszélnivalója van veled.</p>
				<p>- Akli úr van itt? - kiáltott fel Búzavirág élénken. - Hol van?</p>
				<p>- Kívül van a kapun.</p>
				<p>A leányka szelesen futott a szobája felé, de a folyosó lépcsőjéről átkiáltott
                    Aklinak:</p>
				<p>- Jövök, jövök, Klipi-Lipi. Csak egy kis türelmet kérek.</p>
				<p>Búzavirág gyorsan öltözött. Mintha csak maguktól szaladtak volna rá a ruhák. S
                    mikor aztán odasimultak, ki a vállaihoz, ki a csípőjéhez, úgy látszott az egész,
                    mintha vele nőttek volna, ahogy a madárnak a tolla. Akkor az a bolondos szoknya
                    volt divatban, amiből a derék mindjárt a hónaljánál kezdődött, hanem azért ebben
                    is szép volt a Búzavirág.</p>
				<p>Föltette a rózsabimbókkal díszített kalapját, megkérdezte a tükröt, s a tükör azt
                    felelte: »Csinos vagy, Búzavirág, kimehetsz.«</p>
				<p>Még a szemöldökén simított egyet, fölkapta a csipkés mantilláját és vidám
                    menuette-lépésekben lebegett ki az udvarra, ahol legott kinyitotta a kapu kis
                    ajtaját Frakáti.</p>
				<p>- No hát, itt vagyok, Klipi-Lipi, mit akar? - S meghajtotta magát pajkos
                    hódolattal.</p>
				<p>Az az enyelgő hang, az a természetes, vidám és tréfás bizalmaskodás varázslatos
                    melegséggel szokta át- meg átjárni az Akli lelkét, de hasztalan, ma ott nagy
                    zúzmara lehetett, mert el se mosolyodott a kedélyes beköszöntésre.</p>
				<p>- Egy kis komoly beszélgetésem volna önnel, kisasszony.</p>
				<p>- Komoly beszélgetés? Maga tréfál. Hát szokás énvelem komolyan beszélni? Igazán
                    kíváncsi vagyok. No, kezdje meg hát!</p>
				<p>- Majd ha alkalmas helyre érünk, itt az utcán nem lehet. Hát hová menjünk?</p>
				<p>- Hiszen mondta már, hogy alkalmas helyre.</p>
				<p>- Mit nevez maga alkalmas helynek?</p>
				<p>- Én az olyat, ahol fagylalt van.</p>
				<p>- Én meg az olyat, ahol emberek nincsenek.</p>
				<p>- Az egyik kizárja a másikat, mert ahol emberek nincsenek, ott nem lehet
                    fagylalt.</p>
				<p>- Maga javíthatatlan nagy gyerek, üljön fel.</p>
				<p>Mind a ketten felültek a kocsira, s Akli azt parancsolta a kocsisnak, hogy
                    hajtson a Stadtparkba.</p>
				<p>Teljes pompával sütött a nap, szinte szúrt, de ilyenkor még nem bágyasztó, mert a
                    természet fiatal. Bécsnek ezt a parkját abban az időben nagyon elhanyagolták,
                    még a békák is kuruttyoltak az előző napok esőzéseitől támadt pocsolyákban. Az
                    utak se voltak kavicsokkal, homokkal meghintve, mint most: porzót a régiek csak
                    a tinta felszárítására használtak a leveleken és aktákon, imitt-amott egy kis
                    sár is akadt, s a szép nyúlánk leány mindkét kézzel fölfogta a szoknyáját
                    útközben. A sárosabb helyeknél pedig, ahol a kis topánka esetleg bennragadt
                    volna vagy pedig ugrani kellett, úgy kívánta az etikett, hogy a kísérő, se szó,
                    se beszéd, átkapja finom illendőséggel a derekát s áttegye a túlsó oldalon a
                    szárazra. Nem tartotta ezt senki szemérem elleni vétségnek vagy szemtelen
                    tolakodásnak. A régi, becsületes világ nem úgy ítélt, mint ez az új. Bár közel
                    járt is valaki a tiloshoz, még azért nem volt tolvaj. A látszat is csalt akkor,
                    ma már a nem látszat is gyanús.</p>
				<p>Akli is átemelte egy-két helyen a kis bakfist, míg végre is eljutottak az első
                    magános padhoz, egy nagy platán alá, melynek koronája szelíden lehajolt a pad
                    fölé, amibe annyi név, annyi kezdőbetű volt befaragva, hogy szeri-száma nincs.
                    Az Ámor rovás-írása a legegyszerűbb; mindenki látja, érti, el tudja olvasni a
                    padokon, a fák beforrt kérgein és mégis külön titok minden betűje.</p>
				<p>- Itt háborítatlanul beszélgethetünk - mondá Akli -, erre kevesen járnak.</p>
				<p>Leültek egy padra egymás mellé.</p>
				<p>- Nini, nini! - kiáltott fel élénken a leány, egy mókust látva fölszaladni az
                    átellenes fára.</p>
				<p>Aklit azonban ebben a pillanatban egy csöppet se érdekelte a fürge mókus;
                    komolyan, szomorúan nézett a leány szeme közé.</p>
				<p>- Hagyjuk most az efféle bolondságot, Iluci. (Akli így nevezte őt becéztetőn.)
                    Maga most már nagyleány lett és jövendőjéről kell gondoskodni. Az életnek egy
                    fontos mozzanata előtt áll, s azért mindenekelőtt vágjon egy kissé komolyabb
                    arcot és figyeljen rám.</p>
				<p>- Iszen figyelek már. No, nézzen meg!</p>
				<p>S ezzel felhúzta szemöldjeit, összeráncolta homlokát, kimeresztette a szemét,
                    megcsucsorította a piros szájacskáját úgy, hogy félreérthetetlenül a madame-ot
                    mímelte. Olyan megennivaló volt azonban így is, hogy Akli elfordította tőle a
                    fejét és így beszélt hozzá:</p>
				<p>- Mindenekelőtt őszinteséget kívánok öntől. Ígérje meg, hogy az lesz.</p>
				<p>- Ígérem - felelte a leány, szakasztott a madame hangján.</p>
				<p>- Önnek egy titka van, kisasszony.</p>
				<p>Kémlő tekintetet vetett rá, lopva.</p>
				<p>A leány összerezzent, arca fölvette a saját jellegét, és piros lett, mint a
                    rózsa, fejét szégyenlősen lehajtotta.</p>
				<p>- Honnan tudja? - kérdé fojtott hangon.</p>
				<p>- Tehát igaz! - szisszent fel Akli fájdalmasan. - Ön szereti?…</p>
				<p>- Egy kicsit! - vallotta be szemérmetesen.</p>
				<p>- Szent isten! lehetséges-e? - fakadt ki Akli önkéntelenül.</p>
				<p>A leány vállat vont.</p>
				<p>- Hát olyan nagy bűn az? - kérdé dacosan.</p>
				<p>Akli nem válaszolt, szemei elhomályosultak, a fák forogni kezdtek vele, és messze
                    túl a fákon a házfedelek is futásnak eredtek a füstölgő kéményeikkel, és úgy
                    látszott neki, egymásnak rohannak, mint az összetülekedő bikák. Halántékai
                    lüktettek, feje szédült.</p>
				<p>- Ezt akartam csak tudni - motyogta zavartan, sápadtan -, csak ennyit, és ez elég
                    … éppen elég, és …</p>
				<p>Elhallgatott, tompán, hülyén bámult maga elé, miközben megijedt, hogy talán
                    elárulta, ami lelkében forr, s erőt véve magán tettetett egykedvűséggel
                    folytatá:</p>
				<p>- És hát mikor történt ez?</p>
				<p>- Most a télen.</p>
				<p>- A Szepessy kisasszony közbenjöttével…</p>
				<p>- Igen. Ő is tud róla. De csak én vagyok a bűnös.</p>
				<p>A férfi egy sóhajtást nyomott el, s aztán, mint egy fájdalmas műtéthez,
                    hozzálátott a kötelességéhez.</p>
				<p>- Fel vagyok hatalmazva, kisasszony, jelenteni önnek - szólt ünnepélyesen -, hogy
                    ő ma ott volt a Burgban.</p>
				<p>- Ki? Szepessy kisasszony? - kérdé a leány, fehérre válva.</p>
				<p>- Dehogy. Ő.</p>
				<p>- A madame? - folytatá a faggatást hüledezve.</p>
				<p>- Dehogy. Ő maga.</p>
				<p>- Ő maga? Hogyan?</p>
				<p>- Igen, igen, ő, akit szeret, és vallomást tett a császár őfelsége füle hallatára
                    is.</p>
				<p>De már erre felugrott a leány, csengő kacagással.</p>
				<p>- Jaj, ne bolondozzon, Klipi-Lipi. Hogy elrémített, rossz ember, a rettenetes
                    tréfáival. Hát most látom csak, hogy évődik velem.</p>
				<p>- De becsületemre mondom, hogy ott volt.</p>
				<p>- Hát ki vitte volna oda?</p>
				<p>- Magától jött és olyan lármát csapott…</p>
				<p>- A lekváros bödön?</p>
				<p>- Miféle lekváros bödön?</p>
				<p>- Hát amiről én beszélek.</p>
				<p>- Nem értem - motyogta Akli zavartan.</p>
				<p>- Most már én sem. Hát nem arról beszéltünk?</p>
				<p>- Persze, nem.</p>
				<p>- De hisz ön a titkomat kérdezte, s nekem csak ez az egy titkom van. Hát nem
                    tudja? Oh, maga gonosz lélek, hogy rászedett, s milyen csacsi voltam, hogy
                    elmondtam.</p>
				<p>Nevetett is, haragudott is, az ajkát fölbiggyesztette és haragosan fenyegette meg
                    Aklit az öklivel.</p>
				<p>- Megálljon! Visszaveri ezt Ludas Matyi!</p>
				<p>(Éppen a múlt csütörtökön olvasta fel neki Akli a Ludas Matyi történetét.)</p>
				<p>Akli pedig úgy örült ennek a fordulatnak, mintha csöpögtetett mézzel kenegették
                    volna a száját.</p>
				<p>- Dehogy volt csacsi, dehogy volt. Sőt valóságos kicsike bölcs. Úgy, úgy. Magam
                    is észreveszem már, hogy két malomban őröltünk. Majd csak eligazodunk lassan,
                    lassan. De lássuk előbb egész mivoltában az egyik malmot. Hát mi az a lekváros
                    bödön, mondja csak?</p>
				<p>- Nem mondom! - toppantott a leányka a lábával. - Most már azért se.</p>
				<p>- De ha nagyon, nagyon kérem.</p>
				<p>- Akkor se.</p>
				<p>- Jó szóért jót várj. Nem kívánom ingyen. Nézze csak, mi van itt.</p>
				<p>Kitakarta finom selyempapirosokból azt a fürt szőlőt, amit magával hozott. A
                    szőlő csábítóan nevetett a bakfisra. Ő is majd elnyelte a szemével.</p>
				<p>(Nem kell még ennek a főkötő - gondolta magában megnyugodva Akli.)</p>
				<p>- Ezt a császár küldte magának, de én csak úgy adom oda, ha vall.</p>
				<p>Próbált ellentállni, gondolkozott, miközben lopva nézte a góhér fürtöt, aztán
                    elnevette magát.</p>
				<p>- No, adja hát ide, maga kíváncsi!</p>
				<p>- No, hát itt van, maga paskorta.</p>
				<p>- De kikötöm, hogy soha senkinek se szól róla, mert halálra szégyellném, ha azt
                    valaha idegen ember megtudná.</p>
				<p>- Nem szólok senkinek.</p>
				<p>- Lelkére mondja?</p>
				<p>- Lelkemre.</p>
				<p>- Van is magának lelke!</p>
				<p>- Persze, most már lelkem sincs, amióta szőlőm nincs, amióta odaadtam.</p>
				<p>- No, hát hallgasson ide, hadd rázzam le hamar a nyakamról.</p>
				<p>- Csupa fül vagyok.</p>
				<p>- Várjon, előbb megkóstolom. Ej, menjen a szőlőjével! Hiszen még nagyon savanyú.
                    Hát úgy volt az … de nincs-e itt közelben valaki? Mintha az előbb is megzörrent
                    volna a bokor, mintha valaki lesne ránk.</p>
				<p>- Képzelődik. Ürügyeket keres. Nem, nem, csak végezzünk, kisasszony, végezzünk,
                    tessék gyónni.</p>
				<p>- De mikor olyan nagyon szégyellem, hogy talán meg is halok szégyenletemben.</p>
				<p>Bizony nagy lelki küzdelmébe került a szegény kis bakfisnak. Kékült, zöldült,
                    akadozott, eltakarta szemét a mantillejával és az alól beszélt ki, hogy kész
                    komédia volt már az is.</p>
				<p>Pedig hát csak egy kis csíny az egész. A szobájában van egy nagy tükör, amelyik
                    voltaképpen titkos ajtó a falban. Maguk a barátnék (már t. i. ő és Szepessy
                    Klára) is gondoltak ilyesmire, és egyszer csak addig nyomogatta Klára kisasszony
                    a kép rámáját, hogy végre rátalált a rugóra. Fölpattant, a tükör megfordult és
                    íme, az éléstárba lehetett bejutni a nyíláson. Nosza, mit súg neki az ördög,
                    bement a kamrába és ott megtalálta a lekváros bödönt, s azóta aztán, ha
                    megéheztek, mindig beosontak titkon Klárával a lekvárhoz lakomázni. A madame
                    pedig váltig panaszkodik, pöröl, zsörtöl, hogy a szilvaíz csodálatos módon
                    fogy, hogy talán az egerek eszik.</p>
				<p>Akli édesdeden nevetett, a napsugár is nevetett, a füvek is. Csak egy gyík bámult
                    ki rájok egy lapulevél alul nagy komolyan az apró szemeivel.</p>
				<p>- Lám, ugye hogy paskorta? Nem mondtam? - kedélyeskedett Akli. - És szörnyűség,
                    az ilyen kis torkosnak mégis már kérője akad.</p>
				<p>- Csak nem talán? - kérdezte a leány hüledezve.</p>
				<p>- Gubó legyen a nevem, ha nem igaz, feleségül kérte meg ma tőlem egy
                    gavallér.</p>
				<p>- Ugyan no… ne izéljen! - és a parazol nyelével oldalba döfte Aklit.</p>
				<p>- Aha - incselkedett ez vissza -, elpirult valaki…</p>
				<p>- De ha nem igaz! - ellenkezett a leány fölháborodással.</p>
				<p>- Mondom, hogy igaz, ott volt ma a kérő, és a császárral is beszélt, azért jöttem
                    a császár nevében is, hogy megtudjam a válaszát, amit feleljünk neki. Nem
                    találja el, ki a kérő?</p>
				<p>- Nem tudom - felelte a leány tompa hangon, az izgatottságtól elsápadva.</p>
				<p>S mintha álmot akarna látni, akaratlanul behunyta a szemeit.</p>
				<p>- Nos, a báró Szepessy István volt ott bejelenteni, hogy feleségül akarja. Hát
                    mármost feleljen.</p>
				<p>Lassú reszketegség fogta el Kovács kisasszonyt, egy szót se felelt, csak közelebb
                    húzódott Aklihoz, mintegy oltalmat keresni nála. Aztán szomorúan, némán szegezte
                    rá a szemeit.</p>
				<p>- Miért nem felel? - sürgeté Akli - ösmeri Szepessy bárót?</p>
				<p>- Ösmerem, a Klára bátyja. Minek mondta meg, hogy ő? - támadta meg egyszerre
                    dühösen Aklit.</p>
				<p>- Ej, istenem, hiszen csak meg kell a kérőt nevezni. Férjet csak nem lehet
                    zsákban árulni, mint macskát.</p>
				<p>- Mert ugye csúfolódni akar rajtam?</p>
				<p>És most zápor módjára omlottak a könnyei.</p>
				<p>Akli pszichológ volt; gyorsan megértette, ami a leányka lelkében történik. Az,
                    hogy feleségül kérik, tetszett neki; melyik leánynak ne tetszenék, hogy őt
                    szereti valaki, hogy oltárhoz akarja vezetni, hogy uszályos menyasszonyi ruhát
                    adnak rá, földig érő fátyolt, hogy nyoszolyó-lányok kísérik, hogy szájtátó
                    közönség bámulja, mikor a kocsiról lelép a templomnál a fehér atlasz
                    cipőcskékben, az mind nagy gyönyörűség, szívet dagasztó édes mákony, de csak
                    eddig van. Az út azon túl be van szegezve. Nem szabad tovább. A menyasszony már
                    kész a kis bakfisban, csak a ruhát, a menetet, a felkendőzött lovakat, a
                    felbokrétázott ostort kell elképzelnie, és az könnyű, de a vőlegény alakja még
                    ismeretlen és nem kész a fantáziában sem, a vőlegény személyéhez tehát nem
                    szabad hozzányúlni, vagy különben összeomlik minden illúzió, minden öröm, minden
                    édes merengés, mint egy kártyavár, és akár mindjárt be lehet csomagolni az egész
                    törmeléket - egy kosárba.</p>
				<p>- Úgy látom, Iluci, nem nagyon lelkesedik azért az úrért?</p>
				<p>- Hiszen utálatos ember - tört ki a leány, könnyeit letörülve.</p>
				<p>- De férjnek előkelő és gazdag, erre kötelességem figyelmeztetni.</p>
				<p>- Én sohase megyek férjhez. Hiszen mondtam már.</p>
				<p>- Mondta? Mikor?</p>
				<p>- Az előbb. Hát nem mondtam, hogy ezt a lekvártitkot sohase mondom el az életben
                    másnak, csak magának? Márpedig ha férjhez mennék, férje előtt nem szabad
                    titkának lenni az asszonynak, el kellene neki mondanom, tehát már én ezért se
                    mehetek soha férjhez.</p>
				<p>- No, ha csak ez az oka van - nevetett Akli gúnyosan.</p>
				<p>- Hiába nevet. Amit én egyszer megmondok…</p>
				<p>- Jól van, jól, tehát örökös párta a jelszó. Ezt mondjam meg a császárnak?</p>
				<p>- Ezt, ezt, nem bánom, - hacsak…</p>
				<p>- Úgy? Tehát van »hacsak« is. Halljuk, halljuk.</p>
				<p>A bakfis zavarba jött, újra elpirult, a mantilla csipkéit merengőn, álmatagon
                    babrálta.</p>
				<p>- Hacsak valaki olyan nem kér meg valaha - mondá vontatottan, de mégis reszketeg
                    hangon -, aki már tudja a titkomat.</p>
				<p>- De ki tudhatná, mikor csak nekem mondta meg?</p>
				<p>A leány felkacagott, de volt a kacajában valami száraz erőltetettség.</p>
				<p>- Jaj, Klipi-Lipi - kiálta fel azután, elfordítva a fejét -, de szerencse, hogy
                    már a puskapor föl van találva, mert maga, azt hiszem, sohasem találta volna
                    fel.</p>
				<p>A férfi arcán, szemeiben kicsapott erre a láng, mint ahogy kigyúl a Kóreb bokra
                    egyszerre váratlanul, csodálatosan.</p>
				<p>Felelni akart, csak még a szavak nem voltak meg, amelyek ide illenének. Az égi
                    tűznek nincsen füstje.</p>
				<p>E pillanatban léptek hangzottak. Két férfi közeledett, ami láthatólag
                    kellemetlenül érintette őket.</p>
				<p>Az egyik férfi megemelte kalapját és valami közeleső utca után
                    kérdezősködött.</p>
				<p>Akli fölkelt, azt hitte, idegenek, és néhány lépést előre ment velök a kerítés
                    felé, hogy megmutassa az irányt, útközben azonban így szólt hozzá az egyik
                    úr:</p>
				<p>- Nem akartuk a kisasszonyt megijeszteni, uram, gyöngédségből hívtuk el csellel;
                    ön foglyunk.</p>
				<p>- Én? Az lehetetlen - szólt nevetve. - Önök tévednek a személyben. Én Akli Miklós
                    vagyok.</p>
				<p>- Kétségkívül. Az ön neve áll az elfogatási parancsban.</p>
				<p>Az egyik úr kihúzta zsebéből a rendőrfőnök által aláírt elfogató parancsot és
                    felmutatta. »Akli Miklós, harminckét éves egyén elfogatandó.«</p>
				<p>Akli szinte a szemének se hitt, mintha csak egy rossz álmot látna. Az ember
                    megterheli a gyomrát, bikákkal álmodik, leesik a kazal tetejéről, vagy elfogják,
                    viszik a börtönbe, míg végre a legnagyobb veszedelem küszöbén fölébred; gyakran
                    megesik az ilyesmi. Mily különös, hogy megfordítva is történhetik. Az ember
                    mámorító ébrenlétben van, szép leánnyal évelődik, s az éppen mond valamit,
                    amitől a szív dobogni, a vér pezsegni, a lélek szállni kezd, s hopp, egyszerre
                    csak leesik a rózsakazal tetejéről, - a fönséges ébrenlét megszakad…</p>
				<p>Összerázkódott, fölébredni próbált, de bizony nem sikerült az neki.</p>
				<p>- És kik önök? - kérdé tompa, fojtott hangon.</p>
				<p>Felmutatták a jelvényeiket, hogy ők titkos rendőrök.</p>
				<p>- És micsoda alapon mernek engem elfogni?</p>
				<p>Vállat vontak, ők bizony nem tudják az alapot.</p>
				<p>- De én protestálok.</p>
				<p>- Tessék, de majd csak odabent, most legjobb lesz, ha elbúcsúzik a kisasszonytól,
                    felülteti a kocsijára, hadd menjen vissza a nevelőbe, a saját személyére nézve
                    pedig rábízza magát mireánk.</p>
				<p>Akli elgondolta, hogy itt az ellenkezés csakugyan nem használ semmit.</p>
				<p>- Jól van, rendelkezésükre állok. De engedjenek még néhány percet, hogy a
                    kisasszonnyal kibeszélhessem magamat. Önök, kik mindent tudnak, azt is tudják,
                    kinek a megbízásából vagyok itt.</p>
				<p>- Igen, mi azt is tudjuk, de ilyen időhaladékot nem adhatunk. Menjünk, uram. Ne
                    csináljunk spektákulumot. Az megrémítené a kisasszonyt, és ezt talán ön se
                    akarja. Mondjon neki valami más okot, amiért távoznia kell.</p>
				<p>Akli egy pillanatra visszatért Ilonához, sápadt volt és izgatott, ami legott
                    föltűnt a leánynak. Az idegenek nyomon követték és néhány lépésnyire a padtól
                    megálltak.</p>
				<p>Akli a következőket mondá magyarul:</p>
				<p>- Vágjon közömbös arcot, Iluci, ahhoz, amit hallani fog, hogy ezek az urak ne
                    gyanítsák, mint mondtam. Engem elfognak. Nem tudom, hogyan történhetik, s miféle
                    intrikák szövetnek, de mosolyogjon, kérem… Így. Jól van. Akar-e valamit tenni
                    értem?</p>
				<p>- Mindent! - felelte a leány pátosszal - és fölnevetett, mintha a világ
                    legvidámabb tréfájáról volna szó.</p>
				<p>- Most elkísérjük a kocsihoz - folytatá Akli -, tegyen úgy, mintha visszamenne az
                    intézetbe, de a legközelebbi utcában parancsolja meg a kocsisnak, hajtson a
                    Burgba, maga pedig kérjen audienciát a császárnál és mondja el neki, mi történt
                    velem.</p>
				<p>Iluci fogta a szőlőfürtöt, mely a padon hevert, s nagy közömbösen csipegette
                    belőle azokat a kívánatos, haloványzöld golyóbisokat s rakosgatta be egyenként a
                    szájába nagy deliciával, miközben megvillant vérpiros ajka mögül a fehér
                    rizskása foga. Csak asszonyi állat tudhat így tettetni.</p>
				<p>- Úgy teszek - felelte, és ásított. (Pedig belül lázasan dobogott megriadt szíve
                    a rémülettől.)</p>
				<p>Fölkelt s hagyta magát kísértetni a kocsiig. A két idegen úr léptei ott
                    hangzottak folyton mögöttük. Tip, top, tip, top.</p>
				<p>- Pedig szerettem volna még valamit mondani. Abban a dologban. Hiszen tudja…</p>
				<p>A leány behunyta szemeit.</p>
				<p>- A puskaporra nézve. Amit ki nem talált.</p>
				<p>- Egyszerre lettem rabbá, a lelkemmel is, a testemmel is.</p>
				<p>- Az egyik rabságból ki fogom szabadítani. Válasszon, melyikből - tette hozzá
                    enyelegve. - Persze mind a kettőből, ugye?</p>
				<p>- Jobb a kettő együtt, mint egyik se. Ami annyit tesz, hogy…</p>
				<p>- Értem. Annyit tesz, hogy a súlyosabbat választja.</p>
				<p>A kis bakfis vidáman nevetett hozzá; felült a kocsira. Akli rákiáltott a
                    kocsisra:</p>
				<p>- Vissza az intézethez!</p>
				<p>Integetett neki a fehér ernyőjével, hátrafordulva a kocsiülésen. Akli a
                    zsebkendőjét lobogtatta. Hiszen csak apró kellemetlenség az egész, valami rossz
                    tréfa vagy félreértés. Majd kikapnak ezek a császártól!</p>
				<p>- És most már menjünk, uraim - szólt ezután nem minden nyegleség nélkül, a
                    detektívekhez fordulva -, nem vagyok ugyan próféta, de annyit merek jósolni,
                    hogy ez a dolog igen kellemetlenül fog kiütni, de nem énreám nézve. Majd
                    meglátják…</p>
				<p>Egy droskét hítt elő az egyik detektív a sípjával, mire felültek mind a hárman s
                    a rendőrségi főépületbe hajtattak.</p>
				<p>Akli gondolataiba merült, míg a két detektív egyre próbálta szóra hozni.</p>
				<p>- Gyönyörű kisasszony - kezdé az egyik. - Ugyebár a császár neveltje, uram?</p>
				<p>- Igen - felelte Akli kurtán, kelletlenül.</p>
				<p>- Sok fiatalember foga vásik majd ezért.</p>
				<p>- Hm, nehéz falat lesz - felelte a másik detektív. - A császár szigorú ember.</p>
				<p>- Bolondság, bolondság - vélte az előbbi, széles pofacsontú, törpe orrú, szláv
                    típusú detektív. - Van egy orosz közmondás, barátocskám, hogy a szerelem nem
                    megy audienciára a cár atyuskához, ha valamit akar.</p>
				<p>- Hát az bizony nem megy - röhögött a másik rendőr.</p>
				<p>Aklit vérig bosszantotta a beszélgetés frivol hangja s türelmetlenül szólt
                    közbe:</p>
				<p>- Ha már engem befogtak, fogják be a szájukat is!</p>
				<p>A parancsoló hang imponált, s most már csendben hajtott a kocsis a Hohe-Marktra,
                    ahol a rendőrség központi épülete állt, árkádjaival, vasrácsos ablakaival.
                    Ezalatt a fogoly váltig keresgélte elméjében elfogatása okát, de sehol semmi
                    támpont. Nem volt még elég róka. A bűnét kereste, pedig csak az ellenségeit
                    kellett volna eldefiliroztatni a képzelete előtt. Eszébe juthatott volna Tell
                    asztalos és Eschenbach nyereggyártó kivégeztetése a múlt évekből.</p>
				<p>Végre begurult a droske a hatalmas kapu ívei alatt.</p>
				<p>Egy öreg, vörös orrú porkoláb csoszogott elő a kocsizörejre a kapu alatti
                    fülkéből, zöld, ezüstpaszomántos ruhában, kulcsait csörgetve vígan dúdolgatta:
                    »Scheint die Sonne noch so schön, einmal muss sie untergehn.«</p>
				<p>- Az apó megint felhörpintett - szólt az egyik detektív.</p>
				<p>- Megint valaki? - dörmögte a kulcsokat csörgető öreg bosszúsan. - És megint
                    úrféle?</p>
				<p>- Úgy van, Schmidt apó, egy külön zárkába tegye ezt az urat.</p>
				<p>- Vezessenek, kérem, a rendőrfőnök elé! - követelte Akli.</p>
				<p>- Nincs külön szoba. A lelkemből hasítsak én ki külön szobát? - ellenveté Schmidt
                    apó.</p>
				<p>- A rendőrfőnök Stadion grófnál van ebéden - jegyzé meg egy fiatal
                    rendőrtisztviselő, aki lúdtollal a füle mellett, hajadon fővel átszaladt az
                    épület balszárnyából a jobbszárnyába.</p>
				<p>A két detektív összenézett.</p>
				<p>- Mit csináljunk hát vele?</p>
				<p>- Eresszék szabadon - vélte Schmidt apó -, mert hát nincs külön szoba, vagy pedig
                    mondjanak le a külön szobáról.</p>
				<p>- Hát tegye, ahova akarja - végezték a detektívek. - Szálljon le, uram!</p>
				<p>Aklit fölvezette a pityókos profosz az emeletre és ott nyitott ki egy cellát.
                    Vidám, jóakaratú öreg fickó volt, tele bécsi kedélyességgel, mely csak úgy
                    bugyborékolt benne.</p>
				<p>- Allerweil fidel. Kutyába se kell venni. Emberen és ártatlan madárkán esik meg
                    az, hogy kalitkába csukják. Aztán nem lesz itt rossz dolga. A Schmidt apó
                    vendéglőjében, hehehe. Nem is kérdezem, mit csinált. Itt van a punktum. Ezzel a
                    mienk és ennyiben van a dolog. A detektív, a Roszlov, a muszka, azt súgta nekem,
                    hogy ön a császár mulattatója volt. Also nur fidel. Ott bizonyosan szert tett ön
                    egy-két sárga csikóra, hehehe. Hát ki velök az istállóból, ki velök! Schmidt apó
                    ügyes ember, ravasz ember, Schmidt apó ide teremti, ami kellemetességet Bécs
                    nyújthat. Azaz, hogy a sárga csikók hozzák. Nem szükség azért kimenni. Ah, ez a
                    város! (Schmidt apó csettentett a nyelvével, mintha valami finom, megennivaló
                    falatot említene.) Es gibt nur a’Wien. A szabadság, mondják és örökre
                    hánytorgatják, szabadság és szabadság. Hát ugyan mi voltaképpen a szabadság? A
                    kapitale Tummheit. A szabadság az, hogy az ember elmehet minden korcsmába, oda
                    is, ahol Stammgast, oda is, ahol nem Stammgast. Iszen szép, szép, de mivel
                    rosszabb, ha a fogságban viszont minden korcsma eljöhet az emberhez. Pedig
                    eljöhet.</p>
				<p>Akli kivett a zsebéből egy aranyat és odacsúsztatta a vén fecsegő markába.</p>
				<p>- Rendelkezésére állok, uram - szólt Schmidt apó, alázatosan meghajolva.</p>
				<p>- Egyelőre nem kérek semmit, kivévén, ha talán meg tudná mondani, miért fogtak
                    el.</p>
				<p>- Éppen csak ezt az egyet nem tudom, uram, de bizonyosan a császárt haragította
                    ön meg. A mi jó Ferencünket. Ah, milyen áldott ember!</p>
				<p>- Ösmeri?</p>
				<p>- Oh, hogyne. A születése napjától kezdve. Ott voltam a Burgtheaterben, uram,
                    azon az estén, mint a Trauttmansdorff grófné komornyikja; ott álltam a páholy
                    hátterében a köpenyét tartva, mikor a mostani császár nagyanyja, a mi nagy Mária
                    Teréziánk kihajolt a páholyból egy felvonás alatt és valóságos bécsi
                    nyelvjárásban jelentette a közönségnek: »Der Poldl hat an’ Buam und grad’ am
                    Bindtag am mein’ Hochzeitstag.« Hja bizony.
                    Schmidt apó sokat tud, többet tud, mint kellene.</p>
				<p>- Mit ér, ha mégse tudja, hogy miért fogtak el?</p>
				<p>Schmidt apó fitymálva intett a kezével.</p>
				<p>- Az ilyesmi rendesen kisül. Meg tetszik látni, hogy kisül. Nur Geduld, und nur
                    fidel. De mármost tessék ide belépni, itt már van ugyan egy úr, és mondhatom,
                    víg spéci lehet a maga nemében, aki derekasan be volt csípve, mikor vagy másfél
                    órája behozták. De nem csoda, hiszen Bécs a murik, a ramazurik, a juxok, a
                    blaumontagok és a katzenjammerek városa. Nem valami finom úr, kivált az
                    öltözékét tekintve, de hát a többi cellákban még rosszabbul állnak a dolgok. És
                    végre is, arme Leute kochen mit Wasser. Isten látja lelkemet, nem adhatok jobb
                    társaságot. Megyés püspökeink nincsenek. A ritka dolog itt. Még nem is volt. De
                    ha lenne, hát oda tenném. Vagy ha lesz, hát ide hozom - mert sohase tudhatni,
                    mit ad a jó Isten.</p>
				<p>Ezzel előre tuszkolván Aklit, biztosította, hogy vacsora előtt még betekint
                    átvenni a parancsait, addig is felküldhet neki egy szájharmonikát, ha éppen
                    szórakozni akar.</p>
				<p>- Köszönöm, nem kívánom.</p>
				<p>- Pedig a harmonikaszó olyan fidélis. De ahogy tetszik. Isten önnel, uram!</p>
				<p>Betette utána az ajtót, a kulcs megnyikordult a zárban, és Akli rab lett.</p>
				<p>Odabent félhomály volt. Kivált a vakító napfény után, mely künn az épületnek ezt
                    a részét elöntötte, első pillanatban alig lehetett kivenni a tárgyakat, csak
                    lassan-lassan rajzolódtak ki a körvonalai nehány szalmazsákos ágynak, egy-két
                    asztalnak s vizes kancsónak az asztalokon; ami nem is csoda, mert csak egyetlen
                    magasan fekvő, homályos üvegű ablakon szolgált be a világosság. Sivár, bántó
                    csönd honolt volna bent, ha meg nem zavarja valami olyanforma zaj, mintha fát
                    fűrészelnének valahol. De hát az is fallácia volt. A legutolsó priccsen egy
                    férfi aludt és hortyogott.</p>
				<p>Akli megbotlott egy székben és feltaszította, az ebből támadt zörejre felriadt az
                    alvó.</p>
				<p>- No, mi az? - mordult fel rekedten, álmosan, s egy nagy fej látszott megmozdulni
                    a szögletben, majd két villogó szem szegeződött Akli felé.</p>
				<p>- Bocsánat, uram, hogy önt ismeretlen létemre bátor vagyok háborgatni, de
                    biztosítom, hogy nem a magam jószántából teszem.</p>
				<p>- Teringettét! - kiáltott fel a másik, hirtelen felugorva a vacokról - Mit látnak
                    szemeim! Akli úr?</p>
				<p>Akli szinte hátratántorodott a meglepetéstől.</p>
				<p>- Ön volna az, báró úr? Ejnye, ez nevezetes!</p>
				<p>- Hát nem engem keres ön? - csodálkozott báró Szepessy, mert ő volt.</p>
				<p>- Nem egészen - felelte Akli egyszerűen.</p>
				<p>- Akkor aztán hogyan jut ide?</p>
				<p>- Ahogy szokás. Behoztak a rendőrök.</p>
				<p>- Behozták? Önt? Miért?</p>
				<p>- Hiszen ha tudnám! És ön, báró úr?</p>
				<p>- Oh, az én történetem mindennapi. A Burgból, öntől eltávozva kimentem a Práterbe
                    és ott megebédeltem »Blauer Elephant«-nál. Rossz kedvem is volt, cigány is volt,
                    húzta a jó magyar nótákat, én is el akartam húzatni a magamét, mondom neki, el
                    is fütyülöm az elejét, de ügyet se vetett rám, akkor aztán odahajítottam neki
                    egy százforintos banknótát. A cigány se rest, rárántja hirtelen, de még fele
                    sincs ki a nótának, odajön egy rendőr és behoz ide a dutyiba, hogy azt mondja,
                    kit öltem meg a száz forintért?</p>
				<p>- Lássa-lássa, ezt mind a cinikus öltözködési módja teszi.</p>
				<p>- Ej, hagyja el! Hiszen végre is mulatságos. Az emberrel legalább mindig történik
                    valami. De ami önt illeti, arra már igazán kíváncsi vagyok, hogy miképp került
                    ide.</p>
				<p>- A Stadtparkban beszélgettem Kovács kisasszonnyal, egyszer csak elém áll két
                    titkos rendőr és…</p>
				<p>- Mit? - szakítá félbe a báró mohón. - Ön tehát beszélt a kis jövendőbelivel?
                    Nos? Széna-e vagy szalma?</p>
				<p>- Meg kell vallanom az igazat, báró úr: az bizony szalma.</p>
				<p>Szepessy a fogait csikorgatta mérgében.</p>
				<p>- Nem akar? Mi?</p>
				<p>- Gyerek az még, báró úr, éretlen gyerek - csitította Akli -, nem arravaló az
                    még.</p>
				<p>- Meg kell történni! - tört ki a báró lázas, szenvedélyes hangon. - Meg fog
                    történni. Az enyém lesz. Érti ön? A Szepessyek csúnya emberek, nagyon csúnya
                    emberek, de csupa szép feleségeik vannak. Mert mind lopják a feleségeiket. Az
                    anyámat is lopta az apám, a nagyanyámat is a nagyapám. Mind lopják. És lopni
                    csak szépet érdemes. Ah, a lopott asszony édesebb lehet, mint az, amelyik önként
                    tapad az emberhez, mint az, amelyik szereti.</p>
			</div>
			<div type="chapter">
				<head>V. FEJEZET</head>
				<head>A CSÁSZÁR HARAGSZIK</head>
				<p>Kovács kisasszony, ahogy utasítása volt, a szomszédos utcában megparancsolta a
                    kocsisnak, hogy hajtson egyenesen a császári rezidenciába.</p>
				<p>A császárhoz azonban nehéz ily késő délután bejutni. Őfelsége ilyenkor vagy
                    odakünn sétált polgári ruhában a glacison s minden ismerősével szóba állott,
                    sokszor ismeretlenekkel is, vagy a parkban pepecselt a növények közt, és akkor
                    senkivel se állt szóba, a főkertésznét kivéve - (de nem akarok a rossz nyelvek
                    után indulni), vagy pedig bent volt a laboratóriumában, ahol némileg ő is
                    foglalkozott annak a kornak a divatja szerint az alkímiával, melynek végső célja
                    az aranycsinálás volt. De sajnos, ő se találta ki a nyitját, megmaradt az
                    aranycsinálás régi metódusánál, mely az alattvalók zsebén sarkallik.</p>
				<p>A görebeket, lombikokat pedig használta holmi apróbb dologra, mert aki egyszer a
                    vegyészetet megkóstolta, el nem szokhatik többé attól, mint a korhely az
                    alkoholtól. E pillanatban is, mikor Kovács kisasszony droskeja begördült a Burg
                    udvarába, laboratóriumában volt elvonulva az uralkodó, egy új parfüm kitalálásán
                    kísérletezve. Rózsából és kendermagból kellett volna kifőzni az új illatszert.
                    Keményen meghagyta a szolgálattevő kamarásnak, gróf Daunnak:</p>
				<p>- Ne engedjen háborgatni, csak ha a leányom találna jönni.</p>
				<p>Őreá gondolt, éppen neki akarta kitalálni az új illatszert. Az a vágy hevítette,
                    hogy egy kis forradalmat csinál az asszonyok közt. (Oly epidémia volt a
                    forradalom-csinálás, hogy még ő is gusztust kapott rá.) Pokolban fogant ötlet,
                    hogy a királykisasszonynak olyan külön illata legyen - amihez más Éva leánya
                    hozzá nem juthat. Hogy micsoda revolúció lesz ebből az udvari dámák közt, azt
                    csak a jó Isten tudhatná.</p>
				<p>A koktumok éppen javában rotyogtak a »szentély«-ben, mikor az intézeti növendék
                    váratlanul megjelent az előszobában, ahol a kamarás őrködött.</p>
				<p>Ez pedig nem volt valami könnyű dolog. Sokkal egyszerűbb lehetett a tevéken a tű
                    fokán átbújni, mint a Schweizer Hofba jutni, a laboratóriumhoz vezető előszobába
                    a közönséges halandónak, mert a bécsi udvar, mióta a francia Lajosok eltűntek
                    őseikhez, a legfényesebb volt Európában. Tömérdek lovagok és szolgálattevő
                    méltóságok nyüzsögtek minden zugban, zsandárok, testőrök, alabárdosok álltak az
                    ajtóknál, s mindenkinek volt valami látszólagos feladata, s ezt mind azon a
                    boldogtalanon kellett végigcsinálni, aki a császár színe elé kívánkozott.</p>
				<p>Hanem ennek a fényes udvarnak megvolt aztán az a jó oldala is, hogy mindent
                    tudott, sőt valamivel többet a mindennél. A titok ebben a légkörben nem tudott
                    megélni egy óráig se. Az intézeti növendékről is mindenki hallott már
                    egyet-mást, hiszen karácsonykor fogadni szokta a császár, a fiú-testvérével
                    együtt. Ezer verzió keringett erről. Pletykák, legendák. Valóságos csemege a
                    boudoirokban. Öreg főhercegnők élvezettel majszolják, de a fiatalok se
                    jobbak.</p>
				<p>És most megjelenik a szép, fiatal növendék, mintha a napsugár osonna végig a
                    méltóságteljes, komor, ódon folyosókon. Egy kicsit izgatott, sápadt; beszédes,
                    tiszta őzikeszemeiben aggodalom ül.</p>
				<p>- Őfelségével kell beszélnem, azonnal, azonnal - lihegi azoknak, akikkel
                    találkozik. - Hol van, merre van őfelsége?</p>
				<p>Oh, az udvari orrok! Azok a pompás szimatok! Aki sohase látta is, rögtön
                    kitalálja, ki lehet a leányka.</p>
				<p>Vajon mit akar a császárnál a kicsike? Hogy ilyen későn jön! Ebben valami
                    rendkívüli esemény rejlik. Valami történt vagy történni készül valami. Hm, jó
                    volna kihámozni. Az udvari portentumok kapnak utána, mint a macska a pehely
                    után, ha egérszíne van. Mert csodálatos, hogy itt, ahol az igazi események
                    születnek, csak a nem igazi események a becsesek, a kicsiségek, a semmik.</p>
				<p>A bakfis megjelenik a Burgban, és mindenki azt mondja kapunál, ajtónál,
                    előszobákban, hogy most lehetetlen a császárral beszélni, de azért beljebb
                    ereszti, hogy hátha talán egy följebbvaló közeg kivételt tesz.</p>
				<p>Csak egy picinyt segíti a dolgát mindenki, ameddig a felelősség nem nagyon
                    nyomja, de a felelősség annyi ember közt oszlik meg, hogy a császárt akár el
                    lehetne lopni is, anélkül, hogy az őrizet hiányossága megállapítható legyen.</p>
				<p>- Próbálja meg, kisasszony, talán a főudvarmesternél. A főudvarmester is kegyes
                    ebben az esetben.</p>
				<p>- Őfelsége nem fogad ilyenkor, azonban meg lehetne próbálni a szolgálattevő
                    kamarásnál, ha talán ő…</p>
				<p>Így jut be a kisasszony Pontiustól Pilátushoz, Pilátustól a szolgálattevő
                    kamaráshoz, aki unalmában éppen az ablaknál állt s nézte a napot, amint
                    bíborvörösen leszállt nyugaton; nézte pedig olyan közömbös, unott szemekkel,
                    ahogy egy kamarás nézhet egy égitestet, melyről tudja, hogy nem folyik benne kék
                    vér. Egyszerre azonban szoknyasuhogás támad a háta mögött. Ah, szoknyasuhogás!
                    Műértő fül millióféle zsongás-bongás, hullámzás közül felismeri ezt a sziszegő
                    zörejt, minden hangok közül a legszebbet.</p>
				<p>A kamarás megfordult s a csodálkozástól szinte leszegződött, oly szép volt a
                    kisleány üdeségével és bájos félénkségével, mint egy szarvas, amelyik rohan,
                    rohan s egy tisztáson szemben találja magát egy vadásszal. A leszálló nap
                    ragyogó aranyát keresztül lövellve az ablak üvegén, éppen odatűzött az arcára s
                    gloriolát font a feje körül.</p>
				<p>- Mit parancsol? - dadogta a kamarás zavartan.</p>
				<p>- Őfelségével kell beszélnem tüstént, tüstént. Kérem, uram…</p>
				<p>- Bocsánat, de őfelsége megparancsolta, hogy senkit se jelentsek be.</p>
				<p>- Oh, uram, az én dolgom kivételes és őfelsége is meg fogja önnek bocsátani.
                    Kérem, esedezem, uram…</p>
				<p>Gyönyörű szemeit ráemelte szelíden, kérőn és mégis félig parancsolón. Mintha
                    simogatná, mintha melegítené, mintha átgyúrná az a bársonyos tekintet. A kamarás
                    érezte, hogy nem tud ellentállni.</p>
				<p>- De hát ki ön, és mit akar?</p>
				<p>- Tehát mégis be fog jelenteni, ugye?</p>
				<p>- Azt még nem tudom. Minden attól függ…</p>
				<p>- Valakinek az elfogatásáról van szó, uram, aki…</p>
				<p>- Elfogatásról? Az semmi. Az nem főbenjáró dolog. Hadd üljön veszteg, akit
                    befogtak. Pihen egy kicsit, ennyi az egész. Csak a kivégzések képezhetnének
                    kivételt. Bocsánat asszonyom, de…</p>
				<p>- Nem vagyok asszony - vágott közbe a leány elpirulva. (Pedig tetszett neki, hogy
                    asszonynak gondolja a csinos, nyalka kamarás.) - Hanem ami az elfogatást illeti,
                    legyen szabad megjegyezni, hogy a császárnak is kedves az, akit elfogtak.</p>
				<p>- A császárnak is? Tehát még másnak is? - enyelgett a kamarás.</p>
				<p>A leány arca kigyúlt erre, mint a hamu alatti tűz, ha megfújják.</p>
				<p>- Bejelent ön, vagy nem? - kérdé aztán bátran, szinte dacosan a kamarás szeme
                    közé tekintve.</p>
				<p>- Nem lehet. Őfelsége megparancsolta, hogy senkit se bocsássak hozzá, csak ha a
                    leánya jönne.</p>
				<p>- Nos hát, én az vagyok! - mondá a bakfis büszkén. - Engem őfelsége leányának
                    fogadott és ő neveltet madame Szilvássynál.</p>
				<p>A kamarás meghajtotta magát.</p>
				<p>- Valamit hallottam erről, kisasszony, és szolgálatára állok.</p>
				<p>A kamarás eltűnt a laboratóriumba vezető ajtón át, s kisvártatva megjelent maga a
                    császár is a teremben szürke blúzban, zöld ernyővel a homlokán.</p>
				<p>- Ah, kedves kicsike - kiáltá jóságosan -, ön van itt? Nos hát, történt
                    valami?</p>
				<p>A leány eléje járult, meghajolt féltérdben és megcsókolta a császár kezét, mire
                    az megsimogatta a haját - amennyi a kalap alól kimaradt.</p>
				<p>- Nézze csak, kedves Daun gróf, intézkedjék, hogy a cukrász egy csomag édességet
                    készítsen össze a kis vendégünknek, amit az majd magával vigyen.</p>
				<p>A kamarás távozott, s a császár megismételte a kérdést.</p>
				<p>- Történt önnel valami, kedvesem? Ne reszkessen úgy, ne féljen tőlem, szóljon
                    bátran.</p>
				<p>- Felséges császár - kiáltott fel végre, mintha a melengető szavakra, mint a
                    befagyott forrás, csak most törne ki a hangja -, Akli Miklóst elfogták.</p>
				<p>A császár csodálkozva mereszté rá a tekintetét.</p>
				<p>- Elfogták? Aklit? A mi Aklinkat? De hiszen az lehetetlen. Ki fogta volna el?
                    Hiszen nincs itt ellenség.</p>
				<p>- Márpedig elfogták, felséges uram. Két polgári ruhába öltözött rendőr vitte be a
                    börtönbe a Stadtparkból, ahol együtt beszélgettünk, s engem ő arra kért utolsó
                    szavával, hogy siessek ide s mindezt megjelentsem felségednek.</p>
				<p>- De hisz ön álmokat mesél, kis barátnőm. Bécsben végre is én uralkodom és nem
                    tudok a dologról semmit.</p>
				<p>- Vágassa ki felséged a nyelvemet, ha nem szóltam igazat.</p>
				<p>- No, majd bolond vagyok, hogy a maga kis nyelvecskéjét kivágassam! Inkább
                    megengedem, hogy valami félreértés történt, de csillapodjék, még ma szabad lesz
                    ő, és estére elmeséli nekem az élményeit, sőt holnap elküldöm az intézetbe
                    is.</p>
				<p>A császár csengetett, mire egy kakastollas kalpagú tiszt jelent meg az ajtóban,
                    szalutálva.</p>
				<p>- Küldjenek rögtön Stohlen lovagért. - Majd ismét a leányhoz fordult:</p>
				<p>- Reménylem, meg van velem elégedve? Csakhamar megtudjuk, mi történt a rossz
                    csonttal és bizonyára nem hagyjuk egy hajaszálát se meggörbülni - mosolygott a
                    császár. - Hanem ezúttal már beszéljünk magáról is. Elmondta-e Akli, hogy kérő
                    volt a háznál? Úgy bizony, nagyleány lettünk, hm…</p>
				<p>Mire a császár pajzánul megcsipkedte az állát.</p>
				<p>A bakfis lesütötte a szemeit.</p>
				<p>- Hát hozzámegyünk-e, vagy nem? Feleljen a kisasszony.</p>
				<p>- Nem! - hebegte, és eltört a mécses, fuldokló sírásra fakadt. - Nem, nem, nem.
                    Inkább meghalok.</p>
				<p>- Nos, én nem fogom erőltetni. A házasságok az égben köttetnek, gyermekem, s én
                    már csak itt a földön szeretek maradni, ameddig lehet.</p>
				<p>E pillanatban visszatért a szolgálattevő kamarás, Daun gróf.</p>
				<p>- Őexcellenciája, Stadion gróf kér sürgős kihallgatást - jelenté.</p>
				<p>- Nem mondta, milyen ügyben?</p>
				<p>- Az Akli-ügyben.</p>
				<p>- Helyes! - kiáltott fel a császár élénken. - Tehát mégis történt valami?
                    Mindjárt meg fogunk tudni mindent, várjon itt rám, gyermekem. Az ön őrizetére
                    bízom Kovács kisasszonyt, Daun gróf.</p>
				<p>A császár a szomszéd terembe távozott. Hosszan elmaradt, talán egy óráig is, a
                    percek lassan, kínosan teltek, a nagy bronzóra kísértetiesen ketyegett. Daun
                    gróf százféle módon próbálta mulattatni a bakfist, de annak a szíve-lelke tele
                    volt szorongással, balsejtelmekkel, s minduntalan megszakadt a társalgás.
                    Idegei szinte a távollátás hatodik érzékéig feszültek meg. Látta szegény Aklit a
                    börtönben, amint valami szalmazsákon ül és gondolkozik, fejét tenyerébe hajtva.
                    Egy-egy ajtó nyílott valahol messze, talán a hatodik teremben. Összerezzent. Jön
                    a császár. De a császár csak nem jött, csak nem jött. Istenem, miről beszélhet
                    annyit a mindenható miniszterével? Hiszen olyan könnyű megmondani: »Ha
                    elfogtátok, hát eresszétek szabadon hamar.« Hát mégse könnyű? Hátha rossz
                    emberek nem engedik ki a szegény Aklit a börtönből?</p>
				<p>Felelgetett is, nem is, a kamarás bókjaira, ötleteire; másutt járt az esze, néha
                    egy-egy naiv kérdést intézett hozzá:</p>
				<p>- Ugye, hogy a császárnak senki se parancsol?</p>
				<p>- Senki, kisasszony, csak a törvények.</p>
				<p>- Hiszen a törvények papirosból vannak, papiroson állanak, s az a papiros
                    parancsolna a császárnak?</p>
				<p>Kétkedőn rázta szép fejét.</p>
				<p>De megmagyarázta a kamarás:</p>
				<p>- A törvények azért parancsolnak neki, mert azokban benne van a népek
                    lelkiismerete, az övével együtt.</p>
				<p>Mindezt azonban nem értette meg a kisasszony.</p>
				<p>- De ha a császár például azt mondja, akarom, hogy ennek vagy annak semmi
                    bántódása ne essék, hát nem lesz, ugye bántódása?</p>
				<p>- Persze, hogy nem lesz.</p>
				<p>- Köszönöm, uram.</p>
				<p>Egy kicsit megnyugodott, de az óra monoton tik-takja váltig élesítette az eszét,
                    mint mikor a fenőkő súrolja a borotvát.</p>
				<p>- Szokott-e a császár másokra is hallgatni? - tudakozódék újólag.</p>
				<p>- Hogyne! Hisz azért vannak tanácsosai. Ezek az ő fülei, szemei és kezei. Ezekkel
                    hall, ezekkel lát, ezekkel cselekszik.</p>
				<p>- Hisz akkor ő maga akár vakon is születhetnék?</p>
				<p>- Na, miért ne? Volt is már nem egy vak király a világon.</p>
				<p>- Igaz, igaz - bizonyítá a leány is -, nálunk is Vak Béla, de ha a tanácsosok
                    által lát és cselekszik, miért való hát »Isten kegyelméből?«</p>
				<p>A kamarás vállat vont.</p>
				<p>- Azzal bizony nem szolgálhatok.</p>
				<p>E pillanatban hevesen megnyílt az ajtó, s belépett a császár haragosan,
                    kivörösödve. Homlokán és a szemöldökök közötti redőkön vihar ült. Egyenesen a
                    laboratórium felé tartott, nem nézve se jobbra, se balra, már át is ment a terem
                    azon részén, ahol a leány állt, mikor úgy látszott, mintha eszébe jutna, megállt
                    az ajtónál és szavakat látszott keresni.</p>
				<p>- Leányka - szólt végre ridegen, minden nyájasság nélkül -, vissza fogsz menni az
                    intézetbe, hogy ott továbbra is szorgalmasan tanulj. Az az ember egy háládatlan
                    gonosztevő, aki megérdemli, hogy bűnhődjék. Egy szót se halljak többé
                    érdekében. Majd intézkedem új gondnok iránt, aki felügyel rád és öcsédre. Daun
                    gróf, kísérje le a kisasszonyt és adja át Kolowratnak, aki visszaviszi az
                    intézetbe.</p>
				<p>Ezzel bement, becsapta az ajtót maga után, és - bezáródott végképpen az Akli
                    Miklós börtöne.</p>
			</div>
			<div type="chapter">
				<head>VI. FEJEZET</head>
				<head>AKLI A RABSÁGBAN. GYURI MISSZIÓJA</head>
				<p>Stadion gróf tehát elérte célját. A bolond, aki szatíráival ostorozta s ártott
                    tekintélyének a legmagasabb helyen, el volt téve láb alól. A császár
                    csekélységnek tartotta eleinte az okot s kétszer is felkiáltott: »De egy vers
                    végett, kedves Stadion gróf, egy vers végett!« Csakhogy Stadion gróf éppen a
                    dialektikában volt nagy s úgy tudta belenyomni a császár lelkébe a saját
                    akaratát, mint a viaszba a saját pecsétjét.</p>
				<p>- Hiszen a vers csak vers - érvelt a miniszter -, s teljesen ártatlan dolog, ha
                    például pensumnak van feladva; ha egy leányhoz szól, természettől beoltott
                    érzelmek bugyborékolása. Az ember effajta verseket írhat a titkos fiókjának is,
                    hogy a szívén könnyítsen - kivált, ha nincs remény a viszontszerelemre. De ha az
                    ember egy császárhoz ír dicsverset, ezt bizonyosan nem abból a keserű
                    epekedésből teszi, hogy az illető császárt nem veheti el feleségül, hanem
                    rendesen valami egyéb célja van vele, mire nézve a legelső lépés, hogy arról a
                    versről tudomást szerezzen a császár. Hiszen fölségedhez is írt Akli névnapi,
                    születésnapi, valamint újévi disztichonokat, és azok így vagy úgy tudomására
                    hozattak fölségednek. (Sajnos, hogy nekem is - tette hozzá csípősen.) Ha tehát
                    Akli most Napóleonhoz írt dicsverset, világos dolog, hogy azzal Napóleonnak
                    akart kedveskedni, amiből határozottan következik, hogy Akli valamely
                    összeköttetést folytat Napóleonnal vagy még csak keres. Tertium non datur. Az a
                    körülmény azonban, hogy Napóleon eddigi haditerveinkről mindig előre értesült s
                    részben ez okozta az ulmi és austerlitzi vereségeket, szinte kétséget kizárólag
                    mutatja, hogy Akli nem új titkos összeköttetést keres a korzikaival, hanem egy
                    régit folytat.</p>
				<p>Napfény nem érleli olyan bizonyosan a búzaszemet, mint a Stadion érvelése a
                    gyanút. Akli el volt veszve. A császár, mint láttuk, nagy fölháborodással
                    átengedte sorsának. Sok szabad a bolondoknak és poétáknak, de minden mégse
                    szabad. Lakoljon, ha bűnbe esett.</p>
				<p>A »Schmidt apó vendéglőjében» azonban nem sokáig maradt, elvitték szem elől a
                    bécsújhelyi börtönökbe, - addig is, míg Stadion gróf biztosabb adatokat gyűjthet
                    árulása felől. Így, pusztán a verssel, nem merte bíró elé állítani. - A vers, az
                    igaz, elég rossz, de hátha a bíró is rossz lesz és nem találja kellő
                    bizonyítékok hiányában elítélni. Jobb hát előbb bűnöket gyűjteni ellene, és
                    addig hadd legyen Bécsújhelyen. Végre is, azt mondja az arab közmondás: jobb
                    állni, mint járni, jobb ülni, mint állni. Hát hadd üljön.</p>
				<p>A bűnök gyűjtése pedig minden gyűjtések között a legkönnyebb. Ha éppen nem volna,
                    mesterségesen lehet tenyészteni, mint a pisztrángot. Stohlen lovag Bécsbe
                    hívatta a bécsújhelyi fogházigazgatót, Bernot urat, és megmagyarázván neki,
                    milyen gyanúban áll a fogoly, utasítá, hogy a tintát, papirost ne vonja meg
                    szomorú magányában, sőt inkább kössön vele bizalmas barátságot s adjon neki
                    módot (sőt esetleg tanácsot is ügyesen), hogy panaszolja el sorsát Napóleonnak
                    és kérje közbelépését kiszabadítására, - persze a levél Stohlen lovaghoz
                    küldendő s a többi.</p>
				<p>Aklit tehát még itt se hagyta el a gyöngyélet. Bernot úr megszerette, rab létére
                    vacsorára hívogatta, per tu lett vele. Kisasszonyai is voltak Bernot úrnak, két
                    ábrándos szemű Gretchen, akik hárfát játszottak vagy lenszálakat fontak
                    guzsalyaikról esténkint. Az egyik, Klementine, szemlátomást kacérkodott Aklival.
                    Akli nem volt elég karakter, nem vallotta be, hogy a gondolata valahol másutt
                    jár, Bécsben, egy utcában, egy nevelő-házban… Akli visszakacsintgatott rá, és
                    így szövődött a fogházigazgató lakásán egy kis idill. Bántotta ugyan a
                    lelkiismeret, hogy a leányt hitegeti, de ekképpen okoskodott: Ha a leányt
                    felvilágosítanám szívem titkáról, akkor nyugodtabb volna a lelkem, de oda lenne
                    a testem kényelme, a jó kosztom, és lelkem helyett a gyomrom háborogna. Nos,
                    minthogy a lelkem a kedves lánytól való távollét miatt anélkül is szenved, ezt a
                    kis terhet is még reárakom, már neki úgyis mindegy. Ezzel az okoskodással
                    legalább elhitette, hogy nem rossz ember. Aminthogy nem is volt rossz, csak
                    szamár. Azt hitte, ő csal, pedig őt csalták.</p>
				<p>Egy este, midőn ismét Bernotéknál vacsorált, hozzásimult Klementine és
                    szemrehányást tett neki.</p>
				<p>- Miért nem igyekszik szabaddá lenni?</p>
				<p>- Hiszen igyekszem - felelte Akli -, már két instanciát írtam a császárhoz,
                    édesapja el is küldte, de megfoghatatlan módon nap nap után múlik és semmi se
                    mozdul. Pedig meg vagyok győződve, hogy a császár szeret, s nem tudom, mit
                    vétettem, ha vétettem, de megbocsátaná, érzem.</p>
				<p>- Ne higgye azt; a császár senkit se szeret. A Habsburgok hidegek, mint a
                    gleccserek. Ellenségei vannak a Burgban, s őt most azok informálják. Sohase fog
                    megszabadulni, ha nem hallgat rám.</p>
				<p>- Iszen hallgatok én szívesen. Hát mit tegyek?</p>
				<p>- Hajoljon közelebb, majd megsúgom. Forduljon Napóleonhoz egy kérelemmel.</p>
				<p>Akli csodálkozott.</p>
				<p>- Napóleonhoz? Mi közöm nekem Napóleonhoz? Vagy mi köze Napóleonnak énhozzám? Nem
                    értem magát, Klementine. Hol veszi ezt a képtelen ideát?</p>
				<p>Klementine zavartan felelt.</p>
				<p>- Csak úgy érzem, csak úgy gondoltam. Tudja, a nők az ilyet eltalálják. Ami aztán
                    a levelet illeti, azt kézbe juttatni én is tudnám. Van egy unokatestvérem, aki
                    orvos Párizsban és bennfentes a Tuileriákban.</p>
				<p>Akli gyanúját még ez se ébresztette fel - női szemek gyöngéd tekintetétől
                    simogatva, mélyen alvó fenevad a gyanú -, egyszerű, hiábavaló fecsegésnek
                    tartotta a leány tanácsát és természetesen nem írt levelet Napóleonhoz.</p>
				<p>Akadt úgyis elég írnivalója.</p>
				<p>A fogházigazgatónak ugyanis a két kisasszonyon kívül volt egy fia, aki
                    katonaintézetbe járt. Bár a szülei helyben laktak, mégis bennlakó volt, mint a
                    többi, csakhogy a katonatanárok jó barátságban lévén Bernot úrral, ha otthon
                    ludat öltek, vagy ha Bernotné asszony jóféle pudingot csinált, a kis Eduárdot
                    hazaeresztették »szopni«. Addig-addig járt haza Eduárd az utóbbi időkben, hogy
                    egyszer csak a leckeóra után elkezdi a »Cserebogár, sárga cserebogár» nótáját
                    fütyörészni. Mint a puszták égő tőzegének füstje ahogy megüti a tinó orrát, úgy
                    ütötte meg a magyar puszták dallama a Kovács Gyuri fülét. Odaszalad nagy
                    lelkendezve német tanulótársához és nyakon ragadja, mintha valamit ellopott
                    volna.</p>
				<p>- Hol vetted azt a nótát, »kamerad«?</p>
				<p>- Hát egy rab van most az apámnál, attól tanultam.</p>
				<p>- Magyar rab?</p>
				<p>- Magyar rab, valami Akli nevű.</p>
				<p>Gyuri elsápadt, szíve hangosan dobogott, de a német előtt nem akarta magát
                    elárulni, amennyire lehetett, egykedvűséget erőszakolt arcvonásaira:</p>
				<p>- A név közömbös, akár Pál, akár Péter, csak a magyar voltát sajnálom. Nem tudod,
                    miért fogták el?</p>
				<p>- Hogy gondolod azt? - felelte Eduárd. - Atyám sohase mond el hivatalos
                    titkokat.</p>
				<p>- És hogy ismerkedtél meg vele?</p>
				<p>- Atyám nagyon szereti, ebéd és vacsora idejekor gyakran kihozatja a cellájából
                    és együtt étkezik a családdal.</p>
				<p>- Atyád derék ember lehet - felelte Kovács György meghatott hangon.</p>
				<p>- Meghiszem azt. Két érdemrendje van, barátom.</p>
				<p>- Edd meg az érdemrendjeit! Nem azok miatt mondom.</p>
				<p>- De a rab is kellemes ember, zongorázni tud, énekelni, fütyülni, Schillert,
                    Goethét könyv nélkül mondja el. Művelt és mulatságos.</p>
				<p>- Beeresztenek hozzá idegeneket?</p>
				<p>- Nem szabad.</p>
				<p>- És hol van becsukva? A fogházépület melyik szárnyában?</p>
				<p>- A déliben.</p>
				<p>- Megmutathatnád nekem az ablakait?</p>
				<p>- Maradj csak a singularisban. A rabok nem laknak termekben, csak egy ablaka van
                    a zárkájának.</p>
				<p>- Mutasd meg nekem, Eduárd.</p>
				<p>Eduárd gondolkozott kissé, hogy nem vét-e ezzel valamit a föllebbvalók és az
                    állam ellen.</p>
				<p>- Mi végből akarnád? - kérdé vontatottan, kedvetlenül.</p>
				<p>- Hát mi egyébért - felelte a magyar fiú -, egypár hazai dalt szeretnék
                    elénekelni egy csöndes estén az ablaka alatt, s ő azt meghallaná és talán jól
                    esnék neki. Hát mit is tehetnék én egyebet azzal, hogy az ablakát tudom?</p>
				<p>- Igaz - mondá megnyugodva -, de nem fogja meghallani, meglátod, mert magasan van
                    az ablaka.</p>
				<p>- Ne félj te attól. Kifogja a magyar fül a magyar hangot, ha akárhogy elkeverődik
                    is a levegőben.</p>
				<p>- Hát jó, nem bánom, megmutatom majd egyszer.</p>
				<p>Lőn tehát egy napon, hogy Akli Miklós cellája ablakán egy kavics repült be nagy
                    csörömpöléssel, éppen a fogoly lábaihoz. A kavics papirosba volt betakargatva.
                    Akli fölemelte, legöngyölgette róla a papirost és elolvasta, ami írva volt
                    rajta: »Én vagyok itt, Akli bácsi. Nem parancsol valamit? Kezeit csókolja:
                    Gyurka.«</p>
				<p>Hej, megörült Akli a levélnek s nyomban rohant az ablakhoz, kendővel integetve a
                    fiúnak, aki lent állt egy magyalfabokornál, parittyáját fogva a kezében.</p>
				<p>Majd hirtelen visszahúzta fejét, néhány sort vetett ő is papírra, s abba
                    betakargatva a kavicsot, ledobta az ablakból:</p>
				<p>»Szervusz Gyurka! Hát rám akadtál? Csehül vagyunk, öcskös. Gyer el, amikor
                    jöhetsz, egy levelet írok Ilucinak, amit majd neked kell továbbítanod.»</p>
				<p>Azontúl gyakran jött el a Gyurka a bástyákhoz, és a kövek szorgalmasan
                    diskuráltak egymással. Akli leveleit Bécsbe küldözte és az Iluci válaszait
                    felröpítette a parittyából a börtönablakba. Ezekből a levelekből sok
                    mindenfélét megtudott Akli, ami a világban történik; kivette, azt mondja (t. i.
                    Iluci mondja) a mindenben bennfentes Kolowratból, akivel most, mint az Akli
                    helyettesével, gyakran érintkezik, hogy a császár szertelenül haragszik Aklira
                    (hogy miért, azt Kolowrat se tudja), azt is mondta Kolowrat, hogy a császár
                    semmilyen levelet nem kapott Aklitól, de nem is fogadná el, mert a nevét sem
                    szabad említeni előtte. Arról is írt a bakfis, hogy a kiállhatatlan Szepessy
                    báró gyakran megfordul az intézetben, szépeleg neki, virágokat, cukrot küldöz
                    be, sőt most újabban úgy öltözik, mint egy piperkőc (olyan furcsa a szép új
                    ruhákban, hogy nevetni kell rajta). »Kezdett már a helyzet tűrhetetlen lenni,
                    úgyhogy megkértem Kolowratot, segítene rajtam, mire Kolowrat meghagyta a
                    madamenak, hogy a bárónak ne engedjen velem semmi érintkezést, és ezt úgy vegye
                    a madame, mint a császár parancsát.« Majd minden levélben volt egy kis enyelgés,
                    egy kis célzás a sorok között a stadt-parkbeli beszélgetésre, meg egy kis
                    biztatás a jövőre, hogy »bővebben élő szóval, akkor, amikor - az mindegy«. Ez a
                    »mindegy« sokat látszott jelenteni és édes gondolatokat hajtott az Akli fejében.
                    Virágok nőttek tőle a kis cellában és tündérálmokat hozott az éjszaka. Utóirat
                    pedig éppenséggel minden levélben volt, némelyikben kettő is, zagyva
                    tarkaságban: »Vigyázzon az egészségére és írjon minél többször, én sokat
                    gondolok magára. Itt Bécsben most az a hír, hogy Napóleon császár elválik a
                    feleségétől és a mi császárunk leányát, Mária Lujzát veszi el. A kis
                    orgonavirágos szalmakalapomat, amelyik magának úgy tetszett, képzelje csak,
                    megrágták az egerek.«</p>
				<p>A kövek sok érdekeset beszéltek, és Akli lassan-lassan okosodni kezdett. Hátha az
                    ő instanciáját csakugyan nem kapta meg a császár? Hátha Bernot el se küldte?
                    Hiszen ez az egész barátsága a foglyával egy csöppet se természetes. De hát mit
                    akar? és általában mit akarnak vele? Miért nem állítják bíró elé? Miért nem
                    mondják meg, mit vétett, hogy védekezhetnék ellene? Így azt se tudja, mit
                    mondjon, hol kezdje. Hiszen ez az egész dolog egy átláthatatlan ördögi
                    cselszövény, amelynek a kibonyolító szálát hiába keresik izzó fejében nyargaló
                    gondolatai éjjel és nappal. A császár haragszik rá, nevét se szabad előtte
                    említeni. Megfoghatatlan ez! Meg lehet ebbe őrülni.</p>
				<p>Nagy töprengések után elhatározta, hogy még egy végső levelet intéz a császárhoz.
                    Csakhogy ezúttal a Bernot tudta nélkül. De hát miképpen? A legközelebbi napon
                    megkérdezte Gyuritól, tudná-e valami módját, hogy egy levelét a császár
                    bizonyosan a kezeihez kapjon?</p>
				<p>Gyuri felparittyázta a feleletet:</p>
				<p>»Személyesen fogom hozzá juttatni, csak írja meg.«</p>
				<p>Akli tehát még egy instanciát szerkesztett klasszikus, ékes latin nyelven, mely
                    talán csak a követ nem indítaná meg. Gyuri pedig először érezte a tettvágy
                    hevületét, mikor egy ilyen nagy feladat esik a vállára, eljuttatni az instanciát
                    a császárhoz. No, hát ott is lesz az - ha a pokol minden ördöge ellenezné is.
                    Ezzel vélte meghálálni mentorának, ami jót tett vele.</p>
				<p>Száz terv is kóválygott a fejében, de a legelső volt megtudni, hogy a császár hol
                    van most.</p>
				<p>Elment a postamesterhez. Lapok akkor nem jártak, ahol pontosan megvannak a hírek
                    az udvar köréből. Csak a postamesterek tudták az egymást keresztező levelekből
                    az udvar hollétét.</p>
				<p>- Őfelsége most Laxenburgban tölti az őszt - mondá a postamester.</p>
				<p>No, hála istennek. Laxenburgot legalább egy kicsit ösmerte a Gyuri gyerek. Ott
                    már egyszer bejutott a császárhoz, pedig senki se akarta beereszteni.</p>
				<p>Háromnapi szabadságot kért az igazgatótól, hogy családi ügyben el kell utaznia,
                    mire megindult és meg sem állott Laxenburgig.</p>
				<p>Ott állt megint a vártánál, a vassorompós kerítésnél, ahol évekkel azelőtt. Olyan
                    furcsa! Mintha éppen az a katona járna ott fel s alá, aki azelőtt. Még a bajusza
                    is olyan.</p>
				<p>De most már Gyuri is katonaruhát viselt. A nagy katona szerető szemekkel
                    pislogott az apró katonára és semmi kifogása se volt, hogy az a kapun bemenjen
                    az udvarra.</p>
				<p>Eddig csak megvolnánk, gondolta magában Gyuri, de mit csináljon most? Kihez
                    forduljon? Kolowrathoz fordulna, de az szigorú ember, visszakergetné az
                    intézetbe és dehogy eresztené a felség elé az Akli instanciájával - kivált ha
                    parancs van, hogy Akli nevét említeni sem szabad. Legjobb lesz, ha meghúzódik
                    valami bokorban s meglesi, míg a császár a parkba jön, s akkor eléje áll és
                    vakmerően odanyújtja a levelet. Csakhogy ez is kivihetetlennek látszott, mert
                    valahányszor a fölség sétára megy, a zsandárok előbb kikutatják a kertet. Az is
                    megfordult fejében, hogy ha a császár kikocsizik, akkor künn az utcán a
                    kocsijába dobhatja a levelet. Igen de a császár sokszor hetekig se kocsizik ki.
                    Végre eszébe jutott az öreg Laube, a császár komornyikja; mikor nővérével
                    idejött, ő viselte gondjukat, nyájas, piros arca, mint melegítő emlék, derengett
                    eléje a múltból. Miért ne kereshetné fel a kedves öreget? Tőle megtudhat valamit
                    a császár napi programjából, s aztán ahhoz tarthatja magát. Az ám, de az öreg
                    Laube is megkérdezi, hogy mi szél hozta ide? Mit akar? Miért hagyta ott az
                    iskolát?</p>
				<p>Ej, hát egy kis ravaszság még nem hazugság, azt fogja mondani, hogy Aklival akart
                    személyesen találkozni. Úgy tesz, mintha nem tudná, mi történt Aklival, s - ami
                    nagy eredmény lenne (mert ezen fordul meg a védekezés módja) - még talán
                    szépszerével ki is veszi az egyenes szívű öregből, hogy Akli miért lett
                    kegyvesztes. Az ilyen öreg szolgák sokszor többet tudnak, mint a nagy urak.</p>
				<p>A császári kastélyban pedig óriási nyüzsgés volt a mai napon, lakájok
                    szaladgáltak keresztül-kasul a folyosókon, a konyhai részeknél kukták
                    sürögtek-forogtak, egy-egy fehérkabátos, fehér tányérsipkás alak ki-kibújt
                    odújából hűtőzni vagy tojáshabot verni, a második főudvaron fényes egyenruhájú
                    tisztek jártak-keltek, az épület homlokzatánál a Plankenstein-huszárok két
                    százada volt felállítva, s a folyosóknál, bejáróknál díszbe öltözött kopjás
                    vitézek álltak őrt.</p>
				<p>Szóval, valami nagy parádé volt a császárnál. De ez csak könnyítette Gyuri
                    dolgát, a cifra sokadalomban könnyebb volt elvegyülnie.</p>
				<p>Bátran tartott annak az ismert bejáratnak, mely a komornyik lakosztályába
                    vezetett; a kopjások szó nélkül hagyták fölmenni a grádicson; előtte, de már
                    följebb, egy nyalka huszártiszt lépegetett, aki véletlenül elejtette fehér
                    kesztyűjét, melyet a kezében tartott. A gombolyaggá gyűrt kesztyű lecsúszott a
                    grádicsról és gurult, gurult lefelé…</p>
				<p>A huszártiszt (egy óbester) hátrafordult erre, egy kis magyar káromkodással
                    aposztrofálva a lefelé szaladó kesztyűt, miközben kedvteléssel vette észre az
                    utána jövő gyerekkatonát s rárivallt nyersen németül:</p>
				<p>- Add fel a kesztyűmet, te gyerek!</p>
				<p>Gyuri sértődve vörösödött ki a tegezésre és a »gyerek« szóra, egy percig habozva
                    tűnődött, hogy fölvegye-e a kesztyűt vagy megtagadja a goromba óbesternek ezt a
                    legegyszerűbb udvariasságot is.</p>
				<p>- No, mi az? - mennydörgé az ezredes csodálkozva. - Talán nem akarod
                    felhozni?</p>
				<p>De már ekkor lejjebb lépett Gyuri vagy két grádicson a kesztyűért, mert nem
                    tartotta tanácsosnak, ily fontos küldetésben jelenetre adni okot.</p>
				<p>Fölvette a kesztyűt s fölvitte az ezredesnek.</p>
				<p>- No, ezer szerencséd, kis baka, hogy felhoztad, mert bizony mondom, kétfelé
                    hasítottam volna a tökfejedet.</p>
				<p>- Vagy én a magáét! - felelte a fiú, rendíthetetlen nyugalommal nézve a szeme
                    közé, és önkénytelenül kis spádéjához kapott, mely csörömpölve mozdult meg
                    oldalán.</p>
				<p>- Ejnye, gígom-gágom! - kiáltott fel az ezredes nagy örvendezéssel, egyszerre
                    magyarra fordítva a szót. - Kinek a fia vagy, ecsém?</p>
				<p>- A Kovács Mihály óbesteré.</p>
				<p>- Parolát ide, hékás. Hát bizony észrevettem a viselkedésedről, hogy magyar anya
                    szült, hanem mármost jobb, ha kibékülünk, mert tudd meg te is, hogy kivel
                    kötöttél ki, atyámfia: én Simonyi óbester vagyok.</p>
				<p>Most utólagosan ijedt meg a fiú, láthatólag elsápadt. A híres Simonyi óbester
                    vitézségét szétvitték a mesék és legendák a világban mindenüvé, még oda is, ahol
                    a padokat faragják. A legvitézebb huszár megelégedetten olvasta a saját
                    dicsőségét a fiú arcán.</p>
				<p>- Semmi az - jegyzé meg nyájasan. - A farkas is csak odáig eszi meg az embert,
                    ameddig kinn van a csizmáiból. Azontúl nem bántja. Nos, te még bent vagy a
                    csizmákban.</p>
				<p>És megveregette barátságosan a vállait.</p>
				<p>- Hány órakor jön meg az uralkodó? - kérdé azután.</p>
				<p>- Miféle uralkodó? - csodálkozott Gyuri.</p>
				<p>- Hát melyik, ha nem a hesszeni, hiszen őt várjátok vagy mi?</p>
				<p>- Nem tudom - vallotta be a fiú. - Én nem tartozom az udvarhoz. Bécsújhelyi
                    katonanövendék vagyok.</p>
				<p>- No, hát nagyra nőj! - szólt az óbester, elválva a fiútól, miután fölértek a
                    pompás, márványos korridorra.</p>
				<p>Az óbester jobbra ment, kevély, sarkantyús lépteivel, a fiú balra tartott, a
                    Laube apó lakása felé.</p>
				<p>Alig hogy egyet-kettőt lépett, hát ki jön rá szembe, topogó, apró lépésekkel:
                    maga az öreg Laube. Mondja aztán valaki, hogy nincs szerencse! De mennyire
                    megőszült, összeesett az öreg. Valami különös zöldes Waffenrockot és nadrágot
                    hoz a karján, a másik kezében fekete, aranyrojtos kalpagot tart.</p>
				<p>Gyuri mosolygós arccal siet feléje, de a Laube apó szelíd kék szemei ismeretlenül
                    szegződnek rá.</p>
				<p>- Jó napot, Laube úr, hát nem ösmer rám?</p>
				<p>- De bizony, de bizony. A hangja olyan ismerős. Ah no, hogy is felejthettem csak
                    el. Az a kis pompás magyar fiú… Oh, kicsi szívem, persze, hogy maga az. No lám,
                    no lám. Oh, hiszen már katona, valóságos katona, nyalka katona. Hop, fikom adta,
                    hisz kardja is van. Bizony már meggyengülnek a szemeim, nem ösmertem volna meg,
                    csak a hangjáról, mert a fülem még jó. Természetes, az olyan vén szamárnak, mint
                    én, a füle tart ki a legtovább. Pedig szemem is olyan volt valaha, mint a sasé.
                    Én voltam azelőtt őfelségének a legkedvesebb vadásza, s bizony eleget vadásztunk
                    egykor Ischlben az ön édes papájával is, az Isten nyugosztalja, de hol veszi itt
                    magát, ahol a madár se jár?</p>
				<p>- Éppen magát akartam meglátogatni, Laube úr, de látom, rosszkor jöttem,
                    szolgálatban van.</p>
				<p>- A hesszeni ezred ruháit viszem be a császárnak, mert ebédre várjuk a hesszeni
                    uralkodót, s az a bolondos komédia járja ezek közt, hogy az egymás uniformisában
                    jelennek meg. Sületlen egy mesterség az egész uralkodás, de hát nem nehéz, és ha
                    már eddig meg nem untam, most öreg koromban megjárja pihenőnek. A fülem, hála
                    istennek, elég jó és a csegettyűt messziről meghallom. Nagy áldás az istentől az
                    olyan fül. Különben mi járatban van az úrfi?</p>
				<p>- Aklit, a mentoromat akartam meglátogatni, de azt hallom, valami baja történt,
                    hogy már nincs itt; azért jöttem önhöz, Laube úr, hogy kérdezősködjem utána.</p>
				<p>- Mit? Hát nem tudja? - kiáltott fel élénken a komornyik s letette a ruhákat a
                    márványoszlopzatra, s aztán megnézte az aranyóráját, mely hatalmas, vastag
                    láncon lógott le -, még van néhány percem. Igazán semmit se tud? Ej, hát vége
                    van a szegény Akli úrnak. Valami hóbortos verset írt és hát krcs (kezével az
                    ajtónak kulccsal való bezárását jelezte) ül valahol a hűvösön - és tudja isten,
                    látni fogja-e még valamikor az Isten napját. Mert hát Akli úrnak szárnyai
                    voltak, ahogy mondani szokták, és az sohase vezet jóra, sokkalta jobb, ha csak
                    fülei vannak az embernek.</p>
				<p>Mialatt Laube apó mindjobban nekimelegedett, azalatt Gyuri fölismerte a helyzet
                    előnyeit, egyre nyomult háttal a hesszeni uniformis felé, s felhasználva az öreg
                    szemeinek gyöngeségét, egy alkalmas pillanatban, mikor Laube apót elfogta a
                    köhögés, egy ügyes mozdulattal becsúsztatta Akli instanciáját a hesszeni zöldes
                    Waffenrock zsebébe, miközben váltig sopánkodott:</p>
				<p>- Oh, szegény Akli bácsi, szegény Akli bácsi… Hogy lehetne rajta segíteni?</p>
				<p>- Azon bizony nem lehet sehogy, ne is törje rajta fejét az úrfi. Amelyik körte
                    egyszer lepottyan a fáról, az már nem kerül oda vissza többé.</p>
				<p>- De hátha ártatlan volt?</p>
				<p>- Mindegy az a körtére nézve, akár azért potyogott le, mert rothadt volt, akár
                    nem volt rothadt, de erőszakkal tépték le, vége van, punktum. De már most mennem
                    kell a ruhákkal, mert a császár öltözködni fog. Megvár az úrfi?</p>
				<p>- Nem, nem várom meg, Laube úr, csak éppen egy percre akartam látni, mielőtt
                    visszaindulok Bécsújhelyre, hiszen talán tudja…</p>
				<p>- Minden bizonnyal, de ön végre is otthon van nálunk és itt találja most Kolowrat
                    grófot is, akit a császár gondviselőjéül megbízott. Hogy van a leánytestvére?
                    Hallom, hogy szép kisasszony lett.</p>
				<p>- Jól, köszönöm, de ne szóljon, kérem, Kolowrat grófnak, Laube úr, hogy itt
                    voltam, csak úgy engedély nélkül szaladtam ide Akli úrhoz és önhöz. Nem
                    szeretném, hogy őfelsége vagy Kolowrat gróf megfeddjenek emiatt.</p>
				<p>- Azaz, ön inkognitó van itt - nevetett Laube úr. - No, jó. Egy szót se szólok.
                    Hiszen nekem voltaképpen nincs is nyelvem, nem szabad lenni nyelvemnek,
                    megszoktam, tudom, nekem csak füleim vannak.</p>
				<p>Laube apó eltűnt a ruhákkal, Gyuri pedig abban a hitben, hogy a dolgát jól
                    végezte, egyenest visszament Bécsújhelyre, be se várta a parádét, a hesszeni
                    uralkodó érkezését, kinek ma egy fényes ebédet kellett elfogyasztania a
                    laxenburgi vörös ebédlőben. Pedig már erősen porzott az út Bécs felől, ahonnan
                    jönnie kellett a fényes menetnek, a fogatok és a lovagok nagy sorának. Az őr a
                    toronyból leste a pillanatot, amikor jelt adhatott, az ágyúknál ott álltak a
                    tüzérek, akik a díszlövéseket elsüssék, a Plankenstein-huszárok lovai
                    türelmetlenül toporzékoltak - de Gyuri mindezekre nem volt kíváncsi, ő mind csak
                    arra gondolt útközben, hogy a császár most már öltözködik, most ölti fel
                    körülbelül a Waffenrockot, valami megsustorog a zsebében, megnézi, miféle papír,
                    elolvassa, jó szíve megpuhul és nyomban küld egy lovast Bécsújhelyre, aki viszi
                    a hírt vágtatva, hogy Akli Miklós tüstént szabadon eresztendő. Jaj, csak
                    valahogy hamarabb oda ne érjen őnála, hogy még egy-két szót ő is válthasson a
                    kiszabadult Aklival.</p>
				<p>Nem sokat pihengetett útközben a korcsmákban, hazasietett nyakra-főre s amint
                    megjött, legott megkoppant a kavics a rab cellájában. Akli mohón olvasta a
                    cérnával rákötözött papírról:</p>
				<p>»Levelét a császár zsebébe tettem; érzem, hogy lesz eredménye.«</p>
				<p>Hát lett is nemsokára. Az az eredménye lett, hogy Aklit egy éjjel elszállították
                    onnan titokban valamely más börtönbe, Bernot urat pedig nyugalmazták megrongált
                    egészsége miatt. Minthogy a fogházigazgató úr olyan jó színben volt és olyan jól
                    érezte magát, mint a halcsík, roppant fejtörésébe került, hogy milyen betegsége
                    lehet. Úgy látszik, a császár megtalálta a levelet a Waffenrockban, de nem az
                    Akli ártatlanságát látta meg belőle, hanem az őrizet hiányosságát
                    Bécsújhelyen.</p>
				<p>Ezalatt pedig otthon Magyarországon is észrevették, hogy, ami nem először
                    történik, nem is utoljára, a legbecsületesebb embereket, mint valami kincseket,
                    lakat alá teszi a bécsi kormány megőrzés végett. A Napóleon-kultusz elég ok
                    volt, hogy az ember egyszerre csak eltűnjön a társaságokból, és senki se tudja,
                    hova lett. A pozsonyi diéta tehát hevesen sürgette, hogy a magyar illetőségű
                    politikai foglyok magyar bíróságok elé állíttassanak.</p>
				<p>A császár atyai jó szíve megolvadt a magyar gravamenek keserű levében, mire azt a
                    kegyes rendeletet adta ki, hogy a magyar politikai foglyok, akár Olmützben, akár
                    Kufsteinban vagy Bécsújhelyen volnának, vitessenek magyar börtönökbe -, ha jobb
                    nekik az otthoni doh, ami a tüdejükbe szűrődik a nyirkos börtöni falakról, hát
                    legyenek vele boldogok.</p>
				<p>Így került Akli Miklós Pozsonyba, új fogházigazgató és új porkoláb alá. De
                    legalább a magyar ég mosolyog le a kerek ólmos ablakon. Az igaz, hogy nagyon kis
                    darabka.</p>
				<p>Most már aztán végképp el volt temetve a »császár mulattatója«. Most már nem
                    irkálhatott leveleket és nem is kapott. Még tintát, papirost se adtak neki,
                    hiába rimánkodott a fogházigazgatónak, hogy ő könyvet szeretne írni. Az igazgató
                    jóízű magyar ember volt és lebeszélte erről a bolondságról. Nem lehet egy
                    rókáról két bőrt nyúzni. Elég magában véve a becsukás, nemhogy még tetejébe
                    könyvet is írjon. Nincs benne az utasításban ez a szigorítás, tehát ne írjon
                    semmit. Pihenjen egypár esztendeig. Hátha megváltoznak az idők. Hiszen a világ
                    se marad mindig az egyik oldalán, fordul egyet, mihelyt akarózik neki.</p>
			</div>
			<div type="chapter">
				<head>VII. FEJEZET</head>
				<head>KARÁCSONY A BURGBAN</head>
				<p>Fordult is a világ, kivált a Szent István tornyáról nézve. Az öreg Európa
                    felöltötte azt a formáját, amelyben sokan szeretik elképzelni: a pletykázó
                    kávés-nénikéét. A trics-tracs és a sugdosás szinte elnyomta az ágyúk dörgését.
                    Napóleon válik Jozefintől és elveszi az osztrák császár leányát, Mária Lujzát.
                    Már meg is kezdődött a diplomáciai kérdezősködés. De hát nem álom volna ez?
                    Istenem, istenem, de furcsa szálakból, de különös vetélőkkel szövöd össze a
                    történelem vásznát!</p>
				<p>A világ hát fordult, de lassan … Az idők is jöttek-mentek, de sebesen, a maguk
                    módja szerint; azokon semmit se változtatott Napóleon. Nyár után ősz jött, ősz
                    után tél jött. És a szép zimankós karácsony is beköszönt az ő fehér bundájában
                    (hanem már a bundán néhol változtatott a korzikai, piros rózsákat pingálván
                    rá).</p>
				<p>A karácsony és a húsvét mindenkor nyárspolgárias ünnep volt a Burgban. Húsvétkor
                    az öreg koldusok lábait mossa meg a császár, karácsonykor ajándékot osztogat
                    családjának, személyzetének és minden hozzátartozóinak, és vigyáz arra, hogy
                    egész nap csak jót cselekedjék.</p>
				<p>Emiatt aztán karácsony estéjének a napján semmi állami okiratot alá nem ír (mert
                    az állami okiratok ritkán tartalmaznak jótéteményt). Halálítéletet meg nem
                    erősít, magánügyet el nem intéz (mert ami az egyiknek jó, az a másiknak
                    bizonyosan nem jó), szóval a császár karácsonykor nem tesz semmit, tehát nem
                    tehet rosszat se. Ellenben már korán reggel egy zacskó aranyat küld a
                    városházára, kiosztandót a szegényeknek, három megégett templomra kiutalványoz
                    ajándékul száz-száz forintot; ezt annyira megtartja, hogy ha talán nem volna,
                    csak két megégett templom a monarchiában, magok a miniszterek gyújtanának meg
                    egy harmadikat. Reggeli előtt elmegy a kapucinusok sírboltjába és a megholt
                    feleségei koporsójánál imádkozik. Megholt feleségei máris szépen felgyűltek, de
                    azért kilenc órára mégis végez az ájtatossággal, azután reggelihez ül. Őfelsége
                    böjtöl ilyenkor az esti csillag kigyúltáig, csak halat, gyümölcsöt, mézet
                    fogyaszt és tokaji borral öblíti le. Az utolsó felhörpintett pohár után
                    írószobájába vonul és ott fogadja Metternich herceget, a Stadion utódját
                    (Stadion már a múlté), aki a külügyekről referál, a tegnap óta vett híreket
                    csoportosítja és (új seprő jól seper) nagy buzgalommal fejti ki pókháló
                    finomságú terveit és húzásait az Európát jelentő ostáblán.</p>
				<p>- Csak mindig a legokosabbat tegyük, kedves herceg, csak a legokosabbat - szól
                    bele a császár ásítozva.</p>
				<p>- Csakhogy nem mindig tudjuk, mi a legokosabb - felelé a herceg kedvetlenül, hogy
                    tervei föl nem villanyozták urát.</p>
				<p>- Amit az Isten akar! - végzi be ájtatosan a császár.</p>
				<p>Metternich gúnyosan mosolyog.</p>
				<p>- Csakhogy ez talán nem egészen elég, mert az Istennek nem éppen az osztrák
                    külügyminiszterség a métierje.</p>
				<p>- Oh, herceg, herceg! - kiált fel a császár megbotránkozva.</p>
				<p>Míg a sanctissima majestas (ekkor ez volt a szokásos megszólítás) a
                    külügyminiszterrel konferált, azalatt egyre gyülekeztek az előtermekbe az udvar
                    appendixei. Az udvarnak az udvara. Mintha a régen kihajigált bútorok térnének
                    vissza. Egykori kedvencek, penzionált öreg alakok, a császár saját külön
                    szegényei és pártfogoltjai, a volt feleségeinek szegénységre jutott udvari
                    hölgyei, a dajkák, akik a gyerekeket szoptatták, a nevelők, akik Ferdinánd
                    trónörököst tanították (no, ezek ugyan meg nem érdemelnek egy hajítófát sem), a
                    Mária Lujza játszótársnői, a császár egykori komornyikjai, akik más állásokba
                    szakadtak, szóval, mindazok az egzisztenciák, akik keringésükben, mint a legyek
                    a cukortartóhoz, valahogy közel jutottak a császárhoz s valami
                    odatartozandóságot tudtak magukba fölszíni. Ezeket minden évben karácsonykor
                    kötelességszerűen fogadta, megajándékozván kit-kit a maga rangja és helyzete
                    szerint.</p>
				<p>Az estét aztán az igazi udvar és a család körében töltötte, egészen egy pater
                    familias és a »legkeresztényibb« udvar szellemében. Karácsonyfa van felállítva
                    külön a család, külön a marsall-tábla és külön a szolgaszemélyzet számára. A
                    lakájok évenkint fölhíttak betlehemeseket is az utcáról a császár parancsára,
                    aki jóízűeket nevetett a napkeleti csillag után induló szerecsen kollégáin.</p>
				<p>A Kovács-árvákat szokásosan szintén ezen a napon fogadta kézcsókra az udvar
                    appendixei közt. Ekkor hozta el őket Kolowrat gróf, ki azonban már hetekkel
                    előbb referált előhaladásukról, magaviseletökről.</p>
				<p>A császár vidám volt ez alkalommal, uborkaalakú arcán mosoly derengett. Az
                    írószoba tulajdonképpen egy nagy terem, közepén széles mahagoni-asztal, melyen
                    rendetlenségben hevertek az írások, levelek, jegyzetek, jelentések, állami
                    akták. A kordovai bőrrel bevont falnál egy másik asztal görnyedt, fölhalmozva
                    apró csomagokkal és skatulyákkal, mindenik mellett egy jegyzet, hogy kinek szól,
                    és a jegyzetre a császári memória serkentésére sokszor fel van írva az is, hogy
                    őfelsége miről beszéljen az illetővel.</p>
				<p>Mikor a Kovács-árvák beléptek, a császár szinte hátratántorodott meglepetésében,
                    oly szép volt a kisasszony, nyúlánk alakjával, szelíd galambtekintetével s
                    mindenekfölött az a nemes tartás, mintha egy vérbeli hercegnő jönnek bemutatni a
                    hódolatát.</p>
				<p>- Ah, ni, a mi magyar leányunk! - kiáltott fel a császár élénken. - Jőjön,
                    jőjön!</p>
				<p>Odanyújtotta csókra a csontos kezét s aztán megfogta vele a leánykáét és úgy
                    tartotta sokáig, mintha valami puha madárfészekben volna a tenyere, s érezné a
                    meleg madárka szíve lüktetését.</p>
				<p>- Hogy érzi magát, kedvesem?</p>
				<p>- Köszönöm, fölséged jóságából igen jól.</p>
				<p>- El van-e látva minden szükségesekkel? Nem hiányzik valamije?</p>
				<p>- Bőven van mindenen, fölséges uram.</p>
				<p>- Dies hör’ i’ gern - szólott a császár bécsiesen, s aztán elereszté a kezét, és
                    a fal melletti asztalhoz lépett, hogy kikeresse a számára szánt ajándékot.</p>
				<p>Hamar megtalálta a cédulát az egyik dobozon: »Helene v. Kovács« és az is oda volt
                    jegyezve, hihetőleg Kolowrat javaslata alapján: »Zárdába küldése«.</p>
				<p>A császár előtt, akinek rossz emlékező tehetsége volt, csak homályosan rémlett,
                    hogy Kolowrat emlegetett valami konfliktust báró Szepessyvel és valami titkos
                    ábrándos szerelmet is, de miért ajánlja, hogy éppen apáca legyen a leány, ennek
                    motívumát nem bírta hirtelen megtalálni. Ej, gondolta magában, a vén kópé
                    irigyli őt a mostani generációtól.</p>
				<p>De mindegy, ha elő van írva, hát lepergeti a feladatát. Hiszen a korona csak
                    rosta, amin átesik a tanácsosok tanácsa.</p>
				<p>Fölnyitván a dobozt, maga is kíváncsi, kigöngyölgette puha selyempapírokból az
                    ajándékot, egypár értékes fülbevalót, nemes tüzű opálkövekkel.</p>
				<p>- Viselje ezt a csekélységet, édesem, emlékezetül az idei karácsonyra.</p>
				<p>Ilona elmosolyodott s leányos csacskasággal kiáltott fel:</p>
				<p>- Oh, hiszen már megvan a fülemben.</p>
				<p>A császár oda tekintett és bosszúsan ráncolta össze sajátszerű szögletes
                    homlokát. A fülbevalónak szakasztott párja ott fityegett a Kovács kisasszony
                    füleiben.</p>
				<p>- Ezeket tavaly kaptam fölségedtől!</p>
				<p>- Az ostoba Stransky - mentegetőzött a császár, fejét haragosan csóválva és az
                    ajándékokat bevásárló udvari titkárra hárítva a felelősséget -, úgy látom, azt
                    hiszi, hogy magának négy füle van.</p>
				<p>Ezen az ötleten édesdeden elmosolyodott a leány, ami a császárt is vidám
                    mosolygásra ingerelte.</p>
				<p>- No, semmi az - mondá kegyesen -, majd megbízom Kolowratot, hogy valami egyebet
                    vegyen az ötvösnél, ami éppen megnyeri tetszését. De most beszéljünk jövőjéről
                    is. Ön most már az utolsó évben van az intézetben, és úgy tudom, nem akar
                    férjhez menni. Hiszen a múltkor volt már erről szó.</p>
				<p>A leány némán bólintott szép fejével, s szorongva várta, mi fog következni.</p>
				<p>- Nem volna inkább kedve zárdába menni?</p>
				<p>- Zárdába? - ütődött meg a leány. - Hogyan érti fölséged?</p>
				<p>- Hát úgy (a császár zavartan kereste a kifejezést), hogy talán a Krisztus
                    menyasszonya óhajtana lenni? Mit szól hozzá?</p>
				<p>Ilona lesütötte a szemeit, halavány lett, mint a fal, szíve hangosan
                    dobogott.</p>
				<p>- Beszéljen bizalommal, mintha az apjához szólana. Kielégítené ez önt?</p>
				<p>- Fölséges uram - felelte fojtott hangon -, akinek én a menyasszonya lennék, én
                    azt kívánnám attól, hogy engem… hogy engem mulattasson.</p>
				<p>- Oh, kis bohó! A hit nyugalmat önt a szívbe és megelégedést. S ez több a
                    mulatságnál.</p>
				<p>- De én azt kívánnám a vőlegényemtől, hogy ha például a zsebkendőmet elejtem, azt
                    fölvegye, hogy ha az utcán megyünk és az eső esik, ő tartsa fölém az esernyőt,
                    hogy a bálban limonádét hozzon és a cotilliont velem táncolja, s erre a
                    célra…</p>
				<p>A császár nevetett.</p>
				<p>- Erre a célra Krisztus urunk csakugyan nem alkalmas, sőt úgy nézem, ezzel még ki
                    sem merítette az illetőnek a kellékeit, melyek közt alkalmasint ott lesz a
                    csinosan kipedert bajusz is… No, no, nem kell azért mindjárt úgy elpirulni. Hát
                    nem bánom, legyen úgy, hogy semmit se szóltam. Most pedig vegyük elé a »katona
                    urat«. (A császár a háttérben álló Gyuri felé fordítá tekintetét.) Nos, mit
                    parancsol, katona uram?</p>
				<p>De be sem várva a peckesen álló növendék feleletét, újra az ajándékok asztalához
                    tipegett, ahol egy díszes erszény volt kikészítve Georg Kovácsnak, a cédulán
                    pedig a császárnak saját kezével odavetett ez a jegyzete: »Parittyázás, latin
                    nyelv. Megdorgálandó«.</p>
				<p>- Meg vagyok veled elégedve, fickó - szólt hozzálépve és megveregetve a vállát. -
                    Professzoraid jó katonát jósolnak benned, atyád is az volt, kegyelettel őrizzük
                    emlékét, holta után se feledjük hűségét, szolgálatait, hanem elszomorító reám
                    nézve, hogy a parittyázásban és a latin nyelvben nem tanúsítasz elég
                    előmenetelt.</p>
				<p>Gyuri tágra nyitotta nagy, okos szemeit a csodálkozástól, hiszen a parittyázás
                    nem tantárgy, és a latin nyelvben ő az első az intézetben. Szólni nem mert, de
                    itt bizonyosan valami félreértés van.</p>
				<p>Aminthogy volt is, mert a császár azt a jegyzetet olyan értelemben csinálta hetek
                    előtt, hogy a fiú megdorgálandó az Aklihoz parittyával becsempészett levelekért,
                    mégpedig latinul dorgálandó meg, hogy a leány, aki titkos, beteges vonzalommal
                    érdeklődik Akli iránt, ne értse, miről van szó. Hanem persze a jegyzet csak
                    jegyzet. A jegyzettel megrögzített szó megmarad, hanem a környéke elhalványul,
                    sőt néha nagy bolondul meg is változik.</p>
				<p>- Hát mármost te is kikapod a magad karácsonyi ajándékát, fiúcska -, folytatá a
                    császár tréfálkozva, ami gyakran szokása volt. - Ez az erszény jut neked tíz
                    fényes körmöci arannyal. Hanem még ne nyúlj utána. Előbb egy kis polgári hasznot
                    szeretnék a hanyagságodból kihúzni. Várj csak, fordíttatok veled valamit, s
                    amennyi hibát ejtesz a latinban, annyi aranyat vonok le. Van-e pénzed, ha több
                    hiba találna lenni, mi?</p>
				<p>- Három aranyam van még a tavalyiakból.</p>
				<p>- Az is valami, Gondolod, hogy elég lesz?</p>
				<p>- Biztos vagyok benne, fölséges uram -, felelte Gyuri önérzetesen.</p>
				<p>- Ohó! Te el vagy bizakodva, nagyon fennen beszélsz. Most már azért is
                    megpróbáljuk.</p>
				<p>Édesdeden nevetett, a lányka arca ragyogni és virulni látszott a császár széles
                    jó kedvétől, sőt a nap is benevetett a három ablakon -, oly szép, oly barátságos
                    volt most a császár hideg pompájú szobája, mint egy otthon.</p>
				<p>A császár leült az íróasztal előtti nagy gót karszékbe, melyet négy aranyos
                    oroszlánfej ékesített, szétvetette kedélyesen a lábait, és csak úgy találomra
                    fölvett az asztalról egy teleírt papirost.</p>
				<p>- No, nézd meg, latinul van-e, olvasd fel és aztán fordíts.</p>
				<p>Gyuri kezébe vette a papírlapot és átfutotta.</p>
				<p>- Fölséges uram - szólt -, nem akarok csalni, ennek a szövegét németül is jól
                    ösmerem.</p>
				<p>- Látom, becsületes fiú vagy - szólt a császár megelégedetten -, hát mi az?</p>
				<p>- Ez a lutheránus poézis, ahogy elneveztük, Akli úrnak egy verse, melyet az én
                    okulásomra költött egyszer.</p>
				<p>A császár homlokán felhők gyülekeztek.</p>
				<p>- És miért neveztétek el lutheránus poézisnek? - kérdé kedvetlenül.</p>
				<p>- Mert nincsen benne sehol interpunctio, fölséges uram, s ha alulról balra
                    olvassuk, egészen az ellenkezőjét jelenti, mintha felülről jobbra olvassuk.</p>
				<p>- Nem egészen értem. Melyik vers az?</p>
				<p>- Ad Napoleontem.</p>
				<p>- Ah! - kiáltott fel a császár meglepetve és élénken felkelt, hogy maga is
                    beletekintsen a versbe, mely mint corpus delicti szerepelt volt a legfelső
                    helyen (mert bizonyára ez az íróasztal a legfelsőbb hely). - Hogyan? Mit
                    beszélsz? Hogy számodra írta volna az a … Az az ember?</p>
				<p>- Igen, emlegette egyszer, hogy Bajorországban költött ilyenfajta verseket,
                    kértem, mutasson belőlük, de nem emlékezett egyikre sem; mondta, hogy inkább
                    újat komponál, akkor csinálta ezt a jóslást, mely elülről Napóleon hadi sikereit
                    zengi, hátulról pusztulását.</p>
				<p>- Hihetetlen - szólt közbe a császár izgatottan -, olvasd fel hát nekem
                    hátulról.</p>
				<p>Gyuri elkezdte hátulról, jobbról balra olvasni a verset, amint következik:</p>
				<p>Vaticinor tibi quod dicent te tempora</p>
				<p> Quare proelia lustrabit sors mala non bona sors</p>
				<p> Albionum ad litus frangetur denique</p>
				<p> Victrix Gallia nec cunctas gens tua deiciet</p>
				<p> Destituet mare spes magnas nec tempora</p>
				<p> Cinget laurea navalis quod tibi vaticinor.</p>
				<p>(Jósolom neked, majd megtanít az idő, mi módon fogja kísérni harcaidat a
                    balszerencse s nem kedvező. Albion partjain végre megtörik a győztes Gallia.
                    Nemzetedet legyőzi valamennyi, nagyratörő reményeidet meghiúsítja a tenger, nem
                    övezendi tengereken szerzett babér homlokodat, amit jósolok neked.)</p>
				<p>A száz Caesarok ivadéka valóságosan elérzékenyült az olvasás alatt.</p>
				<p>Tehát nem igaz, hogy a jó, hűséges Akli áruló volt, hogy a francia császárnak
                    akarta magát behízelegni, hogy összeköttetése volt vele, hogy a hadi terveiket
                    közölte volna. Ezt ugyan szépen elhitette vele Stadion gróf.</p>
				<p>Haragosan rángatta meg a csengettyűzsinór selyemrojtját.</p>
				<p>Egy hadsegéd jelent meg.</p>
				<p>- Küldje Stransky titkárt!</p>
				<p>Ezalatt hálásan nézett a fiúcskára, ki által csodálatosképpen világosítá fel őt a
                    gondviselés egy szenvedő rab ártatlanságáról, s a saját zsebeit is kiürítvén,
                    teliden-tele tömte az ajándék erszényt aranyakkal, mikor odanyújtotta neki.</p>
				<p>- No, ez egyszer elengedem a latint - szólt türelmetlenül - Isten veletek,
                    gyermekeim! - tette hozzá bizonyos ünnepélyességgel. - A császár nem hagy el
                    benneteket. (A leány felé fordult nyájas mosollyal.) Magának majd csak szerzek
                    valahol egy hadnagyot (azután a fiú vállát érinté gyöngéden) és én magam is egy
                    hadnagyhoz jutok nemsokára.</p>
				<p>Éppen az ajtó felé tartottak sugárzó arccal a Kovács-árvák, midőn a szemközti
                    ajtón báró Stransky jelentkezett, egy kecskeszakállú, cukorbaba szépségű kis
                    emberke, s még hallották a császár kurta parancsát, künn a lépcsőkön is sokáig a
                    fülükben csengett:</p>
				<p>- Írjon egy parancsot, Stransky, hogy Akli Miklós rab Pozsonyban legott szabadon
                    bocsátandó és nálam jelentkezzék. Lovas ember vigye, haladéktalanul
                    nyergeljen.</p>
			</div>
			<div type="chapter">
				<head>VIII. FEJEZET </head>
				<head>A TITOKZATOS VÁLLALKOZÁS</head>
				<p>Zúzmarás bajuszú udvari kurir hozta karácsony estéjén lóhalálában az Akli
                    szabadulását Pozsonyba. A fogházigazgató maga jelent meg a cellában és tudtára
                    adta, hogy szabad, és a király azt rendeli, jelentkezzék nála minél előbb.</p>
				<p>Akli szíve nagyot dobbant örömében, mert az volt az első gondolatja, hogy ma van
                    karácsony, ma volt a »Búzavirág« a császárnál. A szabadság magában véve is
                    fönséges ajándék annak, aki meg volt tőle fosztva, de hátha még olyan két fehér
                    kezecske könyörögte ki, mint aminőt az ő képzelete rajzolt, két összetett
                    kezecskét, fehér hattyúnyakból kezdődött…</p>
				<p>Olyan volt, mint a bolond. Azt se tudta, mihez kezdjen. A friss levegő
                    elkábította, úgy ment ki a fogház kapuján tántorogva, mint a részeg. A hó vígan
                    csikorgott lábai alatt. Ujjongani szeretett volna, emberekkel találkozni, szóba
                    állani kedve szerint, de az utcákon nem járt senki. Karácsony estén meleg
                    szobában ül minden keresztény lélek, csak egy-egy utcanyílásnál látni a szomszéd
                    téren tétova fényt, mintha rézkarikák futnának végig a havon; a betlehemes
                    gyerekek kószálnak arra beljebb, papírlámpáikkal.</p>
				<p>A belső házsorok közé lépve, az első nyájasan csalogató fény az »Arany bárány«
                    kivilágított ablakai voltak. Az ajtó fölött a borókaágon millió gyémánttű
                    csillogott, az ajtó üvegjén pedig ott mosolygott a habzó sörös pohár és a zöldes
                    boros palack.</p>
				<p>A lutheránus öreg torony órája hatot ütött.</p>
				<p>Akli belépett a vendéglőbe. Máskor a mulatság, zajos tivornyák tanyája; most
                    végtelenül szomorú hely, ahova csak azok lépnek be, akiket sehol se várnak ma. A
                    vendéglős maga is csodálkozó pillantást vet a belépőre.</p>
				<p>Öreg, kajlabajuszú ember, nagy báránybőrsüveggel a fején, amelyet meg sem
                    emelint.</p>
				<p>- Mi tetszik?</p>
				<p>- Egy icce bor és valami harapni való.</p>
				<p>- Az úr talán idegen?</p>
				<p>- Bécsi ember vagyok.</p>
				<p>- És alkalmasint itt rekedt.</p>
				<p>- Valóban itt rekedtem, szeretnék is egy kis falatozás után mindjárt indulni, ha
                    alkalmatosság volna.</p>
				<p>- Hm - szólt a korcsmáros, kedvetlenül vakarva a fejét -, mit adjak az úrnak?
                    Ilyenkor Pozsonyban nem tartunk korcsmát. Mert a vendég mind otthon eszik. Nem
                    készítettünk semmit. Én magam is becsukom a korcsmát egy óra múlva és elmegyek a
                    leányomhoz vacsorálni, kis unokáim vannak, tetszik tudni; a szakácsnémat is
                    odaküldtem, hogy a lányomnak segítsen.</p>
				<p>- De egy kis sajt mégis csak akad a ház körül, vagy valami hideg sült. Éhes
                    vagyok, mint a farkas.</p>
				<p>Az öregember kimegy a konyhára, azután nagy röstellkedve csoszogott elő.</p>
				<p>- Bizony nincs semmi. Inszurgensek mulattak itt ma délben és az ördögöt is
                    megették volna. Olyanok, mint a sáskák. Hanem tudja mit az úr, ha csakugyan
                    éhes, tiszteljen meg bennünket, jöjjön velem, a lányom szívesen látja vendégnek,
                    itt lakik a harmadik házban.</p>
				<p>Akli habozni látszott.</p>
				<p>- A vőm kocsit is tart, hátha bevitetné vacsora után Bécsbe - mondá rábeszélő
                    melegséggel a különös korcsmáros. - Pozsonyban úgyis nehéz kocsit kapni máskor
                    is, de karácsonykor kétszeresen, mert a lónak mindegy, de már a kocsis nem
                    szívesen hagyja itt ilyenkor a mákos metéltet.</p>
				<p>- Köszönöm a szíves ajánlatát - felelte Akli, elcsábíttatva a kocsi kilátásaitól
                    -, és ha nem lennék nagyon alkalmatlan…</p>
				<p>- No, csak az kellene még - szabódott a korcsmáros -, ha én hozok valakit.</p>
				<p>- Én Akli Miklós vagyok - mutatta be magát hősünk, mivelhogy illendő ily esetben
                    megmondani a nevét.</p>
				<p>- Én meg Gelencsér Mihály. (Parolát csaptak egymás tenyerébe.) Micsoda mestersége
                    vagy foglalkozása van, ha meg nem sérteném?</p>
				<p>- Hát én bizony abból éltem eddig, hogy mulattattam valakit.</p>
				<p>- Én meg azokból éltem, akik mulattak. Egy malomban őrlünk, ahogy látom.</p>
				<p>Ezzel aztán nem is volt több beszéd köztük, Gelencsér uram bekiáltott a belső
                    helyiségbe: »Gyere ki, ragyabunkó«, mire egy tömzsi, ragyás legényke gurult ki
                    valahonnan, erre bízta rá a söntést, mondván:</p>
				<p>- Te pedig itt maradsz, ragyabunkó, egész kilencig a kimérés okáért, ha netán
                    borért küldenének a »házaink«, ámbár, aki már eddig be nem szerezte,
                    megérdemelné, hogy szomjan haljon; kilenckor bezárod a korcsmát és eljössz a
                    kulccsal Zsuzsáékhoz.</p>
				<p>Ezzel karonfogta Aklit és elvezette az utca végére, ifjabb Tóth Mátyáshoz, ahol -
                    nem akarom szélesen elbeszélni - olyan vacsorát tálalt fel a gömbölyű Gelencsér
                    Zsuzsika, hogy a fölséges császár is megnyalhatta volna a száját utána. Füstölt
                    kolbászos káposztalevesen kezdődött, folytatódván egy öreg sertésnek különböző
                    földi maradványain és egy unokának (malacnak) ropogósra pirított rozsdaszín
                    testén át a pulykapecsenye, a mákos metélt, a herőcén túl, le egész a diókig és
                    almákig a háziasszony folytonos sopánkodásai közt, hogy: »Jaj istenem, ha tudtam
                    volna, hogy vendég is lesz.«</p>
				<p>Akli sokat evett és sokat ivott, azután pedig sokat beszélt s olyan érdekes
                    dolgokat, hogy szinte a fele szaladt el az időnek, ami még az éjféli miséig
                    hátra van. Élvezték a beszédjét, tágra nyitott szemmel hallgatva azt. Csak a két
                    kis pulya aludt el, egyik az anyja, másik az apja ölében.</p>
				<p>- Fektesd le a gyerekeket, Zsuzsi - figyelmeztette Gelencsér uram.</p>
				<p>Vetkőztetés közben észrevette az anyjuk, hogy a kis Pali fiú marka össze van
                    szorítva, szétfeszegeti a kis rózsaszínű ujjacskákat, hát mit szorongat a
                    gyerek? Egy igazi aranypénzt, egy körmöci aranyat. Nézi a kislányt, a Katókát,
                    hát annak is össze van csukorítva a marka és abban is aranypénz csillámlik.
                    Megijed az asszony az aranyaktól, szinte belesápad. Ezt az az idegen adhatta
                    nekik. Kiszalad az ágyas szobából és beinti szemöldökje mozgatásával az
                    öreget.</p>
				<p>- Miféle embert hozott maga ide, édesapám? - kérdé rejtélyes suttogással.</p>
				<p>- Miért kérdezed? - hökkent meg az öreg.</p>
				<p>- Mert szegény embernek mondta.</p>
				<p>- Hát aztán?</p>
				<p>- Egy-egy aranyat csempészett be a gyermekek kezecskéibe.</p>
				<p>- No, ez csak azt mutatja, hogy emberséges ember, meg akarta hálálni a
                    vacsorát.</p>
				<p>- Hát mármost mitévők legyünk?</p>
				<p>- Visszacsempésszük a zsebébe, mivelhogy mi is emberséges emberek vagyunk. Add
                    ide azt a két aranyat!</p>
				<p>Az öreg Gelencsérben volt aztán elég ravaszság, ráköszöntött egy pohár bort s a
                    koccintás után magyaros szívességgel átfogta a derekát, mintha roppantani akarna
                    rajta, miközben becsúsztatta a két aranyat a zsebébe.</p>
				<p>A vendég visszaszállt poharával a ház népére, ígérvén, hogy sohase felejti el a
                    szíves vendéglátást, s felkérte, hogy ha valamelyikük valamikor Bécsbe vetődik,
                    nagy tisztességnek tudná, ha fölkeresnék.</p>
				<p>- Nagy város az arra - felelte a gazda -, és hát nem igen megyünk mi Bécsbe, de
                    ha mégis úgy esnék, nehéz lehet ott megtalálni az ismerőst.</p>
				<p>- Csak Akli után kell tudakozódni a császári rezidenciában, a vártától, vagy
                    akárkitől.</p>
				<p>- Macska legyek - kiált közbe nevetve az öreg Gelencsér -, ha nem egészen úgy
                    fest a dolog, mint a cinkotai kántor históriája.</p>
				<p>Eközben megérkezett a ragyabunkó is, az öreg Gelencsér unokaöccse (a csallóközi
                    Gelencsérekből), akinek a vacsoráját melegre tették addig. Azt a hírt hozta,
                    hogy a korcsmát azóta érkező inszurgensek rohanták meg, alig tudott tőlük
                    szabadulni. Bort és vacsorát követeltek és szobákat kértek, ahol át akarnak
                    öltözni.</p>
				<p>Akli csodálkozva kérdezte:</p>
				<p>- Hát folyik még a háború Napóleonnal, hogy még mindig szerepelnek az
                    inszurgensek?</p>
				<p>- Dehogy folyik, dehogy - jegyzi meg Gelencsér -, hiszen veje lesz a
                    császárnak.</p>
				<p>- Igaz volna?</p>
				<p>- Bécsi ember létére ne tudná? Hiszen már a verebek is csiripelik.</p>
				<p>- Hallottam valamit, s éppen azért nem értem, micsoda inszurgensekről van itt
                    most szó.</p>
				<p>Az öreg Gelencsér vállat vont.</p>
				<p>- Délben nálam ebédelt vagy húsz ilyen csallóközi kurtanemes, akik
                    inszurgenseknek nevezték magukat, egyenkint szállingóztak, mindegyik egy-egy
                    batyut hozva és karabélyt. S minthogy két vendégszobám is van, délután, miután
                    jól ettek-ittak, elkérték a két vendégszobát s felöltöztek ott bőrködmönökbe,
                    szűrnadrágokba, közönséges parasztoknak. Furcsa puska, gondoltam magamban,
                    csodálatos az egész, de végre is mi közöm hozzá?</p>
				<p>Akli gondolatokba merült, de aztán elvetette az egész rejtélyt, ahogy a teljesen
                    megfejthetetlen problémákkal tesz az ember, s miután az öreg Gelencsér szemei is
                    egyre kisebbedtek és az órabeli kakukk kiáltásai egyre szaporodtak, elkezdte a
                    beszédet az elutazásra irányítani.</p>
				<p>- Igaz - szólt az öreg, a dörgést megértvén, -, megígértem, fiam, kedves
                    vendégünknek, hogy esetleg te is beviheted Bécsbe a szekereden.</p>
				<p>- Nem lehet, ipam uram, igen sajnálom, de a kocsit felfogadta holnapra Szepessy
                    báró.</p>
				<p>- Úgy? Sebaj. Mármost aztán maradjon itt holnapig, pihenje ki magát.</p>
				<p>- Pihentem már én eleget, szeretnék elmenni - felelte Akli egyszerűen.</p>
				<p>- Igen nehéz most alkalmatosságot kapni.</p>
				<p>- Örömest megadnám a kettős vitelbért is. Mit szoktak Bécsig fizetni?</p>
				<p>- Bizony elkérnek ezek a pozsonyi pernahajderek néha öt huszast is.</p>
				<p>- Fizetnék én akár tizenötöt is.</p>
				<p>- Ejnye no! Hopsza, ugorj csak fel, ragyabunkó, szaladj át vagy Kirnerékhez, vagy
                    átellenben Feldmayerékhez, azok is szoktak fuvarozni, kérdezd meg, nem
                    volnának-e hajlandók ideadni a kocsit Bécsbe? Mondd meg, hogy egy úr van itt,
                    aki jól megfizeti.</p>
				<p>Akkoriban még nem voltak Pozsonyban rendes bérkocsik, habár a koronázó város
                    virágzása tetőpontján állt. A diétai követek és azok családjai, cselédsége
                    szokatlan élénkséget és hatalmas vérkeringést hoztak az ősi falak közé, de a
                    bérkocsiintézmény, melyet Bécsben is csak egypár év előtt honosított meg egy
                    Himler Péter nevű orvos, még ismeretlen volt és különben is fölösleges. Aki úr
                    volt, az úgyis elhozta ide a négyesét is, aki pedig nem volt úr, az úgyse
                    lehetett diétai követ. A szegény emberek számára ott volt a naponkint induló
                    posta és a keddi meg a csütörtöki napokon a Bécs és Pozsony közt közlekedő
                    társaskocsi - csakhogy ezekre már előzőleg kellett helyet váltani. Ah, ezek a
                    kedves, barátságos társaskocsik! Mindenki magával hozta az elemózsiát is. Ami
                    azonban a jókedvet illeti, az ott termett útközben a társaskocsikon!</p>
				<p>A ragyabunkó engedelmeskedett, mint egy gép, s mire egy-két pohár bort újra
                    felhajtottak, azalatt vissza is tért a röhögő piros pofájával.</p>
				<p>- No, mit mond Kirner?</p>
				<p>- Azt mondja, hogy kiárendálta a kocsiját éppen Bécsbe Szepessy István báró.</p>
				<p>- Furcsa - szólt Gelencsér -, Feldmayeréknél persze nem voltál?</p>
				<p>- De voltam ott is.</p>
				<p>- Nos.</p>
				<p>- Szakasztott azt mondta, amit Kirner.</p>
				<p>- Vagyis?</p>
				<p>- Hogy a kocsiját lefoglalta egy bécsi útra Szepessy báró.</p>
				<p>- Furcsa puska! - kiáltott fel Gelencsér uram. - Hiszen ha mindjárt báró is
                    valaki, azért fölférne egy kocsira. Csak nem utazik három kocsin?</p>
				<p>- Azt mondták Feldmayeréknál, hogy munkásokat szállít Bécsbe a Meidling külvárosi
                    cukorfabrikába.</p>
				<p>- Munkásokat? Szepessy báró? Hiszi a piszi. Valami csíny lesz az egész! Úgy sincs
                    ki a bárónak mind a négy kereke.</p>
				<p>Akli csupa fül volt, szíve hangosan dobogott.</p>
				<p>- Hogyan? A különc báró Szepessyről van szó?</p>
				<p>- Ismeri?</p>
				<p>- Igen, ismerem Bécsből. Nem nősült még meg?</p>
				<p>- Nem, de suttognak valamit, mert a kastélyát renováltatta az ősszel nagy fénnyel
                    és hallatlan pompával. Itt nem messze, Bazin mellett van.</p>
				<p>Akli izgatottan dobolt ujjaival az abroszon.</p>
				<p>- Karácsony első ünnepére szállítana munkásokat? - kételkedett Gelencsér. - Hisz
                    ilyenkor az ott levő munkások is szétmennek. Már az igaz, kis ragyabunkó, hogy
                    sok bolond gombát összeszedsz, ha valahova küldlek.</p>
				<p>De a ragyabunkó nem hagyta magát.</p>
				<p>- Márpedig úgy lesz, ahogy mondom, mert a déli vendégeink közül egynehányat
                    Feldmayeréknál láttam, ott ültek a nagy szobában az asztal körül paraszt
                    ködmönökben, ők indulnak reggel a szekéren.</p>
				<p>- Ki mondta neked?</p>
				<p>- Feldmayer Franciska.</p>
				<p>- Úgy? Ővele beszéltél? Azért csillog a szemed? Tehát a Szepessy báró
                    emberei?</p>
				<p>- Hogy igenis az ő emberei.</p>
				<p>- Az meglehet - mondta Gelencsér elgondolkozva -, mert Szepessy a volt csallóközi
                    inszurgensek kapitánya, hanem azt már kétlem, hogy ezek a gőgös kurtanemesek
                    azért öltözködtek volna paraszt gúnyába, hogy munkát vállaljanak a meidlingi
                    cukorgyárban. Szamár vagy te, kis ragyabunkó. Itt valami nagy hadi dolog készül,
                    olyan igaz, mint hogy Gelencsér a nevem.</p>
				<p>- Mégis mit gondol? - kérdé a vendég sötéten, megüvegesedett szemmel bámulva az
                    öreg korcsmáros szőrös, redős arcába.</p>
				<p>Tóth Mátyás szólt közbe:</p>
				<p>- Igaz lehet, amit Gyuri mond, mert az én kocsimat is úgy fogadta meg a báró
                    komornyikja, hogy munkásokat szállít Bécsbe; nagy szénás szekeret kívánt,
                    amelyre sokan férnek. Reggelre jelentkeznek a munkások.</p>
				<p>- Karabéllyal a ködmön alatt.</p>
				<p>Aklit kínos nyugtalanság fogta el, maga sem tudta megindokolni miért, mert hiszen
                    mi szerencsétlenség van abban, hogy Szepessy István Bécsbe megy a
                    kurtanemeseivel, hogy az ezer juxhoz, amit életében csinált, még hozzáfűzi az
                    ezeregyediket, azzal már nem lesz még nagyobb bolond se, mint most. Ami a dolog
                    rejtélyességét illeti, e tekintetben csakugyan páratlanul fest így embrióban,
                    és a kíváncsiság méltán ülhetne tűkön (ámbár, ha a fátyolt levennék róla,
                    meglehet, egész közönséges hóbort állna a szemünk előtt), de akár így, akár úgy,
                    a nyugtalanságnak éppen semmi köze még eddig hozzá. Igaz ellenben másrészt, hogy
                    a kíváncsiság és nyugtalanság egy közös kútból isznak néha.</p>
				<p>Mindegy; nem tehetett ellene, akárhogy próbálta lecsendesíteni idegeit a logika
                    csillapító szereivel, hasztalan volt. Érezte, hogy ma egy rossz cserén esett
                    keresztül. A teste a börtönből szabadult ki, de a lelke egy sejtett, láthatatlan
                    hínárban akadt meg és vergődik.</p>
				<p>Az első percben a gondviselés kezét látta működni, hogy e részletek tudomására
                    estek; a tettvágy lepte meg, rohanni akart, cselekedni, intézkedni, akadályozni.
                    Felkölteni a nádorispánt, ha itt van (ámbár dehogy van az itt karácsonykor),
                    vagy a perszonálist, hogy itt valami nagy dolog készül, hogy az istenért,
                    akadályozzák meg, de hamar. De ez csak pillanatnyi lelki szesszenet volt,
                    fölbuzdulás, a bátorságnak egy különös virágja, mely egy fél percig nyílik a
                    férfiszívben, aztán elfagy a tényállás ridegségében és lehull. Bohóság, bohóság!
                    Hiszen nincs az ő háta mögött most senki, nem húzhatja ki a lajblizsebből most
                    is Ferenc császárt, mint annak előtte, mikor még mint bolond regnált a Burg
                    levegőjében, itt most már ki van taszítva okos embernek, aki kénytelen belátni,
                    hogy a perszonális szolgái menten kidobnák, ha az uruk felköltését kérné tőlük.
                    De ha nem is, mit mondhatna a perszonálisnak? Hogy négyesi báró Szepessy István
                    Bécsbe készül átöltöztetett inszurgensekkel, hát nem engedje! A perszonális
                    legfeljebb a szeme közé nevetne: »Ha készül, menjen, hiszen azért van az
                    országút Pozsonyból Bécsbe, hogy járjanak rajta.«</p>
				<p>Mást gondolt hirtelenében és valamivel nyugodtabban fordult Tóth Mátyás felé.</p>
				<p>- Ha így áll a dolog kedves gazdám, akkor talán meghálnék én is itten, föltéve,
                    hogy akad számomra valahol egy kis kuckó, s aztán reggel hátha engem is
                    fölvennének szekerükre a munkások.</p>
				<p>Tóth Mátyás nyájasan mosolygott.</p>
				<p>- Ami a kuckót illeti, az megvan itt balra a vizitszobában, olyan csendesen fog
                    aludni, mint egy kis gyermek a Mária kötényében, de már azt, hogy a kocsira
                    felveszik-e a báró emberei, nem merném mondani, kivált, ha valami titkos
                    járatban vannak.</p>
				<p>- Pedig ez roppant fontos lenne rám nézve, és igen háládatos volnék, ha valahogy
                    meg lehetne csinálni, esetleg egy kis ravaszsággal.</p>
				<p>- Egy kis ravaszsággal, hm - ismételte Gelencsér uram fölcsillanó szemekkel -,
                    hogy érti ezt, hm? Furcsa puska, hm!</p>
				<p>- Úgy, hogy egy kis hadi fortéllyal. Fortély ellen fortélyt…</p>
				<p>- Fortély, hm, de hát miért, minek és kinek és ki ellen, hm?</p>
				<p>Nagy szemöldjeit furcsán mozgatta az öreg, látszott, hogy tetszett neki a dolog
                    és hogy szeretne világosabban látni.</p>
				<p>- Nem értem - szólt Akli megzavarodva, látván, hogy Gelencsér diplomáciai ködbe
                    burkolózik, mintha a bekecse fölé még egy krispint is borítana magára.</p>
				<p>- Nem érti? Dehogy nem érti - dohogott az öreg. - Ha az ember leteszi a kezét a
                    sötétben és éppen egy felhúzott puska kakasához talál érni, hát mégis csak
                    megtapogatja előbb, hogy a csöve merre van fordítva.</p>
				<p>- No, ebben igaza van, Gelencsér uram, és éppen azért akartam nyíltan elmondani,
                    hogy ki vagyok és miképp gondolkozom.</p>
				<p>- Pedzi már - szólt az öreg halkan, a vejére sandítva félszemével.</p>
				<p>- Hát én a Ferenc császár embere vagyok - szólt Akli, -, az ő mulattatója és hogy
                    úgy mondjam, jobb keze.</p>
				<p>- Hm - mondá jéghidegen a korcsmáros és odább húzta a széket.</p>
				<p>- Hét vagy nyolc esztendeje, hogy az udvarhoz kerültem, és mondhatom, megnyertem
                    a császár bizalmát.</p>
				<p>Gelencsér uram a fejét csóválta s a tömött ősz bajsza közé morogta:</p>
				<p>- Ejnye, pedig olyan rokonszenves képe van. Ki hitte volna?</p>
				<p>De ezt az utóbbit már nem is mondta, csak gondolta.</p>
				<p>Akli mindent elbeszélt, ami a dologra tartozott; elbeszélte a Kovács óbester
                    halálát az ischli vadászaton, elmondta az óbester gyermekeinek örökbefogadását
                    (Gelencsér uram ösmerte is az óbestert és emlékezett a gyerekekre), elmesélte,
                    hogyan állított be egy napon Szepessy báró a rezidenciába, s hogyan hallgatta ki
                    a császár a spanyolfal mögül a vele folytatott párbeszédet, hogy a kis Kovács
                    kisasszonyt el akarja feleségül venni.</p>
				<p>Az elbeszélő maga is láthatta volna, ha figyel, hogyan távolodnak tőle
                    szemlátomást az ő új barátjai, hogy néznek össze lopva, vő és após nagy
                    savanyúan, mintha mondanák: Be rútul kőbe léptünk ezzel az emberrel! Hisz ez
                    valami tányérnyaló a császári konyhán, s még majd felőlünk is rosszat hisznek,
                    ha megtudják, hogy az asztalunknál evett. No, már az ilyesmi bizony nem hoz az
                    »Arany bárány«-ra semmi ragyogást.</p>
				<p>Hanem amint aztán odaért az elbeszélésben, hogy Bécs kellős közepén elfogták,
                    börtönbe zárták, Gelencsér uram szívéről egy nagy szikla látszott legurulni,
                    mire szabadon föllélegezve, önkéntelenül közbeszólt:</p>
				<p>- No, hála istennek!</p>
				<p>Miközben diadalmasan fújta kupaktalan selmeci pipájából a füstöt fölfelé.</p>
				<p>Akli csodálkozva tekintett rá, ami teljesen megzavarta az öreget.</p>
				<p>- Azaz - javította ki magát - csak azt akartam mondani, hogy akire én azt mondom,
                    derék ember, hát az derék ember. Úgy ám, Mátyás. Ez a szem, Mátyás. Amit ez a
                    szem meglát… No, ez érdekes! Elvitték Bécsújhelyre? Ejnye, de derék! Onnan ide
                    Pozsonyba hurcolták? Furcsa puska. (Ez volt a Gelencsér gyakori szavajárása.) És
                    csak ma este bocsátották szabadon? No, hát nem adom száz forintért. Az Úristen
                    éltesse! Legalább megtanulta, mit ér a nagy urak cseresznyéje és a császárok,
                    királyok szeretete.</p>
				<p>- Úgy látom én, nagy kuruc kegyelmed, Gelencsér uram.</p>
				<p>- Az öregapám a kurucságban sántult meg, hanem nekem még mind a két lábam jó.</p>
				<p>- Hát mármost aztán mindent elmondtam - végzé be Akli -; az a sejtelmem, hogy
                    Szepessy báró valami rosszat forral, s azért szeretnék a népe közé elegyedni,
                    hogy megtudjam, mi az, s esetleg megakadályozzam. Ebben segíthetnének
                    engemet.</p>
				<p>- De hátha példának okáért valami olyat tesz - veté ellen Gelencsér -, ami az
                    ínye szerint való?</p>
				<p>- Akkor abban elősegíteném.</p>
				<p>- Ha például Ferenc király ellen tervezne valamit? - firtatta Gelencsér, - Hiszen
                    az úrnak most kapóra jönne bosszúállás, mi? Mit tenne ez esetben az úr?</p>
				<p>Habozott egy percig, vajon nem jobb volna-e azt mondani a vén rebellisnek, hogy a
                    császár ellen szívesen segítené Szepessyt, mert az ellenkezővel végképp
                    eljátssza a bizalmát, de aztán mégis csak arra határozta magát, hogy nem szép
                    volna még gondolatban sem megcsalni ezt a derék öregembert.</p>
				<p>- Megakadályoznám - felelte -, mert a király kenyerét ettem és szeretem a
                    személyét.</p>
				<p>- Hát ez az! - kiáltá élénken az öreg felugorva és az arca kiderült. - Meg vagyok
                    az úrral elégedve és szolgálatára állok, amiben csak lehet.</p>
				<p>Aminek a pecsétjéül megrázta a vendég kezét melegen, magyarosan, hogy szinte
                    kiserkedt a vér a körmei alól.</p>
				<p>- Hogyan? - csodálkozik Akli. - Hát nem haragszik a császárra? Azt hittem,
                    haragszik. Az imént olyan hideg volt irányomban.</p>
				<p>- Az más. Az egészen más puska. Húzódozom azoktól, akik a király talpát nyalják,
                    de viszont sohase állanék azok közé, akik ellene törnek. Ezektől is húzódozom,
                    mert mégiscsak a mi királyunk, földi elöljárónk, s becsülje meg az ember, ami az
                    övé. Hanem iszen csak úgy a levegőbe vetettem ezt föl, belé akartam látni az
                    úrba, mert ami Szepessy bárót illeti, attól ugyan nincs mit félteni Ferenc
                    királyt, olyan fekete-sárga lélek, hogy a szénát is megeszi, ha a király
                    parancsolja. Valami másban töri a fejét, az bizonyos. Hogy miben, nem tudom, de
                    reggelre tudni fogom, azért hát most csak feküdjék le nyugodtan, én majd
                    utánajárok a dolognak s megcsinálom, amit a cirkumstanciákból lehet. Egy szót se
                    többet. Értem én a csíziót!</p>
				<p>De Akli csak nem hagyta békén, kíváncsi volt, mi módon vél célt érni Gelencsér
                    uram, a maga eszével akarta megítélni, lehető-e, valószínű-e?</p>
				<p>- Hát itt van Bajmódy Mihály komám, Szepessy ispánja Stomfáról, ő is Bécsbe megy.
                    Ma a »Bárány«-nál ebédelt a többiekkel, de vacsorára a mészáros öccséhez ment,
                    aki a Három tigris-utcában lakik; most éjféli misére menet beszólok oda és
                    kiveszem belőle a titkot.</p>
				<p>- Okos ember?</p>
				<p>- Okos.</p>
				<p>- Ha okos, nem mondja meg - aggódék Akli.</p>
				<p>- Azt majd meglássuk.</p>
				<p>- Talán beszédes ember?</p>
				<p>- Inkább hallgat.</p>
				<p>- Az már nagy baj…</p>
				<p>- Nem éppen, mert ha egy kis borocska hallgat benne, akkor ő maga nem
                    hallgat.</p>
				<p>Csak nagy nehezen lehetett végre betuszkolni Aklit éji pihenőre a habfehér párnák
                    közé. Tóth Mátyás kísérte be a meggyújtott faggyúgyertyával, de még az ajtóban
                    is megfordult, rimánkodva Gelencsérnek:</p>
				<p>- Valahogy el ne álmosodjék, el ne felejtse, kérem.</p>
				<p>- Dehogy felejtem, dehogy, ha én egyszer megígérem, beszólok még a pokolba is,
                    mert én olyan furcsa puska vagyok. Pedig nem szeretek a Bajmódy mészároshoz
                    bemenni, mert olyan rossz bora van, hogy nappal is megkuporodva mennek el
                    ismerősei az ablakai alatt, attól tartván, be találja őket invitálni egy
                    kortyra. Én azonban el vagyok szánva és mire fölébred az úr, már én akkor itt
                    leszek híradással.</p>
				<p>Régen aludt már Akli Miklós ilyen szép tiszta ágyban, de hát Majmuna istenasszony
                    (minden istennők közt a legszebbik) nem sokat ád, úgy látszik, a libák
                    tollazatára (mintha asszony se volna). Könnyű neki: ha ő akarja, rálehelt a
                    hideg kőre és az puhább lesz a pehelynél, ha rá nem lehel a leglágyabb vánkosra,
                    kényelmetlenné válik a testre és összetöri, mint a mángorló súlyok. Ez egyszer
                    nem lehelt rá a vánkosokra és Akli kínosan hánykolódott rajtuk egész éjjel
                    jobbra-balra, hallgatván a toronyórának ütéseit, azután a kakasok kukorékolását
                    hajnalban, majd csoszogó lépteket hallott az ambituson, mind-mind jobban telt
                    meg az udvar sürgő-forgó, beszélgető és veszekedő emberekkel.</p>
				<p>Akli az ablakhoz illeszté fülét, gondolta, hogy a Szepessy emberei gyülekeznek,
                    hátha meghallana valamit a beszédjükből. A különböző hangok közül csak a gazdáé
                    csengett ki ismerősen.</p>
				<p>Egy rozsdás, rekedtes hang panaszkodott.</p>
				<p>- No, szépen vagyunk, Kilityi Balázs uram becsapott.</p>
				<p>- Nem jön el?</p>
				<p>- Azt üzeni, nem jöhet, mert a sógorát megütötte az éjjel a guta, beküldte egy
                    vénasszonytól a ködmönét és a karabélyát.</p>
				<p>- Hát most már mit csinálunk?</p>
				<p>Nagy tanakodás indult meg, de ebből csak szaggatott félmondatokat lehetett
                    kivenni, mert lassan beszélgettek, a reszelős, rozsdás hangból azonban semmi sem
                    veszett el a tiszta téli levegőben.</p>
				<p>- Én húsz »vitéz«-re szerződtem a báróval, tehát húszat kell beszállítanom -
                    mondá -, hiszen tudják kegyelmetek, milyen ember.</p>
				<p>(Hm, tehát húsz »vitéz«-re szerződött, gondolta Akli; vitézekről van szó és nem
                    munkásokról.)</p>
				<p>- Hol veszünk tehát még egy vitézt?</p>
				<p>- Hiszen éppen ez a baj! Fogadni kellene valakit.</p>
				<p>- Van elég ember Pozsonyban.</p>
				<p>- Bolond kee, Málnásy János uram, hiszen lakik itt ember elég, de minő? A burger
                    nem arra való, a diétai követek és a megyés püspökök pedig nem vállalkoznak rá.
                    Nem tudna egy bátor legényt, Tóth Mátyás uram, mi?</p>
				<p>A házigazda hangja most vegyült be.</p>
				<p>- Van egy vendégem, pompás, ügyes legényke, valahonnan a felvidékről való
                    nemesember, ő, azt hiszem vállalkoznék, ha jól megfizetnék.</p>
				<p>- Hát megfizetjük, hogyne fizetnénk meg - kapott az ajánlaton a rekedt hangú. -
                    Hol az a fickó?</p>
				<p>- Itt alszik nálam.</p>
				<p>- No, már az nagyon jó volna. Ugyan beszéljenek vele, Tóth Mátyás uram.</p>
				<p>Akli szíve hangosan dobogott örömében. Éppen ilyesmire gondolt ő az elmúlt este,
                    csak kifejezni nem tudta; Gelencsér uram nyilván nem értette meg, mit akar ő,
                    hogyan gondolja, és íme a gondviselés teljesen felfogta a fejében formátlanul
                    gomolygó plánumot és megvalósította a kedvéért.</p>
				<p>Kopogtatás hallatszott ajtaján. Belépett a gazda s elkezdte nagy
                    fenékkanyarítással előadni, hogy nem szívesen rabolta meg kedves vendégének a
                    hajnali álmát, dehát valami olyas történt…</p>
				<p>- Köszönöm az irántam való jó szívét - vágott közbe Akli elérzékenyülve. -
                    Mindent tudok, mindent hallottam, küldje be kérem azt a nemesurat, megalkuszom
                    vele.</p>
				<p>- De vigyázzon, tartsa magát egy kicsit, nehogy gyanút fogjon Bori uram.</p>
				<p>- Ne féljen attól. Nem azért voltam nyolc évig az udvarnál.</p>
				<p>Kisvártatva maga a gazda vezette be a rekedt nemest, nagy Góliát termetű embert,
                    olyan bozontos fejjel, mint egy medvéé. Kékbe játszó krispin volt rajta
                    vitézkötéssel és tajtékpipa lógott a szájában.</p>
				<p>- Nemes Bori Pál vagyok - mondá a szobába lépve és a sarkantyúját kevélyen
                    összeütve -, volt inszurrekciós hadnagy és pályi komposszesszor.</p>
				<p>- Én Farkas Miklós vagyok - felelte Akli.</p>
				<p>- Igen elterjedt család.</p>
				<p>- Kivált így télen az erdőben - hagyta rá Akli.</p>
				<p>- És nevezetes család - bókolt a pályi óriás, méregetve a legénykét, aki most
                    felült a párnák között.</p>
				<p>- Kivált az étvágyáról - tréfálózott Akli.</p>
				<p>- Ön, úgy látszik, nem sokat ad a címerére, fiatalember - szólt az óriás
                    kedvetlenül.</p>
				<p>- Mikor egy Farkas egy Borival találkozik, illő, hogy Farkas ne hivalkodjék.</p>
				<p>Ez már tetszett a pályi óriásnak s egyszerre a kegyeibe fogadta a Farkasok
                    ivadékát.</p>
				<p>- Mind gyöngyei vagyunk a szent koronának - hárítá el szerényen a Boriak fölényét
                    -, egyik fényesebb, a másik talán homályosabb, de gyöngy az azért mind. Hát abba
                    jöttem, kedves öcsémuram, igaz… szólt már valamit a gombkötő? (Ugyanis Tóth
                    Mátyás uramnak volt egy nagy gombkötő üzlete a főtéren.)</p>
				<p>- Igen, mondott valamit.</p>
				<p>- Egy kis vitézi kalandról van ugyanis szó.</p>
				<p>- Sejtem egy kicsit.</p>
				<p>- Nemesemberhez való munka, parolámra mondhatom.</p>
				<p>- Elég! Ha egy Bori mondja, ez elég, hanem mégis szeretném tudni, milyen fajta
                    dolog, egy nemesember mégse indulhat látatlanba. Mert azt csak nem gondolhatom,
                    hogy a cukor-fábrikába állnának be munkásoknak.</p>
				<p>Bori nagy bajusza széthúzódott, mint két denevérszárny; édesdeden nevetett.</p>
				<p>- Azt a gombkötő mondta? No persze. Ez csak a pretextus, ha valaki kérdezné. Mert
                    van benne valami igaz. Cukorról van szó. Isten úgy segéljen, cukorról (s még
                    jobban nevetett hozzá, láttatni engedve a fekete odvas fogait). Sőt még a
                    cukornál is édesebbről.</p>
				<p>- No ugyan? Most kezdem már nem érteni. Hát mi lenne ott például az én
                    dolgom?</p>
				<p>- Egyszerű verekedés, ha valaki ellenállnak, ha pedig nem állna ellen, hát
                    egyszerű ostromlás és különféle hadizsákmány esetleg.</p>
				<p>- Csak nem a Burgot ostromoljuk meg?</p>
				<p>- Kell a kutyának. Mit csinálnánk vele? Ilyen nagyba nem kezdünk, hékás, mert az
                    embernek csak egy feje van. Kis vállalat ez. Bagatell. Azaz, hogy a Burgnál
                    mégis többet ér. Mert egy gyönyörűséges paradicsom-kertet akarunk bevenni, ahol
                    különféle virágszálak nyílnak, csak egyetlen bimbót kell kihozni az egészből, -
                    de hát ott sok, márpedig az ilyen fiatalember, mint uramöcsém, ott is szakít
                    magának, ahol nincs. Egy nevelőintézetről van szó - kihozunk onnan egy
                    kisasszonyt. Ez az egész. Csapjon fel, uram-öcsém.</p>
				<p>Aklit az izzadság verte ki a rémülettől.</p>
				<p>- De hiszen ez borzasztó! - kiáltott fel akaratlanul és kiugrott az ágyból,
                    mintha valami láthatatlan gépezet kilökte volna, majd észrevevén, hogy ily
                    viselettel könnyen elárulja magát, mintegy kiigazítva folytatá: - vagyis hogy
                    lehetetlen, mert összeröffen a rendőrség és becsuknak, elítélnek
                    leányrablásért.</p>
				<p>Miközben izgatottan kezdte fölhúzogatni a ruhadarabjait.</p>
				<p>A rekedt óriás nevetett.</p>
				<p>- Ne törődjék, öcsém, a taktikával, azt csak bízza ránk. Ha összeröffen a
                    rendőrség, hát akkor egy kis csata lesz Bécsben s megverjük őket gyönyörűen,
                    mert hát mi is leszünk ott egynehányan. Azonban éppen azért csináljuk a dolgot
                    éjjel és titokban, karácsony első ünnepének éjjelén, hogy ne legyen ott a
                    rendőrség. Ilyenkor egész Bécs részeg, és a rendőrség el van foglalva a
                    korcsmákban a tömérdek verekedő filiszterrel. Sőt maga a rendőr is felhörpent
                    ilyenkor egy kis szeszt a hideg ellen. Hát én csak azt mondom, hogy gyerekjáték
                    az egész. Az utcák néptelenek. A lámpásokat kioltjuk, s úgy elvisszük onnan azt
                    a kis fehércselédkét, hogy az ördög se veszi észre. Jó lesz az, ne féljen
                    semmit. A báró a karácsony estéjét akarta, de én lebeszéltem arról, mert az
                    éjféli mise miatt tele vannak az utcák éjjel járó-kelő sokasággal, s a kaland
                    hírére-zajára hirtelen verődhetnek össze nagy néptömegek, s isten tudja, milyen
                    kimenetele lehetne a tréfának; de ami a mai estét illeti, mikor a java lakosság
                    otthon ünnepel a hajlékában és csak a korcsmából hazatérő tántorgó alakok
                    mutatkoznak az utcákon, nem kell tartani semmitől. Bátran fölcsaphat,
                    uramöcsém.</p>
				<p>Akli még habozott egy percig, de azt annak is lehet tulajdonítani, hogy éppen a
                    csizmáját húzta föl, mert aztán szinte feltűnő jó kedvvel kóválygott kezével
                    Bori uram elébe nyújtott tenyere fölött, éppen mint a kánya, mikor le akar
                    csapni.</p>
				<p>- És mi lesz a fizetség? - kérdé kíváncsian, mintha éppen csak ettől tenné még
                    függővé.</p>
				<p>- Hát egy százas, a kirielejzomát, azonfelül a gyönyörűség - szólt hányi-veti
                    módon Bori uram, hátrahajítva krispinjén a lecsúszott vitézkötést -, és minden
                    korcsmában megállás Bécsig, Elég? Mi?</p>
				<p>Akli szótlanul nyújtotta kezét.</p>
				<p>- Aranyban? - tudakolá.</p>
				<p>- Nem is fekete bankóban - felelte Bori uram, ünnepélyesen megrázva Akli kezét. -
                    Van honnan, hála istennek. (S ezzel kivett foglalóul öt aranyat a zsebéből és
                    odanyújtotta Aklinak.) Van Szepessy bárónak elég.</p>
				<p>- Itt van ő most? - kérdé Akli.</p>
				<p>- Dehogy van. Ő már előre ment az éjjel az első transzporttal. Mi leszünk az
                    utolsók, a sereghajtók. De mármost upre púpos, az én parancsom alatt állasz
                    holnap reggelig. Úgy vedd a dolgot, atyámfia, hogy te most katona vagy, mert én
                    úgy veszem. Ha pedig te nem úgy vennéd, az nagyon megárthatna az egészségednek.
                    Reménylem, értesz engem? No, már most tehát öltözz fel szaporán, azaz megállj,
                    ne öltözz, majd más gúnyát küldök be, amit föl kell venned, mert mi most
                    parasztok vagyunk útközben, tudod, a taktika miatt.</p>
				<p>- Értem.</p>
				<p>- Egy óra múlva indulunk.</p>
				<p>- Helyes. Én készen vagyok.</p>
				<p>Bori uram személyesen hozott be egy daróc nadrágot, egy tüszőt, egy pár nagy
                    patkós csizmát, báránybőr-sapkát, egy karabélyt és egy bőrködmönt.</p>
				<p>- Itt van a hadi készség - szólt nevetve. - Csinosítsd ki magadat!</p>
				<p>Akli magára maradt, kétségbeesett, dúlt arccal. Izgatottan kapott halántékához:
                    istenem, mit tegyek? Búzavirágot elrabolják az éjjel. Vége, örökre vége a bájoló
                    idillnek, mely az elején oly váratlanul megszakadt, s melyet a börtön magányában
                    édesbús fantáziával tovább szőtt. Szíve megtelt keserűséggel. Hát van isten? -
                    kiáltá, amint látta, hogy a nap most is felkel s fagyos, közömbös sugaraival
                    benevet az ablakon. - Hát nem roppan össze a világ? Holnap ilyenkor is csak úgy
                    fog lenni minden, - de ő már ott lesz a karvaly kezeiben…</p>
				<p>Összecsikorgatta fogait, aztán a párnák közé vetette magát, tehetetlen dühében
                    sírt, majd megfogván a karabélyt, azon gondolkozott, ne lője-e magát főbe, midőn
                    szelíd kopogtatás hangzott az ajtón.</p>
				<p>- Bújj be! - dörmögé keserűen.</p>
				<p>Hát ki toppant volna be más, mint Gelencsér Mihály uram, megelégedett, rejtélyes
                    ábrázattal.</p>
				<p>- Mi az ördög? - kiáltá kedélyesen. - Csak nem reggelizett tormát? Hisz a szeme
                    könnyezik. Mi történt azóta?</p>
				<p>- Beszerződtem én is a »vitézek« közé - mondá sötéten Akli.</p>
				<p>- Hallom, mondta a vőm, hogy szerencsésen sikerült neki beajánlani az urat
                    pótingszurgensnek, hanem hát megtudtam mindent - folytatá a hangját suttogóra
                    lassítva -, és a dolog általában nem érdemel valami különösebb figyelmet.
                    Bajmódy komám bevallott mindent, egész két óráig ittunk együtt; micsoda pocsék
                    bora van annak a szerencsétlen mészárosnak, majd meghasad tőle a fejem… Hát
                    nincs itt semmi merényletről szó, a Napóleon, se Ferenc császár ellen. Egy kis
                    bolondság. Leányszöktetés. A báró feleséget akar szöktetni. Tudja, milyen
                    szamarak a nagyurak. Bizonyosan tányéron hoznák eléje, de neki jobban tetszik,
                    ha lopja. Hát csak ezt jöttem megmondani, hogy semmit se aggódjék.</p>
				<p>- A pokolba is! - fakadt ki Akli éktelen káromkodásban. - Hiszen csak éppen ez
                    kellett nekem. Maga becsületes ember, Gelencsér bácsi, van szíve, megérti az
                    enyimnek a mélységes keserűségét. A leány, akit el akar a báró rabolni, az én
                    lelkiüdvösségem, az én ezerszer elképzelt, ezerszer megálmodott jövendőbelim,
                    ama Kovács kisasszony, akit említettem.</p>
				<p>Az apó arca megfelhősödött.</p>
				<p>- Tyű, a likom-fikomját, erre bizony nem gondoltam. No, ez már furcsa puska! Hát
                    mit csináljunk?</p>
				<p>- Egyet lehetne.</p>
				<p>- Mi az?</p>
				<p>- Akar-e segíteni?</p>
				<p>- Mint a tulajdon fiamon - szólt az öreg ünnepélyesen.</p>
				<p>Akli a nyakába borult az öregnek, megölelte.</p>
				<p>- Az Isten áldja meg ezért a szaváért. Egy levelet írnék a császárnak; egy lovas
                    embert kellene keríteni, aki elviszi a levelet a Burgba, és ott törik-szakad,
                    átadja még ma őfelségének. Mit gondol?</p>
				<p>Gelencsér gondolkozott.</p>
				<p>- Legjobb volna, ha saját maga vinné el ezt a levelet, mert hol vegyek én olyan
                    embert, aki bizonyosan eljuttatja a levelet még ma a császárnak? Lovat még talán
                    tudnék keríteni.</p>
				<p>- Nem, nem - ellenveté Akli -, nekem ezekkel a gazemberekkel kell együtt
                    maradnom. Megölne a kétség, ha külön lennék, egyszerűen megőrülnék bele. Ha
                    köztük vagyok, még mindig megakadályozhatom valahogy, ha másképp nem, a
                    legrosszabb esetben egy pisztolygolyóval. A pisztollyal tudok bánni, de lovon
                    sohase ültem.</p>
				<p>- Akkor hát írja meg azt a levelet.</p>
				<p>- Van-e valami megbízható embere?</p>
				<p>- Majd elviszi a ragyabunkó.</p>
				<p>- És átadja Kolowrat grófnak, ez lesz a legjobb. Hozzon hamar egy kis tintát és
                    papírt. Itt van ez az öt arany a lovasnak. Fogadja el, kérem.</p>
				<p>Gelencsér tintát, papírt hozott, s gyorsan vetette rá a betűket Akli:</p>
				<p>»Tudassa kérem sürgősen őfelségével, hogy Szepessy báró parasztruhába öltöztetett
                    inszurgensekkel meg fogja ma, karácsony első ünnepének éjjelén, támadni
                    Szilvássyné Ungargassei intézetét s erőszakkal elhurcolja onnan Kovács Ilona
                    kisasszonyt. Ezeket tudatja őfelségének egy hódoló szolgája, aki szinte közte
                    van az inszurgenseknek.«</p>
				<p>Borítékot csinált és ráírta a borítékra: Kolowrat Konrád grófnak. Cito,
                    citissime.</p>
				<p>- Itt van, kedves Gelencsér bácsi, pecsételje le, arra már nem érek rá, mert
                    lépteket hallok, aztán keressen valami lovat és lovast. Siessen, siessen, az
                    istenért!</p>
				<p>Ugyancsak ideje volt, mert Bori uram már bejött sürgetni.</p>
				<p>- Hopsza, Farkas! Ugorj, Farkas! Micsoda? Most sincs kend felöltözve? Ejnye,
                    milliom ördögadta!</p>
				<p>No, most aztán öltözött is Akli gyorsan, katonásan, egy perc alatt olyan
                    parasztlegény volt, mint a pinty, még a tüszőt is felkötötte.</p>
			</div>
			<div type="chapter">
				<head>IX. FEJEZET </head>
				<head>A RETTENTŐ HADAK ÚTRA KELNEK VALA ÉS BÉCS FALAI ALÁ
                    ÉRKEZNEK</head>
				<p>Falatoztak egyet. A fölséges fagyos szalonna, rá egy-két kupica öreg szilvórium
                    képezték azt a nagy összhangot akkoriban, amitől a magyar gyomor legszívesebben
                    békült ki reggel. Ezalatt befogott a Tóth Mátyás kocsisa s elhelyezkedvén a
                    szénás szekérre rakott cók-mókokon, megindultak végre, annyian, mint az arató
                    tótok, vidám énekszó és kurjongatások között.</p>
				<p>Szigorú, hideg idő volt, a föld csonttá fagyva és hóval borítva. A nap csak
                    fénylett, de nem melegített. Oly tiszta volt a levegőég, hogy a három lovacska
                    párája szembántó piszkos köd gyanánt gomolygott a szekér előtt. A szilvóriumos
                    kulacs sorba járta most is. (Fűtsünk, nemes atyafiak, mert megfagyunk.) A sehol
                    véget nem érő fehérséget semmi se zavarta, csak az úton messze egy-egy elmosódó
                    feketeség, a Szepessy korábban elindult szekerei, meg a faluvégeken a
                    disznópörkölések kormos foltjai. De ezek a fekete karikák is csak a határig
                    tartanak. Újfalutól már ez se lesz. Ausztriában nincs pörzsölés, lobogó lángok
                    közti megdicsőülés a halál után, ott talán még a sertés is ispotályban múlik
                    ki.</p>
				<p>Dévényújfalunál nem mutatkozott elegendőnek a belső fűtés. Bori uram leszállást
                    vezényelt a korcsmánál, ahol vidám tűz pattogott a kemencében - és az előző
                    szekér nemesei is ott tartottak pihenőt. Nosza, lett nagy öröm a találkozás
                    okából és nagy áldomás.</p>
				<p>Száz tojásból rántottát rendeltek, s harminc icce melegített cimetes vörösbort
                    (az veri ám ki a hideget). A korcsmáros nem akart bort adni, mivel, úgymond, nem
                    illendő ilyen ünnepen, mialatt a nagymise folyik a templomban. Amiért aztán jól
                    megverték, úgyhogy felmenekült a padlásra s a létrát maga után húzván, onnan
                    fenyegetőzött le gyalázó szavak kíséretében.</p>
				<p>Minthogy pedig a fehérnép is rémülten szétszaladt, nemesuraimék maguk szolgálták
                    ki magukat, fölfeszítvén kamrát, pincét, sütvén a rántottát, melegítvén
                    vörösbort és hordván be az udvarról rőzsét a tűzre.</p>
				<p>Mindez pedig nagy mulatság volt, de a legjobb kedvre Akli Miklós szottyant, mert
                    amint kiméne egy ízben a rőzséért, hall vala lódobogást s látja, hogy az úton
                    elvágtat a kapu előtt egy szürke paripa s rajta ül a ragyabunkó. Se jobbra nem
                    néz, se balra nem néz, csak megy egyenesen, mint a kilőtt nyíl.</p>
				<p>Szíve nagyot dobbant az örömtől.</p>
				<p>- Szegény Búzavirág meg van mentve.</p>
				<p>Némi mulatozás után újra felcihelődtek őkelmeik, mégpedig a haditerv szerint
                    először az elsőbben jött szekér és csak egy jó félóra múlva az utána következő.
                    Mert az volt a terv, hogy ne egyszerre érjenek Bécsbe és ne egy kapun, egy úton;
                    helyezkedjenek el a városban kijelölt különböző kis korcsmákban. Maga Szepessy
                    báró már körülbelül uzsonna tájban ér oda nehány főemberével, akik hintókon
                    mentek. Azután szinte óránkint érkeznek a szekerek. Az egyik beszáll a »Két
                    almá«-nál, a másik az »Arany lúd«-nál kvártélyozza be magát. Veres Boldizsár
                    hadnagy a »Három granátos«-nál telepszik meg embereivel, Tompa Dienes hadnagy a
                    »Szerecseny király«-nál, Bencze-Sebestyén György hadnagy a »Négy szekfű«-nél üt
                    tanyát, míg Bori Pál hadnagy a »Kókuszdió«-hoz hajtat a Meidling
                    külvárosban.</p>
				<p>Ez a legrégibb korcsmája Bécsnek, s annyira híres már ötven év óta a
                    rostélyosairól, hogy ott álruhában már József császár is megfordult a legenda
                    szerint. Hiába, bolond az ember, amíg meleg, egy jó rostélyosért messze elmegy.
                    De nem is lehet ezen csodálkozni. Hiszen nini, most hányan mennek őkegyelmeik
                    hóban-fagyban egy kis fiatal csirke miatt. Mikor pedig annyi csirke van
                    mindenfelé! Tele van csipogásukkal minden zeg-zug. S íme, mégis csak azt az
                    egyet kell kihozni nagy üggyel-szerrel, veszedelmekkel a kalitkájából. Hát nem
                    merő bolondság ez az egész világ?</p>
				<p>Hanem legalább okosan van kifundálva, ezt az egyet meg kell adni. A megérkezett
                    nemesek vígan pihennek a maguk szálló helyein az éjféli óráig, akkor aztán
                    húzódnak szekéralja szerint egy nagy gyűrűzetben az Ungargassét környező
                    mellékutcákba, s mikor a Szent István tornyán tizenkétszer üt a kalapács,
                    egyszerre omlanak mindenünnen ama bizonyos ház elé, ahol a kalitka van.
                    Lehetetlen ennek nem sikerülni.</p>
				<p>De hát az még messze van. Most egyelőre még csak Dévényújfaluról indul az utolsó
                    szekér a Bori uram embereivel - otthagyva egypár aranyat a korcsma asztalán,
                    ahogy illik nemesemberekhez. Málnásy uram annyira benyakalt, hogy még a maga
                    pénzéből is odaguberált egy fényes aranyat a többihez. Hiába kapacitálták a
                    többiek, hogy anélkül is meg lesz elégedve a korcsmáros, ha majd le mer jönni a
                    padlásról:</p>
				<p>- Ej, mit - ellenveté Málnásy -, hadd higgye a szamár, hogy átöltözött királyok
                    jártak a korcsmájában.</p>
				<p>Nagy dölyffel, parádéval, szeszélyekkel teltek meg a cimetes bortól a többiek is,
                    úgyhogy a kevélységtől már szinte kirepedni készültek, azt követelvén Bori
                    uramtól, amint Stadlau felé haladtukban újra csípni kezdte a hideg a füleiket és
                    lábaikat, hogy szálljanak ki egy útba eső malomnál s azalatt küldjön ki
                    őkigyelme előre valakit vagy valakiket, akik útközben egy-egy osztrák falut
                    felgyújtanának, hogy némi-nemű melegség vegyülne a levegőbe, amint ők arra
                    elhaladnak.</p>
				<p>Bori uram azonban lecsitítá őket.</p>
				<p>- Hiszen megtehetném utóvégre - szólt, a vállait kelletlenül vonogatva -, de kár
                    az virtust pocsékolni.</p>
				<p>Stadlauban persze megint ivás volt és nagy ebéd. (Csak az a mienk, amit megeszünk
                    - bölcselkedett Pély Pál uram.) A vendéglőben osztrák urak is ebédeltek s valami
                    csodálatos fekete levet ittak ebéd után cukorral. Málnásy uram is rendelt olyat,
                    megkóstolták nehányan, de kiköpték. »Kaffee«-nek hítták a németek a förtelmes
                    folyadékot. Szeleczky Márton uram, aki tapasztalt ember volt, megjegyezte a
                    tanakodásokra, hogy miből lehet: »Nem egyéb az, mint az Fekete-tenger
                    megmelegítve, azt iszogatják a nyavalyások apródonkint.« Csak Akli tudta aztán
                    megmagyarázni a mivoltját.</p>
				<p>Jó sokáig elmulattak be a délutánba, midőn lovas huszár állt meg tajtékos paripán
                    a vendéglő udvarán.</p>
				<p>Pogány Gábor kinézett az ablakon.</p>
				<p>- A Szepessy leibhuszárja - mondá csodálkozva. - Az, aki a báró kocsija mellett
                    szokott lovagolni.</p>
				<p>- Valami történt - ugrott fel Bori uram, egyszerre kijózanodván. - Ez nem ok
                    nélkül tért vissza. Csak maradjanak veszteg kegyelmetek.</p>
				<p>Ő maga kisietett és a pitvarban találta szembe az urasági huszárt.</p>
				<p>- Éppen a nemzetes urat keresem - szólt a huszár -, jó, hogy egyedül kapom, mert
                    parancsom van a bárótól, hogy csak négyszemközt adjam át a levelet, melyet már a
                    többi szekerek vezetői útközben elolvastak.</p>
				<p>Bori uram előkereste az ókuláréját.</p>
				<p>- Lássuk hát, mi az a medve?</p>
				<p>Ceruzával hevenyében teleírt papírost nyújtott át a huszár. Nehéz volt a báró
                    szarkalábait szavakba összerakni, mivelhogy a Bori uram szeme is kettőt látott,
                    de mégis csak végére járt nagy fejcsóválások között. Állt pedig a »tábori
                    parancs«-ban a következő:</p>
				<p>»Egy lovas embert fogtunk el, közel a városhoz, akinél, megmotozván őt, levelet
                    találtunk, mely császár őfelségét értesíti tervünkről. A veszély elmúlt ezzel,
                    de kitűnik, hogy áruló van közöttünk a szekereken. Ügyeljenek a szekerek vezető
                    hadnagyai, hogy úgy az úton, mint Bécsbe érve, egyetlen lélek se közlekedhessék
                    idegenekkel, még kevésbé, hogy valaki elszökhessen és eláruljon. A gyanús
                    emberek részére rendeljenek két-két titkos őrt a vezetők, kik minden
                    communicatiót megakadályozzanak. Ha valamelyik hadnagy nem lenne elég óvatos,
                    azzal én számolok le. Dixi. Szepessy de Négyes.«</p>
				<p>Bori uramnak nagy szöget ütött a fejébe az eset. Hm, hátha véletlenül az ő új
                    embere, Farkas a júdás. Mert a többiért jót állhat. Dehogy is jutna ezeknek
                    eszébe lovas ember által tudósítani a császárt! Azt se hiszik ezek, hogy császár
                    van. Ámbátor az új embernek is olyan becsületes arca van, hogy kontraktus nélkül
                    lehetne neki pénzt kölcsönözni. Csak az az egy gyanús, hogy a kávét tudta. Nem
                    jó jel. Látszik, hogy már sok mindent kóstolt.</p>
				<p>Azzal az elővigyázattal élt hát, félrehívta Málnásy és Pély uraimékat, a lelkükre
                    kötvén, hogy vigyázzanak Farkasra, mint a két szemük világára, és ha valami
                    gyanúsat vennének észre, az egyik rögtön jelentse Borinak, a másik pedig ne
                    tágítson mellőle, s ha szökni akarna, - töltse meg sóval a karabélyát és lőjön
                    bele.</p>
				<p>Vigyáztak is rá egész Bécsig, sőt még annál jobban, mikor este beértek és a
                    »Kókuszdió«-ba letelepedtek. De bizony fölösleges volt. Esze ágában se volt
                    Farkasnak, illetve Aklinak semmi csalafintaság. Gondolta magában: »Befűtöttem
                    már az egész pereputtynak.« Egy csöppet se tartott többé veszedelemtől. Tudta
                    körülbelül a kimenetelt, hogy a rendőrség vagy a katonaság körülveszi őket és
                    elfogja, vagy egyszerűen szétkergeti. Hanem azért ott akart lenni véges-végig;
                    érdekelte a dolog, mint a compositort, mikor a darabot előadják, melyhez ő
                    csinálta a muzsikát.</p>
				<p>Különben minden a legjobb rendben ment. Feltűnés nélkül érkeztek szállásaikra a
                    szekerek, talán egyetlen bécsi szem se látott közülök kettőt. Maga Szepessy a
                    »Stadt Frankfurt«-ba szállt s oda kapta a bulletine-okat a stomfai ispántól,
                    Bajmódytól, ki este fiákeren bejárta az egyes tanyákat s aztán visszajött urának
                    jelenteni.</p>
				<p>Szepessy lent a földszinti ebédlőben a vacsoránál ült s feltűnőleg csinosan volt
                    öltözve.</p>
				<p>- No, mi az újság? - kérdé a belépő Bajmódytól.</p>
				<p>- Minden úgy megy, mint a karikacsapás. Isten áldása van rajtunk.</p>
				<p>- Ne emlegesse az Istent, barátom - jegyzi meg nevetve -, ne figyelmeztesse ránk,
                    legjobb, ha észre sem vesz. Üljön le inkább és vacsoráljon, még nagyon sok az
                    időnk.</p>
				<p>Kivette címeres aranyóráját, éppen kilencen állt a mutató.</p>
				<p>- Az egész numerus bejött? - kérdé azután.</p>
				<p>- Kétszáznyolcvanan. Kétszáznyolcvan nemesember. A Belzebub ördögeit is megveri
                    ennyi.</p>
				<p>- Nem maradt el valaki útközben?</p>
				<p>- Nem, hála istennek.</p>
				<p>- Jó hangulatban vannak az atyafiak?</p>
				<p>- Bemennének azok most a tigris torkába is.</p>
				<p>- Csak az a fő, hogy valamelyik el ne áruljon. Minden ezen fordul meg.</p>
				<p>- Nagy vigyázat esik, kivált azokra, akik németül tudnak.</p>
				<p>Csak halkan beszélgethettek egymással, mert amely veszedelmes volt a tanyákon, ha
                    a vitézek közül németül tudott egyik-másik, itt ellenkezőleg az a veszély
                    lebegett, hogy a szomszéd asztaloknál, ahol előkelően öltözött urak ültek és
                    fecsegtek vacsorájuk mellett, magyarul tudhatna valamelyik. Ámbár iszen volt
                    őnekik témájuk, amibe elmerültek. A Napóleon házassága képezte a beszélgetés
                    tárgyát az asztaloknál. Éppen aznap röppent ki a hír, hogy a leánykérő
                    küldöttség már megindult Párizsból és a hét derekán itt lesz, és hogy szem nem
                    látta, fül nem hallotta pompával fogadják a Burgban.</p>
				<p>- Van is kit! Egy korzikai rongyos fiskális fiának a kérőit. Mégis csak
                    rettenetes.</p>
				<p>- Szegény Mária Lujzácska!</p>
				<p>- Én még most se hiszem.</p>
				<p>- Ej, el van az már intézve.</p>
				<p>- Nagyon ravasz ember Metternich, nem járhat az soha egyenesen.</p>
				<p>- Úgy, de Napóleon is nagy róka, s két róka közt csak egy a biztos: hogy a tyúk
                    áldozatul esik.</p>
				<p>Zagyva vagy homályos félmondatok, apró véleménymorzsák hatoltak el a báró
                    füleihez, ki érdeklődéssel figyelt a beszélgetésekre, meg-meglökve az
                    ispánját.</p>
				<p>- Hallja, hogy mit beszélnek?</p>
				<p>- Ühüm - szólt Bajmódy, aki igen szűk szavú volt, míg a bor meg nem oldotta a
                    nyelvét.</p>
				<p>Vontatottan folyt a társalgás, míg Bajmódy egyre ivott, a báró a fogait
                    piszkálta, váltig nézegette az óráját, feszengett a székén, nézegette a
                    vendégeket, akik közt személyesen is ismert nehányat, biccentett feléjük a
                    fejével, de azok idegenül bámultak rá.</p>
				<p>- Mégis csak furcsa volna - szólt elgondolkozva -, ha ezt a Napóleont rászedné
                    valahogy Metternich herceg.</p>
				<p>- Bizony - hagyta rá Bajmódy -, okos emberrel is megtörténik.</p>
				<p>- De egy Napóleonnal, Bajmódy!</p>
				<p>- Ej, hagyja el, méltóságos uram. Még velem is megtörtént. Az a gaz Gelencsér
                    Mihály hogy rászedett az éjjel…</p>
				<p>Kezdett már a Bajmódy szava megeredni, őszinte vallomást akarván tenni az
                    elfogott lovasról. Szörnyen nyomta lelkét a titok, hogy ugyanis a lovas nem volt
                    más, mint a Gelencsér öccse, a ragyabunkó.</p>
				<p>De a báró nem szerette a tárgyhoz nem tartozó melléktörténeteket, s midőn most
                    mellette ment el egy bécsi barátja és nem ösmerte meg, nevetve vágott a Bajmódy
                    szavába.</p>
				<p>- Nézze csak, Bajmódy, milyen okos ember vagyok. Váltig gondolkoztam, hogy milyen
                    álruhát vegyek magamra, míg végre felöltöztem becsületesen, és most az ördög se
                    ösmer rám. Ez az úr, aki elment, egy régi jó cimborám.</p>
				<p>- Valóban, ma kicsípte magát méltóságod, de úgy is kell. Teringette, hiszen
                    asszonyt viszünk a házhoz s ezt mégis csak ünneplő ruhában szokás.</p>
				<p>A Szepessy szeme megcsillant.</p>
				<p>- Ad vocem asszony! Rendben vannak-e a váltott lovak?</p>
				<p>- Stadlauban vár a négy pej.</p>
				<p>- Sokért nem adnám, ha még sötétben érhetnénk be Pozsonyba.</p>
				<p>- Persze - szólt Bajmódy, megint felhajtva egy pohár gránátpiros bort. - Egy
                    maradék darabka az éjből sokat érne ilyenkor.</p>
				<p>S durván nevetett hozzá.</p>
				<p>A báró arca idegesen rándult meg, szemöldjei összevonódtak, s inkább önmagához
                    szólva, a szakállába dünnyögte mintegy a gondolatai összegezéseül:</p>
				<p>- Lesz még azzal elég parádé odáig.</p>
				<p>A kaland részleteire gondolt, a különféle jelenetekre, sírógörcsökre,
                    elájulásokra stb.</p>
				<p>- Akármilyen kemény a dió, mégis csak feltöri az ember, méltóságos uram. Nincs
                    igazam?</p>
				<p>- Igaza van, Bajmódy, hanem kezd egy kicsit szemtelen lenni.</p>
				<p>- No, no - hunyorgatott Bajmódy a keresztbe álló szemeivel, olyan boldog arccal,
                    mintha a tokáját simogatnák -, tudom én ezeket, hiszen én is voltam fiatal. Én
                    is tudtam a csíziót. De hát most már tempi passati. Először a Boriska, azután a
                    borocska, utoljára a borovicska. Ez a három időszak vagyon az ember
                    életében.</p>
				<p>- Az is igaz, hanem most már mindjárt tizenegy óra, öreg, félek, megárt, ha még
                    egy kvaterkát felhajt, mert a maga eszére szükség van. Jó lesz, ha most már a
                    helyszínére megy a hintóval s egy kicsit felügyel az elhelyezkedésekre. Éjfél
                    előtt egy negyedórával én is ott leszek a szürke köpönyegemben, s a jeladás egy
                    sípolás lesz.</p>
				<p>- Hát akkor én megyek is.</p>
				<p>Fölkelt, megrázta magát s olyan józan lett egyszeribe, mintha újjászületett
                    volna.</p>
				<p>- Ad revidere, Bajmódy!</p>
			</div>
			<div type="chapter">
				<head>X. FEJEZET</head>
				<head>BORI PÁL TAKTIKÁJA</head>
				<p>A báró selyemmel bélelt batárja, melyet Párizsból hozatott, az »Onkl« című
                    korcsma udvarán állt, az állás alatt. Az »Onkl« dépendance-a volt a »Stadt
                    Frankfurtnak«. Akkoriban minden előkelő fogadónak volt egy külön függelékje,
                    ahol a lovak és a kocsisok külön tanyáztak; mert nem vasút hozta az idegeneket a
                    birodalmi fővárosba, hanem saját fogataikon érkeztek. Magyar nagyurak nem ritkán
                    elszaladtak egész Párizsig is a saját kocsijukon.</p>
				<p>Az »Onkl«-ban János, a parádés kocsis gondozta a négy szürkét. Szirotka, a hű tót
                    komornyik pedig beszerezte a szükségeseket és vigyázott a bundákra. Téglákat
                    melegíttetett a tűzhelyen: jók lesznek a kocsiban a kisasszony lábacskái alá. A
                    két bunda azonképp megmelegíttetett, hogy a cobolyprémes bundácska melegítő
                    ereje legalább az első percekre meghatványoztassék. Még virágbokrétát is
                    szerzett Szirotka, amit majd a báró átnyújt annak idején a kicsikének, mert hát
                    a nagyurak a legnagyobb hidegben is nagyurak, megcsinálják a tempót. Fázó, piros
                    orral az ördög se szagolja ugyan a virágot, de éppen ilyenkor kerül sok pénzbe,
                    és nekik csak ez kell.</p>
				<p>Bajmódy tehát mindenekelőtt befogatott, beült Szirotkával a hintóba, magára vette
                    az egyik bundát, rátette nagy talpait a forró téglákra, megszagolta a
                    kaméliákat, s konstatálván, hogy csak egy illat van a világon, a fokhagymás
                    kolbászé, megparancsolta a kocsisnak, hogy hajtson az Ungargasse 20-ik számú ház
                    alá.</p>
				<p>Útközben is pikáns volt, csintalankodott benne a sok bor, hogy azt mondja, mire
                    való két bunda ilyen alkalomhoz? Miféle gyámoltalanság! Hát nem szebb volna, ha
                    ketten összebújnának egybe? Mert a leánytest melege mégis csak különb meleg a
                    cobolyprémnél.</p>
				<p>Nem volt messze, hamar odaértek. Bajmódy kiugrott a kocsiból, s az
                    Invalidenstrassén a Magdolna-kápolna vén órája kísértetiesen kongta el a
                    kétnegyedet tizenkettőre.</p>
				<p>- Nemsokára kezdődik a mulatság - szólt Bajmódy. - Maradjanak most már itt
                    veszteg a kalitkával, míg a madarat behozzuk! Jól tartsa kend János a gyeplőket,
                    ha majd forró lesz a kása, mert egy-két lövés mégis eshetik és a lovak könnyen
                    megbokrosodhatnának. Én most egy kicsit megtekintem a környéket.</p>
				<p>Az utca csöndes volt, mint a temető, se nesz, se hang! Szörnyű holt, sivár,
                    elhagyott valami egy effajta város, ahol nincsenek kakasok és kutyák, mint
                    falun, Akik a kukoríkolásukkal és az ugatásukkal egy kis elevenséget, vidámságot
                    hoznak be. Szép fehér éjszaka volt különben, pénzt lehetett volna olvasni.
                    Fehérek voltak a házfedelek, fehérek az utcát szegélyező akácfák, melyek
                    gallytestükkel, mint valami fehérre meszelt óriás pókok, a levegőben látszottak
                    lebegni, mert az aljuk elveszett a házak által vetett árnyékban. A falak is
                    fehérek voltak (akkor még nem volt szokásban a házakat festeni), csak
                    imitt-amott verte át magát a jégvirágos ablakokon a gyertyavilág sárgás
                    derengése.</p>
				<p>Bajmódy átsétált a 23-as szám alá, azt vette szemügyre, mert voltaképpen az volt
                    a Szilvássyné intézete, magas, erős falkerítéssel, mint a zárdák, középkorias
                    kapuval, melyről kalapács lógott le. Itt csak egyetlen ablak világított az
                    emeleten, de az is éppen e percben sötétült el, mint mikor a vak ember az
                    egyetlen szemét is behunyja.</p>
				<p>Kétszer is elhaladt az épület és fundusa mellett, kopogtatván a falakat s hangos
                    morgással elmélkedvén a dolgokról: »Hát bizony ez nem Déva vára - pedig hát azt
                    is be lehet venni.« Erre a gondolatára éktelen csaholással egy véreb felelt az
                    udvarból, aki nyugtalanul szaladgált bent fel s alá. »Hm, az első ellenség« -
                    dörmögte félhangon. - (De jó volna neki visszafelelni egy kis ólommal.)</p>
				<p>Amint így nézelődnék a nemzetes úr, egyszerre csak reccsen valami a magasban (de
                    erre a reccsenésre is csak utólagosan emlékszik) s egy rettenetes súlyos dolog
                    zuhan a nyaka közé.</p>
				<p>Csak egy jajt ordított a néma éjszakába és összerogyott, mint taglóütéstől az
                    ökör, részint az ijedelemtől, részint a rázuhant tömegtől. Bár a magasból
                    szakadt le, mégsem a mennykő volt, mert a mennykő nem tud magyarul káromkodni.
                    Olyasvalamit érzett, mintha egy medve ugrott volna rá, de a medve sem tud
                    magyarul káromkodni.</p>
				<p>Márpedig az illető szörny azonfelül, hogy a Bajmódy keresztcsontját vagy
                    vállperecét talán be is törte, olyan szemtelen volt, hogy még őneki állott
                    feljebb:</p>
				<p>- Ejnye, az árgyélusát, ki ténfereg itt a lábam alatt!</p>
				<p>Összegabalyodtak a fagyos, síkos földön. Bajmódy alul maradt, szuszogott, mint a
                    duda, Szirotka a kocsi mellől kiabálta:</p>
				<p>- Cso je to? Tu szom. (Mi az? Itt vagyok.)</p>
				<p>De hisz éppen az a baj, hogy ott volt a kocsi mellett és nem itt, és hogy nem is
                    akart onnan elmozdulni.</p>
				<p>Miatta akár agyon is üthették volna a nemzetes urat, no, de ilyen szándék
                    éppenséggel nem forgott fenn, mert amint megmenekült a terhétől és nagy óvatosan
                    fölpislantott, mikéntha már a túlvilágról jönne s körülnézne előbb, hogy
                    csakugyan a régi planétán van-e megint, ámulva ösmerte fel a föltápászkodó
                    alakot.</p>
				<p>- Nini, nini, Bori Pál uram!</p>
				<p>Egy hajszállal se lehetett kisebb a Bori meglepetése.</p>
				<p>- Tyű, maga az, ispán úr? No, nézze meg az ember!</p>
				<p>- Majd agyon nyomott, - duzzogott az ispán -, de hát garabonciás diák maga vagy
                    mi a fityfene, hogy a felhőből csöppen le az ember nyaka közé?</p>
				<p>- A bizonyos különös volt - nevetett Bori Pál, a nadrágját tisztogatva -,
                    restellem is, de hát katonadolog; egy kis kémszemlén voltam ezen az átkozott
                    fán.</p>
				<p>- N, persze - vágott közbe Bajmódy -, ej, persze, hogy persze, észre se vettem
                    ezt a fát…</p>
				<p>Örült neki, hogy megvan az eset magyarázata s nem valami csodás mennyei
                    inzultusnak kell tartani.</p>
				<p>- Csak nem ütöttem meg nagyon?</p>
				<p>- Szerencséje, hogy nemesember! - mondá Bajmódy neheztelő hangon.</p>
				<p>- Nem tehetek róla és nem is szabad fölvennie, mert a közügyek mezején történt -
                    mentegetőzött Bori Pál.</p>
				<p>- A fa tetejét nevezi a közügyek mezejének?</p>
				<p>- Azt, azt. Mert mi egyébért másztam volna föl, mint a hadi plánum okáért? Be
                    akartam nézni a ház udvarára. Az ördög nem alszik. Hátha itt már mindent tudnak?
                    Egy levelet elfogott ma a báró, de hátha egy másik levél eljutott a címéhez, és
                    meg van rakva az udvar katonasággal, lehetne ott uram, még ágyú is, mi meg buga
                    fővel beleszaladnánk a kész veszedelembe. Nem tréfa az, rogo humillime. Mert
                    végre is háromszáz lélek irhájáról van szó. S ha az valami közönséges nép lenne.
                    De csupa nemesember!…</p>
				<p>- Iszen nem lehet tagadni, de…</p>
				<p>- Mondom, fölmásztam, és kémleltem a terepet, már egy jó óra óta spekulálok és
                    kombinálok fent a fán. Hát hallom egyszer, hogy fel s alá jár valaki a ház
                    előtt, mintha cirkáló őr volna. Ejnye, canis mater, ezt meg kell látnom,
                    rendőr-e vagy katona? Honnan tudjam én azt, hogy az ispán úr csinálja lent a
                    fenster-promenádét? Próbálom elhárítani a gallyakat, de nem látom jól se az
                    alakját, se a ruháját a gallyak miatt. Kissé följebb lépek egy vékonyabb ágra,
                    ahol szabadabb a látás, és puff, reccsen egyet az ág és letörik velem együtt,
                    hogy az istennyila ütött volna belé csemete korában.</p>
				<p>- Hagyjuk ezt most - ejté el a kellemetlen témát Bajmódy nagylelkűen -, a haza
                    szolgálatában a személyes sérelmek nem számítanak. Térjünk át a meritumra.
                    Lássuk, mit tapasztalt? Nem látni valami gyanúsat az udvaron?</p>
				<p>- Semmit. Azaz egy félóra előtt ki volt még a konyha ablaka világítva, és
                    minthogy éppen szemben van a fával, láttam, hogy a szolgálók, szakácsnék az
                    edényeket mosogatják bent, némely vászonnépek pedig csípőre rakott kezekkel,
                    dologtalanul »povedálnak« és viháncolnak, ami engem teljesen megnyugtatott.</p>
				<p>- Hogy-hogy?</p>
				<p>- Mert ha katonaság volna valahol a kertben vagy valami félszerben elrejtve,
                    akkor a vászonnép bizonyosan nem egymásközt diskurálna, hanem ővelök
                    legyeskednék.</p>
				<p>Tetszett Bajmódynak a következtetés, hogy szinte visszanyerte tőle a
                    derültségét.</p>
				<p>- Persze, hogy persze. Szent egy igaz! (Elmosolyodott, fejét csóválta.) Ki az
                    ördögnek jutna ilyesmi az eszébe?</p>
				<p>- Hát nincs nekem nagy eszem? - verte a mellét Bori.</p>
				<p>Bajmódy a tenyerébe csapott.</p>
				<p>- A Boriak mind kutyagyerekek - mondá barátságosan. - De most már nézzük meg az
                    embereinket.</p>
				<p>Szirotka roppant bámult a messzeségből, hogy a két összemarakodottnak hitt ember
                    nemcsak nem ölte meg egymást, hanem karonfogva távozik a Rennweg felé. Sajnálta
                    már, hogy oda nem ment.</p>
				<p>- Az emberek már mind a posztjukon vannak - felelte Bori megelégedetten.</p>
				<p>- A plánum szerint.</p>
				<p>Valóban úgy is volt. A szomszéd utcákban helyezkedtek el a ködmönös hadak. Az
                    Invalidenstrasse túlsó oldalán a Bencze-Sebestyén György emberei és az Inokai
                    Mihály csoportja foglaltak állást feltűnés nélkül, szórványosan, fel s alá
                    járkálva, kapuk alá húzódva; magába az Ungargasseba csak sípjelre vonulnak be
                    Bori Pál, Tompa Dienes, Karacsy Antal és a Veres Boldizsár legényei; ezek a
                    voltaképpeni ostromló tábor. A Bencze-Sebestyénék csapatja csak a mellékhad,
                    mely mozdulatlanul marad a helyén, s csak azon esetre rohan be az Ungargasséba,
                    ha az Invalidenstrasse felől rendőrség vagy katonaság érkeznék az ostromlók
                    ellen, ezt pásztortülök adja tudtukra, s ekkor tömörülvén, besereglenek a
                    támadók után, minélfogva azok két ellenség közé szorítva, ártalmatlanokká
                    válnak. Arra az esetre ellenben, ha a Rennweg felől jönne a rendőrség, az
                    Ungargasséval parallel futó Fasangasséban kujtorog a Samarjay Ferenc és az Antal
                    Gedeon csapatja, a balszárny, ezt ugyancsak a tülök egy e célra betanult riadozó
                    hangja szólítja be a színhelyre, hogy a rendőrség erről az oldalról is legott
                    beékeltessék a mieink közé.</p>
				<p>Megeshetik, hogy a rendőrség éppen a Fasangasse felől talál becsörtetni. No, hát
                    erre is van provideálva. Akkor Samarjay uraimék szépen, észrevétlenül behúzódnak
                    a Rennwegnek a Hauptweg felé eső részébe és ott meglapulva, bevárják nyugodtan,
                    míg a pribék had bemasírozik a színhelyre: ekkor aztán hajrá, utána,
                    bedugaszolják erről az oldalról is a kijárást, s a rendőrség bent van, mint a
                    hering a hordóban.</p>
				<p>De a legnagyobb ravaszság, vagyis mint Bori uram mondta: a »plánum karbunkulusa«
                    (mert a gyöngyöt kevesellte) az volt, hogy a háromszáz vitézből a legnagyobb
                    rész egy egészen semleges ház elé állíttatott, hogy olyan látszatja legyen,
                    mintha ott akarnának »dolgozni«. Ez volt az Ungargassét és a Landstrassét
                    keresztül szelő Barischgasse egy kis palotája, ahol a magyarfaló ex-miniszter,
                    Stadion gróf lakott. Hadd higgye a hatóság, hogy őexcellenciájának adnak itt
                    nachtmusikot »Európa végőrző seregének« daliái (ez volt akkor a divatos
                    öndicsekedés), s míg ott a szétkergetés folyik, azalatt a szomszéd utcából
                    elviszik a leányt, köd előtte, köd utána…</p>
				<p>- Hát a szekereik hol állanak? - tudakolta Bajmódy. - Mert a visszamenetelre is
                    gondolni kell.</p>
				<p>- A szekerek? Most még szanaszét. Hanem ezekkel nagy tervem van.</p>
				<p>- Ugyan?</p>
				<p>- Mikor kijelölt embereink mind bent lesznek már az Ungargasséban, a szekerek,
                    két részre osztva, bevonulnak szép rendben az Invalidenstrasse és a Rennweg
                    felől az utca két torkolatához s egy szekértábort alkotnak, amellyel innen is,
                    onnan is elbarikádozzuk magunkat, hogy csak a madár repülhet be.</p>
				<p>Bajmódy uram vidáman kiáltott fel:</p>
				<p>- No, ez már pompás, igazán nagyszerű ötlet.</p>
				<p>- Azért mondom én, hogy nagy eszem van.</p>
				<p>- Valóságos kis Napóleon. Most már szentül hiszem, hogy sikerül a dolog.</p>
				<p>- Mégpedig simán. Nem fog itt vér se folyni. Az intézetben csak asszonyok vannak,
                    meg egy kapus, no, meg a sok gyereklány; úgy megijednek, hogy ész nélkül kiadják
                    azt az egyiket, akiért jöttünk. De mit is csináljanak egyebet? Ez a sok
                    teketória egyszerűen ostobaság, hacsak, mondom, a rendőrség részéről nem
                    keletkezik valami non putarem. De hogy akkor is kihozzuk a kisasszonyt, az
                    vas.</p>
				<p>- Si vis pacem para bellum. Csak jó az, hogy sokan vagyunk.</p>
				<p>- Persze, hogy jó, mert nemcsak hogy ki kell hozni a leányzót, hanem haza is kell
                    vinni. Üldözők jöhetnek utánunk és úgy is csöppenhet, hogy vagy ők esznek meg
                    minket, vagy mi őket.</p>
				<p>Ilyen beszélgetés közt fordul be a két úr a Rennwegen a Haupststrasse felé, ahol
                    valami kávéházféle mosolygott nyájas, kivilágított ablakokkal.</p>
				<p>- Ott még nyitva van valami spelunka, Bori uram, hátha kapunk hirtelenesen egy
                    kis krampampulit.</p>
				<p>A krampampuli volt a divatos korhely-ital Bécsben.</p>
				<p>- Bizony belénk férne egy kis meleg - vélte az inszurgens hadnagy -, s ha
                    sietünk, még talán jut rá időnk. De csak úgy, hogy míg az egyik odabent iszik,
                    addig a másik künn várja a síphangot.</p>
				<p>Megkettőztették lépteiket. A Rennwegről amint betekintettek a Fasangasséba, már
                    látni lehetett járókelőket. Mintha messze, beljebb bizonytalan árnyak
                    libbennének. De maga a Rennweg egészen néptelen volt. Csupán egyetlen kapu nyílt
                    meg s azon jókedvű társaság özönlött ki a hideg éjszakába, fiatal hölgyek meleg
                    capichonokba bujtatva, kardcsörtető katonatisztek, félrecsapott cilinderű
                    uracsok. Az egyik a kedvelt, híres Volksliedet dudorászta:</p>
				<p>Jövő vasárnap Schönbrunnba megyünk,</p>
				<p>Hahó, hahó, Schönbrunnba megyünk!</p>
				<p>- No, csak menjetek! - morogta Bajmódy uram és megfájult bordáival kínosan húzta
                    irháját az előre loholó Bori után a krampampuli reményében.</p>
				<p>De, haj, a végzet kegyetlen. E pillanatban fölhangzott az éjben élesen, mintha
                    kétfelé metszené a levegőt, Szepessy báró sípja.</p>
				<p>- Edd meg! - morogta bosszúsan az ispán és visszafordult, úgyszintén katonásan
                    fordult meg a sarkán Bori Pál uram is. Ami regula, az regula.</p>
				<p>Csodálatos volt, ami történet. Mint a mesékben a varázssípocskára, egyszerre
                    nyüzsögni, mozogni kezdett az egész holt környék, mintha a föld alól bújnának
                    elő az emberek. (Hogy hol voltak ezek eddig?) Hosszú társzekerek döcögtek
                    dübörögve a fagyos utakon. Itt is, ott is egy-egy alak suhant el futva. A síp
                    pedig egyre sikongatott az Ungargasse felől: »Jertek, vitézek, jertek!« Ugyan
                    miről álmodik most fehér párnáin a szépséges Kovács Ilona?</p>
				<p>Mire Bori uraimék visszatértek az Ungargasséba, már akkor ott állt hatvan ember a
                    23-as szám előtt nagy csendességben. Egyik-másiknak baltája volt, látni lehetett
                    kötélhágcsót, feszítővasat és egyéb szerszámot. Némelyek létrákat hoztak az
                    Invalidenstrassén gyülekező szekerekről, egy ilyennek fogta az egyik végét Akli,
                    s színlelt egykedvűséggel kérdezte Málnásy uramtól: mire való lesz ez?</p>
				<p>- Ez a Jákob létrája, ecsém; ezen megyünk fel az égbe, hogy az angyalokat
                    lehozzuk.</p>
				<p>Akli incselkedett Málnásyval, hogy milyen legyen a leányzó, akit neki juttatnak
                    zsákmányul: szőke, barna, karcsú, szikár vagy gömbölyű? Most szóljon, mikor még
                    mind raktáron vannak, ne majd akkor, ha szétkapkodják a javát.</p>
				<p>- Nem kell nekem, fiam, semmilyen, nem kívánja semmi porcikám. Sőt ha tudtam
                    volna, hogy itt bizonyosan szétszedik a fehérnépeket, a feleségemet is idehoztam
                    volna még a múlt héten, isten engem úgy segéljen.</p>
				<p>Nevetgéltek, tréfálóztak, de az Akli lelke tele volt nyugtalansággal.
                    Megfoghatatlan, hogy nem mutatkozik a rendőrség! Perc perc után múlik, és nem
                    jön senki. Talán nem kapta meg a levelet a császár? Mert lehetetlen, hogy ne
                    tett volna intézkedést. Tekintete izgatottan kémlelte az utcák torkolatait.
                    Minden neszre élénken fölrezzent. Hasztalan. Háborítlanul gyülekeztek a hadak,
                    legfeljebb egy-egy későn haza baktató filiszter állt meg a tömeg láttára, sőt a
                    kíváncsiságtól vonzatva, odakullogott a sokasághoz, megtudni, mi történik. A
                    szürke köpenyes Szepessy megemelintvén a sapkáját, maga magyarázta meg az
                    illetőnek a csoportosulás okát:</p>
				<p>- Gyári munkások vagyunk, uram, akik előtt nagy út áll még reggelig. Ez a
                    gyülekezeti hely, amott állnak a szekereink és csak azt várjuk, hogy mindnyájan
                    együtt legyünk.</p>
				<p>Erre aztán a szájtátó német rendesen eltávozott, nagy csalódottan, hogy nem
                    kínálkozik semmi különös. Pedig a potya látványosság nagy csemege Bécsben.</p>
				<p>De ez csak az elején volt, míg a szekértorlaszok végképp el nem zárták az utcát;
                    azon túl már csak a szekerek mellett álltak meg bámészkodók, akiket az e célra
                    ott hagyott, németül beszélő inszurgensek világosítottak fel a fentebbi
                    formulával, úgyhogy ezek éppen úgy lehúzták az éjjeli járókelőkről a gyanút,
                    mint ahogy a tolvajok szokták a télikabátokat.</p>
				<p>A bezárt utcában most már Szepessy volt az úr s rövid tanácskozást tartott a
                    hadnagyokkal.</p>
				<p>- Hát kezdjük meg, drága az idő, nemes atyámfiai.</p>
				<p>- Kezdjük meg, de hol? - kérdé Bori uram, aki caput volt a hadnagyok közt.</p>
				<p>- Talán az elején - nevetett Szepessy.</p>
				<p>- Úgy van, az elején - hagyta rá Bori -, az eleje pedig minden dolognak a békés
                    út megkísérlése. Mert az embernek nyaka is van és a császárnak pallosa is
                    van.</p>
				<p>- Rozsdás az most - jegyezte meg fumigáló kézmozdulattal Veres Boldizsár.</p>
				<p>- Na, csak nem jó elbizakodni, Veres Boldizsár uram - ellenveté Tompa hadnagy. -
                    Akármilyen nagy vitéz is kend, de nem vagyunk ám otthon.</p>
				<p>- Hiszen ha otthon volnánk! - sóhajtott föl Bajmódy.</p>
				<p>- Nem bánom, - egyezett bele Szepessy -, kezdjük meg a béke-traktatumokat;
                    csakhogy félek, soká tart az ilyesmi, és a lassúság veszedelemmel járhat.
                    Mindegy, húzza hát meg a csöngettyűt, Bori uram.</p>
				<p>- Van itten kalapács is - szólt Bori, a kapun motoszkálva a kezével.</p>
				<p>- A kalapács nappalra való, mikor a kapus az udvaron tartózkodik, éjjel csak a
                    csengettyű célirányos, mert a drótja beszolgál a szobájába.</p>
				<p>- Jó, a csöngettyűt rángatom meg. Hanem azalatt támasszák fel a létrákat és upre,
                    föl a falakra.</p>
				<p>- Nem lesz korai? Mit csináljanak még most a falakon?</p>
				<p>- Üljenek ott, akik fölférnek, mint a varjak. Hadd lássa, aki majd kijön, hogy
                    komoly hadi néppel van dolga.</p>
				<p>Ki a karabélyokkal a ködmön alul, hadd villogjanak a sötétben!</p>
				<p>Szepessy erre is helyeslést bólintott a fejével és maga is segített tartani a
                    létrát a fölmászóknak.</p>
				<p>Bori uram ezalatt egész kedvteléssel kapaszkodott a csöngettyűbe s kihúzta meg
                    eleresztette, mint hajdan gyerekkorában az orgonaszíjakat.</p>
				<p>Legelőbb a kutya vett tudomást az akciórul. Elkezdett rémletesen vonítani.</p>
				<p>- Lőjétek le a bestiát! - parancsolta Szepessy.</p>
				<p>Egy karabély elsült, és a kutya elnémult.</p>
				<p>- Ki lőtt? - kérdé élénken.</p>
				<p>- Én - felelte a fal tetején guggoló nemesek egyike.</p>
				<p>- Helyes egy lövés volt - méltányolta a báró. - Ezennel kinevezem önt
                    fővadászommá.</p>
				<p>E fejedelmi ötlet (mert a Szepessy uradalmában pompásan dotált állás volt a
                    fővadászé) nagy lelkesedésre és szolgálatkészségre tüzelte fel a nemeseket.
                    Hiába no, úr az úr mégis.</p>
				<p>Csak Bori uram nem helyeselte a lövést, odatámasztva fülét nagy várakozón a kapu
                    kémlelőlyukához.</p>
				<p>- Nem volt tanácsos, instálom, mert most a lövéstől úgy meg találnak ijedni a
                    házbeliek, hogy senki se mer kijönni.</p>
				<p>És azért se volt tanácsos, mert Akli agyából azt a rossz gondolatot hasította ki
                    a lövés, hogy hiszen karabélya neki is van, hátha elsütné hirtelen és lelőné
                    Szepessyt, a kis Búzavirág megmenekülne tőle.</p>
				<p>A démon taszigálta a könyökét, nosza, nyúlj ahhoz a kakashoz, rászolgált a
                    szörnyeteg, ne félj, ne habozz; lovalta, ösztökélte, vakította, - de a jó embert
                    mindig kíséri a rossz szellem mellett egy jó szellem is, azért a jó ember sohase
                    tehet nagyon rosszat, ha nem hirtelenkedik, és időt hagy a jó szellemnek
                    közbeszólni.</p>
				<p>»Oh, te balgatag Akli, megmented a Búzavirágot, de magad is elpusztulsz. A hóhér
                    leüti a fejedet. Mi lesz aztán nélküled a Búzavirágból?«</p>
				<p>Persze. Igaz. Mi is lenne Búzavirágból, ha ő (Akli) nem volna többé? Rettentő
                    betekintés a jövendőbe! A Búzavirág azért megvolna, tovább élne, másé lenne.
                    Megvolna a szép szeme, megvolna a szép haja, meg az édes nevetése is, ami
                    volt…</p>
				<p>Mije nem volna hát meg? Nem volna meg az ő Aklija!</p>
				<p>És Akli éppen ettől sajnálta volna őt leginkább megfosztani, - mert Akli
                    önfeláldozó. Tehát nem öli meg Szepessyt.</p>
				<p>De nem is jó erről filozofálni, mert minek a hazugságok közül éppen a
                    legszebbiket kigyomlálni? Minek azt sejteni, hogy a szerelem is csak önzésen
                    forog, mint az aranyvár is csak kacsalábon? A fennköltség, a nagylelkűség és
                    önfeláldozás rajta csak az a csillogás, ami a virágon a harmaté; nem őbelőle
                    szivárog, nem tartozik hozzá, se a levélhez, se a pártájához, se az illatához,
                    hanem csak úgy rácsöppen a magasból, hogy néha lemossa a rátapadt sarat. Ő maga
                    puszta önzés, de isteni nedvekbe megmártogatott önzés.</p>
				<p>Akli elméjében szaporán csíráztak ki indokolások, logikus bölcsességek,
                    csillapító gondolatok és reménységek. Oh, hiszen egy leleményes fej nagy
                    pozíció. »Qui habet tempus, habet vitam« gondolta eleinte. Még mindig itt
                    toppanhat a rendőrség. Mikor a »tempus« elfogyott, egyet csavart a klasszikus
                    közmondáson: »Qui habet vitam, habet auxilium«. Minek csinálna meggondolatlan
                    merényletet? Egy kockára tenni mindent - mikor még sok kocka jöhet. Hátha az
                    utolsó percben nyílik egy modus vivendi, hogy a lány se vesz el és ő is
                    megmarad. Sőt, ki tudja… hátha már most is fölösleges minden aggodalma? Miért ne
                    lehetne, hogy a császár megkapta a levelét és legott elvitette Ilonát az
                    intézetből? Minél inkább vesztett valószínűségben minden más reménye, ez annál
                    inkább nyert. Mikor a zérusra szállt alá a többi, ebből bizonyosság lett. Mert a
                    logika is csak egy csinos elmejáték, mellyel az ember megcsalja a gyöngébb
                    fejűeket és néha önmagát is. A császár értesül a leány elleni merényletről, hát
                    elviteti. Mi is lehetne más a legmagasabb intézkedés? No, ezt bizony mindjárt
                    eltalálhatta volna. Hiszen világos, mint a nap, hogy miért nincs rendőrség
                    kirendelve. Mert nincsen kit őrizni. A Búzavirág már biztonságban van.</p>
				<p>Szabadon, teli tüdővel lélegzett fel, szorongatott szíve ismét nyugodtan kezdett
                    dobogni, midőn ellentmondást nem tűrő hangon rászól az öreg Tompa Dienes
                    hadnagy, akivel éppen e percben ösmertette meg a pipáját gyújtogató Málnásy:</p>
				<p>- Szaladj csak öcsém a kulacsomért, neked jobb lábad van. Ott felejtettem a
                    szekeremen, kérdezd meg a kocsisoktól, melyik az enyim. Erre jobbról állnak.</p>
				<p>Nem szívesen mozdult éppen a legérdekfeszítőbb pillanatban, de végre is hadnagy
                    parancsolja, s itt a hadi regula uralkodik. Feleselés lenne az engedetlenségből,
                    ráirányíthatná a Szepessy figyelmét, abból pedig nem kért, hogy Szepessy
                    fölismerje.</p>
				<p>Megindult tehát szaladva, hogy minél előbb visszatérjen.</p>
				<p>Málnásy uramnak, aki híven ügyelt rá, éppen csak azok a pillanatai voltak
                    beszámíthatatlanok, mikor az égő taplót rátette a dohányra, mikor lecsattantotta
                    az ezüst kupakot és elkezdte a tüzet szító első kiadós szipákolást fölfújt
                    arccal, mint a vizet köpködő Neptun az ugró-kutakon. Ilyenkor a világ nem
                    létezett a nemzetes úrra nézve, mert olyan lusta volt kicsiholni, hogy aztán meg
                    is becsülte a szikrát fogott taplót, nem engedvén azt kialudni. Csak mikor már
                    vígan ömlött ki a kupaklikakon a füst, akkor nézett körül ijedten.</p>
				<p>- Nini, hol van a Farkas?</p>
				<p>- Azt biz én elküldtem a kulacsomért - felelte Tompa Dénes.</p>
				<p>- Hiba volt - sopánkodott Málnásy nyugtalanul.</p>
				<p>- A cél szentesíti az eszközöket.</p>
				<p>- A cél jó, sógor, hanem azt mondják, hogy a fickó nem jó, nekem kell ügyelnem a
                    körmére.</p>
				<p>- Ne ijesztgess, Málnásy! Csak nem gondolod, hogy a kulacsomat elvinné?</p>
				<p>- Hát mi lesz már? - türelmetlenkedék Palojtay Gergely, aki más malomban
                    őrölt.</p>
				<p>- Talán siket a kapus? - találgatta Maron Pál.</p>
				<p>- Be kellene lőni az ablakon - tanácsolta Horthy József uram.</p>
				<p>- Ne sokat teketóriázzunk, törjünk be, ha nem akarnak kijönni - tüzeskedett Veres
                    Boldizsár.</p>
				<p>- És milyen bor van benne? - tudakolta Málnásy, az ő külön témáját
                    hömpölygetve.</p>
				<p>- Somlyai - felelte Tompa.</p>
				<p>- Öreg?</p>
				<p>- Olyan öreg, hogy talán még Noé apánk szűrte le.</p>
				<p>- Az ördög tudja, nem viszi-e el - felelte, visszatérve a már átugrott kérdésre
                    (Aklira vonatkozólag). - Az ember sohase bízhat senkiben. Hát itt van ez a Noé
                    is. Milyen derék embernek tartottam én is azt, és a minap azt olvassa a
                    plébánosunk egy régi krónikából, hogy nem igaz, mintha ő találta volna ki a
                    borkészítést, sokkal később találták fel, Miriri király idejében.</p>
				<p>- Hogy azt mondja, Miriri király nagy kedvelője volt a szőlőnek, minélfogva egyik
                    minisztere váltig a fejét törte, hogyan élvezhetné a király nyáron is a szőlő
                    ízét. Eszébe villan, hogy hátha kisajtolnák a bogyók nedvét és edényekbe
                    csurgatva egész éven át megmaradna a nedv, hogy iszogatni lehetne, mint a tejet.
                    Nosza, kisajtolta. Megkóstolja egy napon a király és kiköpi, hogy méreg. Van a
                    királyokban ilyen ostoba elhirtelenkedés. A bor éppen forrt az edényekben, mikor
                    egy szolga meg egy kutya bementek a helyiségbe, a szolgát is, a kutyát is halva
                    találták. Meg volt hát pecsételve, hogy a folyadék ölő méreg, és úgy is
                    tartották a hordókban, hogy majd mint ilyennek veszik hasznát. Mert a király
                    éléskamrájában csak éppen olyan becses cikk a méreg, mint a háj.</p>
				<p>- Ugyan eltalálja kigyelmed az időt a mesemondáshoz - gúnyolódott Veres
                    Boldizsár. - Meleg kemence kén’ ahhoz meg egy kis bor.</p>
				<p>- Az egyik mindjárt meglesz - szólt közbe Tompa uram. - Csak folytasd, sógor!</p>
				<p>- Hát nem is jöttek volna rá - szőtte odább a sógor -, ha a királyné nem esik év
                    múlva valami gyógyíthatatlan betegségbe. Az orvosok lemondtak róla,
                    búskomorságba esett és elhatározta, hogy elemészti magát. Kijátszván az udvari
                    frajláit, titkon belopózott a méreggel teli edényekhez, felhörpent az egyikből
                    egy bögrével és várta a halált, de eközben olyan vidám lesz, hogy szeretne
                    táncra pöndörödni. A halál persze nem következett be. Gondolta hát, hogy talán
                    keveset ivott. Másnap már két bögrével vett be és még jobb kedve szottyant.
                    Szóval, minden nap többet-többet ivott, míg utoljára is kigyógyult a bortól a
                    bajából és felfödte a nagy titkot a királynak is.</p>
				<p>- Hát aztán?</p>
				<p>- Eddig volt, mese volt, ezentúl a király is ivott, míg meg nem holt.</p>
				<p>- És alkalmasint megküldte az ottani vaskorona-rend nagykeresztjét a találékony
                    miniszternek - tódítá nevetve Tompa uram.</p>
				<p>- Dehogy. Alkalmasint már előbb lefejeztette, mikor kiköpte volt a mustot. Mert
                    úgy szokott ez lenni, ha valaki nagy dolgot csinál.</p>
				<p>- Pszt! Jönnek! - hangzott szerteszét. - Valami történik.</p>
				<p>Hullámzás támadt a tömegben, mint mikor a rozsok közt átszalad a fürj.</p>
				<p>Kulcs csikordul meg a házbeli ajtó zárjában, amit meghallottak a falon guggolók,
                    és jelentették.</p>
				<p>- Nyitják már.</p>
				<p>- Dimitri apó - dünnyögte Szepessy felvillanyozva. - No, valahára!</p>
				<p>Ekkoráig Akli is éppen visszatért a kulaccsal, de nem olyan nyugodtan, mint ahogy
                    oda ment. A kocsit megtalálta ugyan, a kulacsot is átadta a kocsis, de a
                    saraglyában ráköszönt egy cérna vékonyságú, ismerősnek látszó hang.</p>
				<p>- Dicsértessék a Jézus Krisztus! Segítség, jó uram, segítség!</p>
				<p>- Mindörökké amen. Micsoda kend?</p>
				<p>A kocsis sietett felelni nagy flegmával.</p>
				<p>- Az hadi fogoly.</p>
				<p>- Talán hadi kappan? - mosolygott Akli.</p>
				<p>- Hát nem tetszik engem megösmerni? - nyöszörgött a hadi fogoly. - Én vagyok a
                    ragyabunkó.</p>
				<p>Isten nyila nem sújthatta volna le jobban Aklit, mint ez a szó. Tehát minden
                    elveszett. A lovas és a levél a Szepessyék kezébe került. Most egyszerre előtte
                    állt egész szörnyűségében a helyzet.</p>
				<p>- Meg vagyok kötözve - panaszkodott a ragyabunkó - és fázom.</p>
				<p>- Nem segíthetek, barátom, hanem igyék egy kortyot, fölmelegszik egy kicsit.</p>
				<p>Szájához nyomta a kulacsot, melyet hangutánzás révén »Klipiklapatorium«-nak
                    neveztek a diákizáló inszurgensek. A ragyabunkó húzott belőle, amennyit tudott,
                    s tényleg úgy kotyogott ezalatt, mintha azt susogná: Klipi.</p>
				<p>…Mily különös! Így szokta valaki Aklit is szólítani.</p>
			</div>
			<div type="chapter">
				<head>XI. FEJEZET </head>
				<head>KÉTSÉGBEESETT JÁTÉKOS ONNAN RÁNTJA KI AZ ÜTŐKÁRTYÁT, AHONNAN
                    LEHET</head>
				<p>Lelkendezve rohant vissza. A kétségbeesés nem zsibbasztotta meg, de fejlesztette
                    tehetségeit. Egyik terv a másikat kergette izzó fejében. Nem érezte a hideget. A
                    hűvös éjszaka párázatai különös alakokká formálódtak fantáziájában, úszó
                    koporsók, levágott bikafejek úsztak a levegőégben és egy szán, melyet négy
                    madártestű asszony vont.</p>
				<p>Még oda se ért, útközben hallotta az öreg Dimitri fenyegető hangját az intézet
                    udvarából.</p>
				<p>- Ki az, hé? Mit akar? Micsoda spektákulum ez?</p>
				<p>- Én vagyok itt, Dimitri apó! - szólalt meg künn Szepessy németül. - Én, Szepessy
                    István.</p>
				<p>- Nem igaz! - fortyant fel az udvarbeli hang. - Szepessy István úriember, aki nem
                    jár éjjel becsületes embereket infesztálni. Ön nem lehet Szepessy István,
                    kotródjék el innen, akárkicsoda, és reggel jöjjön, ha dolga van. Azért is, mert
                    most részeg, és azért is, mert most be nem eresztem.</p>
				<p>Ezzel megfordult az öreg, hogy elmenjen, át lehetett hallani a botosai
                    csoszogásáról, hogy visszaindult, hanem egyszerre csak úgy rémlett, mintha
                    megbotlott volna: hop, hop, motyogta, majd elkáromkodta magát. Nyilván az eb
                    hullájában botlott meg!</p>
				<p>- Toppy meg van ölve! - kiáltá fájdalmasan. - Ki cselekedte azt? Rablók!
                    Gyilkosok!</p>
				<p>- Hallgasson, Dimitri, legyen esze! - szólt át ismét a báró. - Én ölettem meg
                    Toppyt, én fizetem meg az árát, eddig van; de várjon hát és értse meg a dolgot,
                    ha szívén viseli az intézet sorsát. Hiszen tudja, hogy én vagyok itt, mit
                    tetteti magát, mit ravaszkodik?</p>
				<p>- Ha tudom, se eresztem be a báró urat, a báró úr menjen most haza lefeküdni.</p>
				<p>- De van valami, Dimitri, amit még nem tud, éppen ezt akarom megmondani.</p>
				<p>- Semmit se akarok most tudni, mert én most aludni akarok.</p>
				<p>- Abból nehezen lesz valami, Dimitri apó, mert én most egy fölfegyverkezett
                    sereggel állok itt a ház előtt… Nézzen csak fel a falakra!</p>
				<p>Dimitri fölpislantott a falra a hálósapkája alól, mely egészen belógott a
                    szemeibe, s meglátván a csillagfényes éjszakában az ott hasmánt fekvő marcona
                    alakokat, csillámló fegyvereikkel, felordított hörögve:</p>
				<p>- Jézus Mária!</p>
				<p>Majd mintha nem egészen bíznék a mennyei hatalmakban, harsányan felkiáltott:</p>
				<p>- Policáj! Policáj!</p>
				<p>De már ezt fennhangon kacagták meg a falakat megszállt vitézek. Ösztönszerűleg
                    menekült rogyadozó inakkal fogvacogva a ház felé, hogy magára zárja a nehéz
                    tölgyajtót, de útközben megjött apránkint az erősebbik esze és újra
                    visszakullogott a kapu közelébe, csakhogy az erősebbik eszéhez már a gyengébbik
                    hangját használta, és az is nyájas volt, szelíd volt és reszketett:</p>
				<p>- Hát mi tetszik, báró úr?</p>
				<p>- No, lássa - felelte a báró -, most már nem olyan goromba, mint azelőtt. És azt
                    jól teszi, apó, mert mi se éppen azért vagyunk itt, hogy önt az alvásában
                    háborgassuk. De meg van is egy-két sárga csikó a zsebemben a maga számára.</p>
				<p>- Iszen jó, jó, kezeit csókolom, hát csak tessék megmondani a kívánságát.</p>
				<p>Akli megfeszült figyelemmel fogott el minden hangot s izgatottan nyitott magának
                    utat könyökével közvetlen a báró háta mögé.</p>
				<p>- Azt kívánom öntől - folytatá Szepessy -, költse fel az asszonyságot s közölje
                    vele, hogy addig én innen el nem megyek, míg Kovács kisasszonyt meg nem
                    kapom.</p>
				<p>- Oh, istenem, istenem! - óbégatott Dimitri. - Mi jut eszébe a báró úrnak?</p>
				<p>- Vagy ideadja szépszerével, vagy elvisszük erőszakkal, de ha egyszer az én
                    embereim bent lesznek, azt viszik el, aki a szemük-szájuknak tetszik, én nem
                    bírom megakadályozni.</p>
				<p>- Oh, istenem, istenem! - nyöszörgött a kapus. - Hisz a méltóságod húgocskája is
                    köztük van.</p>
				<p>- Hiszen éppen ezért kímélem a többit. Ha ezt az egyet ideadják, isten hírével
                    elvonulunk. Azért költse fel és mondja meg az asszonynak, amit üzentem. Egy
                    fertályóra gondolkozási időt hagyok neki.</p>
				<p>- Nem, nem, az lehetetlen, báró úr.</p>
				<p>- Mi?</p>
				<p>- Az, hogy odaadná a kisasszonyt. Ilyet ne is képzeljen! Mit szólna a nagyhatalmú
                    Kolowrat gróf, akit a császár küldöz a kisasszonyhoz? Ki tudja, mije a
                    kisasszony a császárnak…</p>
				<p>Akli önkéntelenül felkiáltott:</p>
				<p>- Megvan! Ez az!</p>
				<p>- Csitt, te! Mit beszélsz? - förmedt rá Málnásy uram megbotránkozva. - Mi van
                    meg, hé?</p>
				<p>Akli elröstellte magát, zavarba jött, majd akadozva magyarázta meg:</p>
				<p>- Megtaláltam a bicskámat.</p>
				<p>- Jó, jó, de azért nem kell mindjárt a hadi traktatumokat megzavarnod. Nem
                    hallod, miről van szó, és hogy ki tette le a garast?</p>
				<p>- Az ördög vigye el a magok Kolowratját - fakadt ki Szepessy -, mit törődöm én
                    vele? Megy, vagy nem megy, felkölteni Szilvássynét? Ez a kérdés.</p>
				<p>- Lássa, kedves báró úr - könyörgött Dimitri -, illendőbb vona ezt a dolgot
                    reggelre halasztani.</p>
				<p>- No, persze. Ejnye, de okos ember, mit iszik, vizet vagy bort? Hanem
                    mindenekelőtt megy-e, vagy nem megy?</p>
				<p>- És ha azt felelném, hogy nem megyek?</p>
				<p>- Akkor, édes lelkem, egyszerűen betörjük a kapukat és ajtókat, az embereim
                    összeszedik, ami szemrevaló asszonynépet találnak, minélfogva ő is közte lesz.
                    Érti-e már?</p>
				<p>- Jaj, szegény jó asszonyom, szegény jó asszonyom! - siránkozott Dimitri.</p>
				<p>- Legyen nyugodt, az asszonyságot nem visszük el, nem lesz semminemű bántódása. Ő
                    már meglehetősen be van oltva az elvitel ellen. Hé, baltások! Gyepre,
                    baltások!</p>
				<p>Odaugrott Csoltói Benjamin és a két Lenty testvér. Erős az egyik, mint a bika.
                    Sújtott a baltával, hogy még talán a hetedik utcában is táncolni látszottak a
                    házak a szörnyű csattanástól. Ropogott, recsegett a kapu és meghasadt, mint
                    egykor a bizánci a Botond bárdjától.</p>
				<p>Majd hogy meg nem hasadt a Dimitri szíve is a kapuval együtt. Mintha valami
                    kedves élőlénynek ropognának a bordái, metsző fájdalom nyilallott át a szívén és
                    megtörte az ellenállását.</p>
				<p>- Jaj, ne bántsák, báró úr, ne bántsák azt a kaput, hiszen megyek már.</p>
				<p>- Jó. Hagyják abba kegyelmetek, várjunk - aztán utána kiáltotta Dimitrinek: - El
                    ne felejtse mondani, hogy melegen öltöztessék fel a kisasszonyt, mert messze
                    útra megyünk.</p>
				<p>E pillanatban egy ablak világosodott meg az emeleten, majd gyorsan elsötétült. A
                    gyertyaláng mint valami lidércfény végigszaladt ablakról-ablakra az emeleten,
                    míg végre kezdtek a gyertyák sorban kigyúlni az egész házban. Az ötödik udvari
                    ablaknál, mely egy folyosóra nyílt, elsuhanó női alakok silhouetteje rajzolódott
                    le az ablaküvegre. Kecses, sugár derekú bakfisok, akik felriasztva, szétbomlott
                    hajjal, egy alsószoknyában menekülnek a madame szárnyai alá. Éhes tekintetek
                    csakhamar észrevették a mutogatós ablakot és odatapadtak gonosz gondolatokkal.
                    Ohó! Odafönt már észrevették a dolgot. Szegény kedves kis jószágok, hogy meg
                    lehetnek most ijedve! Ablakot persze kinyitni nem mernek, hanem valami függöny
                    mögül látnak ám mindent…</p>
				<p>Ilyen beszédek estek itt lent. Találgatták, mi lesz? Kiadja-e az asszony a
                    leányt, vagy nem? De hátha a leány nem akar? Számítgatták, hogy akkorára már
                    fölérhetett Dimitri, körülbelül már el is mondta a báró üzenetét. Most javában
                    tanácskoznak… De nagy mulatság volna ott lenni a remegő báránykák között és
                    végighallgatni ezt az éjféli tanácskozást.</p>
				<p>- Fogadni mernék - szólt Bajmódy -, hogy a fruskák egy részének tetszik a
                    veszedelmes kaland lehetősége. Sikítoznak, de titkon örülnek is. Ösmerni kell az
                    asszonyi lelket. Én nem hiszem például, hogy a paradicsomban a kígyó tanította
                    volna meg Évát az almaevésre, de élek azzal a gyanúperrel, hogy Éva tanította
                    meg a kígyót sziszegésre és marásra.</p>
				<p>Lihegve érkezett a Barischgasséból Detreházy Tamás, hogy ott két konstáblert
                    tartóztattak le, akik kérdőre vonták őket a csoportosulás miatt, hát hogy mi
                    történjék a két konstáblerrel?</p>
				<p>- Fogva kell őket tartani - parancsolá Szepessy -, és vigyázni, hogy valami jelt
                    ne adhassanak. Ha végzünk, magunkkal visszük és majd csak valahol egy
                    órajárásnyira Bécs mögött tegyék le őket sértetlenül, hadd menjenek isten
                    hírével.</p>
				<p>Detreházy elment a paranccsal, s Szepessy kivette óráját, megnézte a Palásthy
                    Ferenc tolvajlámpájánál.</p>
				<p>- Még tíz percet adok nekik, s akkor aztán »lóra huszár, kapura hajdú«, ahogy
                    mondani szokták, ámbátor lovunk nincs, de annál inkább megvan a kapu.</p>
				<p>Ekkor lépett eléje nagy vakmerőn Akli Miklós.</p>
				<p>- Megösmer-e, báró úr? - kérdé.</p>
				<p>- A hangja ismerős előttem - felelte Szepessy hanyagul, tekintetét le sem véve az
                    órájárul. - Mit akar?</p>
				<p>- Én Akli Miklós vagyok.</p>
				<p>- Ah! - kiáltott fel a báró meglepetve és önkéntelenül hátratántorodott ettől a
                    névtől. - Mit keres ön itt? Az ördögbe is, hogy jut az én embereim közé azok
                    ruháiban? Tudja-e, hogy a fejével játszik?</p>
				<p>- Éppen én is arra akarom önt figyelmeztetni, hogy a fejével játszik.</p>
				<p>Szepessy szemei vérbe borultak, öklét indulatosan fölemelte és a fogai
                    összecsikordultak.</p>
				<p>- Hogy jutott ide ez az ember? - kiáltá zordonan. - Ki merte őt becsempészni?</p>
				<p>Bori uram szeretett volna másutt lenni, hanem a virtus megkívánta, hogy
                    jelentkezzék, ötölve-hatolva dadogni kezdett valamit.</p>
				<p>- Majd elmondom én! - vágott közbe Akli. - Pozsonyban Bori uram emberei közül
                    elmaradt valaki, én ajánlkoztam helyette és ő felfogadott, ez az egész.</p>
				<p>- Eszerint ön mint kém jött nyomomba. Tudja-e, mi a kémek fizetése? Persze ön
                    írta a levelet is Kolowrathoz?</p>
				<p>- Igen, én írtam a levelet is, mert…</p>
				<p>- Kötözzétek meg!</p>
				<p>Akli összefonta mellén a kezeit, annak jeléül, hogy nem fogja magát védelmezni.
                    Bátran, megszeppenés nélkül nézett a báró szeme közé s francia nyelven
                    mondá:</p>
				<p>- Tegyen velem, amit akar, de hallgassa meg előbb, amit mondok. Elhiheti, hogy
                    tudatában voltam a veszélynek, emberei közé vegyülni, s hogy nagy oknak kell
                    lenni, ami erre késztetett. Jól eltalálta előbb, hogy a fejemmel játszom,
                    csakhogy játszom az ön fejével is.</p>
				<p>- Vajon? - szólt a báró gúnyos, megvető hangon.</p>
				<p>- Hallgassa meg az okot, amely…</p>
				<p>- Jól van, mondja el - hagyta rá Szepessy türelmetlenül.</p>
				<p>- De engedje, hogy ne itt a sokaság előtt. Népekre és országokra szóló veszedelem
                    lehetne, ha valaki megértené.</p>
				<p>Szepessy habozni látszott, de már az ő kíváncsisága is fel volt piszkálva. Akli
                    mintegy kitalálta a gondolatát, kihúzta ködmöne alól a karabélyát és átadta
                    Málnásynak.</p>
				<p>- Jöjjön! - intett neki Szepessy.</p>
				<p>Néhány lépést tettek némán a Rennweg felé.</p>
				<p>- Beszélhet! - mondá a báró.</p>
				<p>Akli óvatosan körülnézett. Egyedül voltak, csak egy macska nézte őket a szomszéd
                    párkányról a világító, veres szemeivel.</p>
				<p>- Szavát adja rá, hogy semmi körülmények közt nem közli az elmondandó titkot
                    senkivel?</p>
				<p>- Szavamat adom, csak végezzünk már! - toppantotta a báró a lábával
                    türelmetlenül.</p>
				<p>- Tehát röviden úgy áll a dolog, báró úr, hogy a kisasszony, akit ön most el akar
                    rabolni az intézetből, nem Kovács Ilona…</p>
				<p>- Hanem?</p>
				<p>- Hanem őfelsége Mária Lujza főhercegnő.</p>
				<p>Ha fényes nappal van, látni lehetett volna, hogy sápadt el a báró arca, mint a
                    halotté, de így csak a nyelve akadozásán és a rekedt hangján mutatkozék
                    megbolygatott lelkiállapota.</p>
				<p>- Mit? Mi? Hogy? Megőrült ön?</p>
				<p>Akli észrevette a lesújtó hatást és sietett rátérdepelni érveivel a zsibbadozó
                    elméjére.</p>
				<p>- No, ugye hihetetlen? Pedig mégis oly egyszerű. A császár már évek előtt tudta
                    Napóleon kedvenc tervét, beleházasodni a Habsburg-házba s ezáltal megaranyozni a
                    friss, festékszagos címerét. A mi diplomáciánk rég tisztában volt, hogy a
                    császár leányát fogja megkérni és azt is tudta, hogy kikosarazni nem lesz
                    tanácsos, mert annak szomorú következményei lehetnének. Tehát csinálni kellett
                    valamit. Egy kis ravaszság nem bolondság. Mert a császár azt is nagyon jól
                    tudja, hogy a Napóleon hatalma mégis csak álom (az igaz, hogy egy kicsit
                    hosszantartó), egy napon szétfoszlik, volt, nincs, s mehet vissza Korzikába akár
                    kecskepásztornak… Hát csak nem gondolta ön, kedves báró, aki oly éles eszű, hogy
                    egy Habsburg az édes leányát adja oda ilyen parvenünek? Ennyire egy Habsburg
                    soha alá nem szállhat, igaz-e?</p>
				<p>Csak egy hörgés volt a felelet, sajátszerű tompa hörgés, se nem olyan, mint az
                    emberé, se nem olyan, mint az állaté.</p>
				<p>Ilyenképpen mordulhat meg az ördög, ha a katlanja alól kialszik a szépen
                    megrakott tüze.</p>
				<p>- Hja, a politika! - folytatta Akli - ilyen a politika. Oh, hány titok van a
                    világhistóriában, és nincsen az a macska, aki kikaparhatná. De ki is gondolna
                    olyanra, hogy a főhercegnőt nevelőintézetben tartják közrenden levő leányok
                    között, a fogadott leány pedig adja a főhercegnőt, fenségnek hívják és
                    palotahölgyek cipelik az uszályát… Ejnye no, báró, ne bolondozzék hát!</p>
				<p>Szepessy ugyanis rárohant, fogcsikorgatva megfogta a ködmöne két szélét és
                    ide-oda rázta, mint a fát, amelyről rút hernyók potyognak le.</p>
				<p>- Ember - sziszegte -, mond, hogy hazudtál!</p>
				<p>- Igazat mondtam - felelte nyugalommal -, kötelességemet végeztem, most már az én
                    lelkem tiszta, ön pedig tegyen, amit akar.</p>
				<p>Mintha egyszerre minden erő eltűnt volna a Szepessy karjaiból, leestek lankadtan.
                    A hatalmas, fékezhetetlen ember összezsugorodott, összetört, s fogcsikorgatása
                    didergő fogvacogtatásba ment át s ezt mind egy rejtélyes nemzeti méreg okozza: a
                    lojalitás. Behat a pórusok alá, a vérbe (kivált a kék vérbe) és tejjé
                    változtatja, beveszi magát a szív rostjai közé, megüti a billentyűket:
                    hallgassatok«. A szív azonban jár még, jár, jár, kopog és érez, de nem parancsol
                    többé.</p>
				<p>- Hát mért nem mondták ezt nekem mindjárt - panaszkodott szemrehányó, bágyadt
                    hangon -, mikor még az érzésemet el lehetett volna fojtani pázsitjában?</p>
				<p>Akli nem az az ember volt, aki a helyzetet ki nem aknázza. Most ő kerekedett
                    felül és kigúnyolta Szepessyt a megjegyzéseért.</p>
				<p>- Miért nem mondtuk? No, persze, Nem szép a császártól, hogy nem volt őszinte,
                    hogy önt meg nem nyugtatta. Mert hisz az ön megnyugtatása nagyobb érdek
                    őfelségére nézve, mint egész birodalmának és gyermekének sorsa. Bizonyos
                    ellenben, hogyha minden alkalommal őszinte lett volna, azóta már a verebek is
                    csiripelnék a háztetőkön a sigillum secretummal lezárt esetet. Arra azonban még
                    kötelességem rátérni, hogy mikor ön fellépett mint kérő, a császár megijedt egy
                    kicsit a heves szenvedélytől és engem bízott meg, hogy ha veszélyesnek
                    ítélhetném szándékait a jövőben, végszükségből, de csak végszükségből,
                    közölhetem önnel, mint kamarásával, a valódi tényállást.</p>
				<p>- És miért nem közölte? - fortyant fel a báró indulatosan, mint mikor még utolsót
                    lobban a mécses végső olajcsöppje.</p>
				<p>- Mert a »végszükséget« nem láttam még akkor beállottnak. Tegnap Pozsonyban
                    vettem észre gyanús jeleket s erre beállott rám nézve a felelősségteljes
                    kényszerűség, önhöz eljutni mindenáron, még életem kockáztatásával is, s
                    megmenteni magamat, a főhercegnőt és önt.</p>
				<p>Szepessy görcsösen kacagott fel, volt benne valami erőltetett és szomorú.</p>
				<p>- Hahaha, milyen szépen tud ön mesélni, bolond uram. Ha akarom, hiszem, ha
                    akarom, kieresztem a fülemen.</p>
				<p>Akli rejtélyesen intett a kezével, majd megfogta a karját és egypár lépést előre
                    vonta a Barischgasse szögletén égő lámpáshoz. A báró tehetetlenül lépegetett
                    vele, mint egy gyámoltalan gyermek.</p>
				<p>A lámpás alatt aztán a tüszőjébe nyúlt és kivett a tárcájából egy
                    összehajtogatott papírcédulát.</p>
				<p>- Íme, olvassa!</p>
				<p>Meg volt sárgulva a papiros, halaványak a betűk, de Szepessy előtt éltek, égtek,
                    ragyogtak, mint hideg fényű csillagok. Megismerte a legfelsőbb kéz kusza
                    vonásait:</p>
				<p>»Ez egyszer igaz, amit Akli mond. Ferenc császár.«</p>
				<p>(Ez volt az a kézirat, melyet a kedélyeskedő császár a Martinecz kertész nejéhez
                    adott egykor a szőlőfürt dolgában.)</p>
				<p>Szepessy lehorgasztotta a fejét. Nem kételkedett többé.</p>
				<p>- Ezt aznap bízta rám a császár, mikor a fogságban találkoztunk, de én akkor még
                    nem hittem azt, ami bekövetkezett.</p>
				<p>- Jól van - hörögte Szepessy tompán és hirtelen léptekkel visszaindult, kezeivel
                    a levegőben kalimpálva.</p>
				<p>Akli utána baktatott.</p>
				<p>- Mit szándékozik most tenni? - kérdé bizonytalan hangon.</p>
				<p>- Azt majd meglátja! - felelte a cinikus főúr mogorván.</p>
				<p>A 20-as számú ház előtt elhaladva, ahol a hintó állt a pokrócokkal letakart
                    paripákkal, odaszólt a fel s alá poroszkáló komornyiknak:</p>
				<p>- Hozza csak utánam a bokrétát, Szirotka!</p>
				<p>Szirotka a bokrétáért ugrott s vitte ura után ünnepélyesen, gyöngéden, mint
                    valami oltári szentséget.</p>
				<p>Ezalatt letelt a fertály óra, az inszurgensek türelmetlenkedtek, mert fáztak,
                    aprózott táncban keringve egymás körül, hogy a lábuk egy kicsit melegedjék a
                    mozgástól, pedig részben megenyhült az idő, mert a hó kezdett pilinkélni, a
                    miriád csillag hirtelen eltűnt az égboltról, sőt láthatatlan lett az égbolt is,
                    piszkos, vörhenyeges pép töltötte ki a fönséges űrt ég és föld között, azonban
                    hideg, metsző szél kezdett fújni, s mintha valami ismeretlen világban odafönn
                    megrázott volna egy óriás akácfát, hullongtak a fehér virágai.</p>
				<p>- Nos? - kérdé Szepessy.</p>
				<p>- Még mindig semmi! - felelte Bori uram. - Úgy látszik, még mindig
                    tanácskoznak.</p>
				<p>Majd hosszú magyarázatokba és megfigyelésekbe ereszkedett, hogy a falon ülők
                    jelentése szerint a szolgálók azóta folytonosan vizet merítenek a kútból és
                    csöbrökben hordják fel, ami arra mutat, hogy védelemre készülnek odafönn.
                    Csakhogy nem forró olajjal vagy lúggal fognak harcolni, mint az egri nők Dobó
                    alatt, hanem hideg vízzel öntik le embereinket az ablakokból. No, az szép
                    mulatság lesz, ha úgy lesz.</p>
				<p>De van még egy veszedelmesebb jel is, a ház padlásán nyüzsgés-mozgás észlelhető,
                    a folyosóról nyíl ablakon át látni lehet, hogy valami bútorféléket cipelnek fel
                    fiatal lányok a padlásra. Kutya legyek inkább, mintsem jól sejtsek, de az
                    asszonyi ész az ördög szántóföldje, ott könnyen megteremhetett az az ötlet, hogy
                    a padlásra halmozott bútorokat meggyújtják s a fellobogó tűz ide csődíti a
                    várost… Az lenne ám a nemulass… Azért hát sietve kell cselekedni.</p>
				<p>Szepessy egy szót se hallott ebből, inkább a szél dúdolása érdekelte. Szomorú egy
                    dallam, panaszkodásféle, mintha a lelkével beszélgetne a szél. Hát csak fújj,
                    beszélj, kutya, hallgatlak!</p>
				<p>De az inszurgensek türelmetlenkedtek. Mind köréje gyűltek s éktelen lármával
                    követelték a cselekvést.</p>
				<p>- Végezzünk uram, meguntuk már, megvesz az Isten hidege. Elmúlt a fertályóra, ne
                    várjunk tovább, mert bajba jutunk.</p>
				<p>- Várjunk még - felelte Szepessy sötéten.</p>
				<p>- De egy kicsit mégis megsürgetem őket - gondolta Lenty György, s fejszéjével egy
                    irtózatosat sújtott a kapura.</p>
				<p>Alig hogy a csattanás elhangzott, nagy dérrel-dúrral szétcsapódott az emeleten
                    egy utcára nyúló ablak s egy fehér főkötős asszonyi fej jelent meg benne.</p>
				<p>Maga Szilvássyné volt, az asszony-vicispán. Mélységes csönd állt be. Mindenki
                    hallani akarta. Most dől el a kocka.</p>
				<p>- Miféle istenítélet ez? - szólt le az asszonyság haragos hangon, jóízű, ropogós
                    magyarsággal. - Micsoda banda magok? Hogy mernek itt éjnek idején tisztességes
                    emberek háza előtt ilyen ramazúrét csapni? Nem szégyenlik magokat? Pfuj,
                    gyalázat! Magyarok magok? Nem hiszem. Magok csak csürhe. Hadd lássam, hol a
                    kolomposuk. Szép mákvirág lehet.</p>
				<p>Annak a fejével akarok beszélni. Ha nem fél egy asszonyszemélytől, hát álljon
                    ide, jelentse magát.</p>
				<p>De már ezt nem tűrhette Málnásy uram, fölfortyant.</p>
				<p>- Hallgass, szoknya, mit tudod te megítélni a dolmányt?</p>
				<p>- Én szoknya vagyok, az igaz - pattogott az asszonyság -, de ti nem vagytok
                    dolmány, hanem csak kapca, és ha el nem takarodtok innen, de mindjárt…</p>
				<p>Szepessy e percben félretaszította Málnásyt és ő lépett ki az első sorba.</p>
				<p>- Itt vagyok, madame.</p>
				<p>- Úgy? Maga van itt? És melyik korcsmából jön uraságod? Mondhatom derék dolog.
                    Szép magyar mágnás. Dicsőségére válik az országnak és a magas úri rendnek. No
                    hát, mit akar, méltóságos négyesi Szepessy István báró úr?</p>
				<p>- Semmit - szólt a báró szelíden -, azaz alig valamivel többet; mindössze egy
                    bokrétát szeretnék átadni Kovács kisasszonynak.</p>
				<p>Az inszurgensek édesdeden vihogtak a báró kijelentésén. Tetszett nekik, hogy
                    ilyen finom formában adja be a szándékát. Az úr mégis úr, hiába.</p>
				<p>Szilvássynét azonban hidegen hagyta az ékes forma. A kígyó a rozmaring-bokorban
                    is kígyó marad.</p>
				<p>- Kovács kisasszony először is nem kívánja a maga bokrétáit, másodszor nem szokás
                    éjjel hozni bokrétákat fiatal leányoknak. Ön gonosz ember és tudom én, hogy
                    sötét szándékot forral, de figyelmeztetem…</p>
				<p>- Igazán, nincs egyéb szándékom, madame, és ha ön megengedi, hogy egyik emberem
                    fölvihesse létrán a bokrétát és az ablakba tegye, rögtön el fogunk vonulni.</p>
				<p>Szilvássynét meglepte a Szepessy sajátságos, lázas hangja, melyből valami
                    végtelen szomorúság csengett ki.</p>
				<p>- Becsületére mondja? - kérdé élénken, bizonytalanul.</p>
				<p>- Becsületemre - felelte Szepessy ünnepélyesen -, és mondja meg neki - s itt
                    majdnem fuldokló, ziháló lett a szava -, mondja meg neki, hogy… hogy azt üzenem,
                    sohasem fog engem többé látni. De mondja meg.</p>
				<p>- Jó, hát átveszem a bokrétát, de csak egy ember jöjjön a létrán.</p>
				<p>Az inszurgensek meglepetve súgtak össze. Hát mi ez? Mit akar? Sehogy se értették,
                    hová vág ez az új ravaszság. Bori uram a vállait vonogatta, hogy föl nem
                    foghatja, mi történik.</p>
				<p>- Hozzanak egy létrát! - parancsolá Szepessy.</p>
				<p>A létra csakhamar előtermett.</p>
				<p>- Menjen fel, Szirotka, és nyújtsa fel a bokrétát az asszonyságnak.</p>
				<p>Szirotka is szót fogadott, fölhágott a létra közepéig s onnan felnyújtotta a
                    kaméliabokrétát. Szilvássyné átvette és becsapta az ablakot.</p>
				<p>- Jó éjszakát, báró Szepessy, jó éjszakát!</p>
				<p>Úgy rémlett, mintha a többi ablakoknál is megmozdultak volna a függönyök s az
                    ablakbecsukás zajától kandi tündérek s bohókás villik rebbennének szét.</p>
				<p>- Hát mármost mi lesz? - rohanták meg Szepessyt a hadnagyok.</p>
				<p>- Hazamegyünk - felelte mogorván, de mégis egy önkéntelenül kitört sóhajjal.</p>
				<p>Lett erre zsivaj, méltatlankodás, elégedetlenség, mindenki a bátorságát
                    fitogtatván, hogy neki veszedelem kellett volna.</p>
				<p>- Hogy? Haza? Most? Így üresen?</p>
				<p>- Így üresen - ismételte Szepessy keserűen.</p>
				<p>- De hát miért jöttünk akkor voltaképpen?</p>
				<p>- Hiszen látták, - szólt csendes melancholiával - egy bokrétát hoztunk.</p>
				<p>- Ennyien?</p>
				<p>- Hát ennyien.</p>
				<p>- Pedig milyen szépen volt kigondolva! - bosszankodott Bori.</p>
				<p>- Milyen híre lett volna! - licitált rá Málnásy.</p>
				<p>- Egy bolond háromszázat csinál - gúnyolódott Palojtay uram, de persze csak ad
                    amicas auras, ennek is, annak is megsúgván ezt a velős észrevételt.</p>
				<p>- Furcsa, furcsánszky! - csóválta a fejét Bori. - Soha még én ilyet nem láttam,
                    mióta a bába megfürösztött. De legalább már azt mondja meg méltóságod, mi
                    változtatta meg így egyszerre?</p>
				<p>A gőgös főurat sértette most a tolakodás. Szerencse ilyenkor a kevélység,
                    legalább elnyeli egy percre a bánatát.</p>
				<p>- Nem kell ám mindent tudni - vetette oda félvállról, mogorván. - Mindent csak az
                    Isten tud. Abból, az igaz, ő sokat hagy tudni az embereknek is, de egy részét
                    megtartja magának. Én ugyan nem vagyok isten, de báró Szepessy mégis vagyok, és
                    csak annyit kötök a kegyelmetek orrára, amennyi éppen szükséges; némelyeket én
                    is magamnak tartok meg, lelkem Bori uram.</p>
				<p>Hiába való volt tehát minden rezonirozás, csak föl kellett szedni a sátorfákat s
                    hazamenni leány nélkül, dicsőség nélkül.</p>
				<p>Egy óra múlva már olyan csendes volt az Ungargasse és tájéka, mint egy kripta és
                    az egész vitézi kalandokból másnapra vagy későbbre nem maradt fenn egyéb nyom,
                    csak a Kvilnicsek Nep. János és a Prioner Sebestyén konstáblerek rendőri
                    jelentése, hogy őket egy bőrködmönökbe öltözött embercsorda, mely az elmúlt
                    éjjel, éjféltájban ismeretlen célból ellepte a Barischgassét, az Ungargassét és
                    a mellékutcákat, elfogta, megkötözte s magával vitte hajnaltájban ki a városból
                    egy mérföldnyire s ott különböző csúfondáros magyar káromkodások közt
                    hazabocsátotta. Ők maguk pedig hosszú szekereken tovább kocogtak az országúton
                    Magyarország felé.</p>
				<p>Stohlen lovag felette megbotránkozott a jelentésen:</p>
				<p>- A két gazember alkalmasint holtrészeg volt. Az egyik bizonyosan álmodta a
                    dolgot, a másik pedig, aki annyira »matsch« volt, hogy nem emlékszik semmire,
                    elhiszi neki.</p>
				<p>Elcsapatandó mind a kettő.</p>
			</div>
			<div type="chapter">
				<head>XII. FEJEZET</head>
				<head>DER KAISER HAT DIE SPENDIERHOSE AN…</head>
				<p>Akli észrevétlenül tűnt el társaitól, a nagy hazakészülődési zavarban senki se
                    ügyelt rá, esze ágában sem volt visszamenni a gúnyájáért, hanem meghált egy kis
                    korcsmában, az Alte-Ringen, s másnap reggelre beszerezve a szükséges ruhákat,
                    audienciára jelentkezett a császárnál, nem egészen nyugodt lelkiismerettel a
                    nagy szorultságban előrántott Mária Lujza-féle ötlet miatt és nagy
                    bizonytalansággal jövendő sorsa iránt. Mert fogalma sem volt, miért kellett a
                    fogságban szenvednie, azt sem tudhatta hát, mit akar vele a császár, megbocsát-e
                    neki, visszafogadja-e szolgálatába, vagy csak a büntetését enyhíti meg, szabadon
                    hagyja, de száműzi udvarától.</p>
				<p>A császárnál az erdélyi kancellár, Nopcsa Elek volt bent, aki ez idők szerint
                    Bécsben lakott, de karácsonytájt minden évben Erdélybe utazott s ilyenkor
                    rendesen instrukciókért jelentkezett a legfelső helyen. Az uralkodó, aki igen
                    keveset tudott Erdély felől (szegény Erdély mindig mostoha gyermek volt), valami
                    csekélységet kötött ilyenkor a kancellár szívére, leginkább ezt:</p>
				<p>- Szorítsa a népet, édes Nopcsa, hogy krumplit ültessen. Mert az nagy
                    jótétemény.</p>
				<p>Nagyanyjától, Mária Teréziától hallotta, hogy az erdélyieket, kivált a
                    székelyeket, karhatalommal kellett szorítani a burgonya ültetésére, de még a
                    karhatalomnak is ellenszegültek, s amit egyszer a jó »groszika« mondott, az
                    mindig megmarad az ember emlékezetében.</p>
				<p>Ez alkalommal azonban még a szokottnál is kegyesebb volt Ferenc Erdély iránt, s
                    fölemlítvén a krumplit, mint olyat, melynél atyai szíve nem tud jobbat ajánlani
                    népének, egyszersmind a lelki élvezetekről is megemlékezett s íróasztaláról egy
                    papírtekercset felvevén, átnyújtotta a kancellárnak.</p>
				<p>- Ez a Haydn himnuszának a kottája - mondá kegyesen mosolyogva. - Íme, vegye ezt
                    a példányt. Ez még valami új lesz az ön hazájában, és merem mondani, hogy ha
                    elterjed, nagy gyönyörűséget fog szerezni egykor a lakosságnak.</p>
				<p>- Oh, bizonnyal - felelte Nopcsa mélyen meghajolva és a könnyekig elérzékenyülve
                    vevén át a »Gotterhaltét«. - A magyarok tombolni fognak a lelkesedéstől e
                    dallamokon.</p>
				<p>(Császár és kancellár derék, jóakaratú emberek lehettek, de mint jósok igazán nem
                    váltak be.)</p>
				<p>A kancellár távoztával Aklit jelentette a szolgálattevő kamarás. Az uralkodó
                    szinte felvillanyozva kiáltott fel:</p>
				<p>- Ah, Akli! Itt van a gonosz fickó! No, az derék! Hát jöjjön be.</p>
				<p>Kisvártatva belépett és térdre vetette magát az uralkodó előtt.</p>
				<p>- Köszönöm fölségednek, hogy megkegyelmezni méltóztatott.</p>
				<p>- Ugyan keljen föl! - förmedt rá a császár jóságosan. - Mit komédiázik? Hiszen
                    voltaképpen én hibáztam. Tudom, hogy ártatlan volt. Félrevezettek, ez az egész.
                    De úgy kell. Minek ír olyan verseket, amelyeknek két értelme van? Az csak a
                    zsidóknál van, carissime, és nem a keresztény poétáknál, hogy hátulról
                    olvasandók visszafelé. Honnan tudhattam volna én azt?</p>
				<p>A régi levegőben legott megtalálta Akli az ő régi hangját.</p>
				<p>- Nagyon is tudhatta volna fölséged, mert jeruzsálemi király is.</p>
				<p>A császár jóízűen nevetett, aztán egyszerre elkomorodva tekintett végig régi
                    kedvencén.</p>
				<p>- Szegény Aklicska, hogy lesoványodott. S ezt mind a rossz császár okozta, egy
                    rossz versért. Ugye sokat szenvedett? Hiába tagadja, látom az arcán. De most már
                    megint minden jó lesz, minden a régibe tér vissza, marad, mint eddig, az
                    udvarnál. Lássa, a császár is hibázik néha, de ha belátja, magával szemben is
                    igazságos, nem ok nélkül vereti pénzekre jelszavát: Justitia regnorum
                    fundamentum.</p>
				<p>Jó puha szíve volt a császárnak, s a puha szíve lágy szavakat sugallt neki,
                    melyekkel úgyszólván simogatni tudta azt, akihez szólt.</p>
				<p>- Tehát a Napóleon-versért lettem elítélve? - dünnyögte Akli, mintegy
                    önkéntelenül, önmagához. - No, ugyan törhettem volna a fejemet, míg ezt valaha
                    kitalálom.</p>
				<p>- Akarom tehát - folytatá a császár előbbi szép gondolatát némi lendülettel -,
                    hogy velem szemben is igazságot nyerjenek nálam hű alattvalóim és szolgáim,
                    azért is ezennel felszólítom, kívánjon a kiállott szenvedések kárpótlásául
                    valamit.</p>
				<p>A császár szinte szép volt e szavaknál, valami fenséges kisugárzás a homlokából
                    glóriát vont köréje (mintha rajta lenne a korona és az fénylene, pedig nem volt
                    rajta). A földi isteneket, császárokat, királyokat az ilyen pillanatok emelik a
                    valódi istenek fölé, mert a valódiak csak indirekte ajándékozhatják meg a
                    halandókat.</p>
				<p>Hanem biz azzal csínyján kell bánni, mert nagyon költséges mulatság (királynak is
                    csak ritkán futja) »fehér lapot« adni valakinek, hogy írja rá, ami szívének,
                    lelkének jó, szemének, szájának tetszetős.</p>
				<p>Akli valóságosan elszédült, összetört e nagy kegy horpasztó súlya alatt. Feje
                    zúgott, arca kigyúlt. Kétszer is megpróbálta, hogy valami köszönetet rebegjen,
                    de nyelve megtagadta a szolgálatot. Ami érzés volt benne, az nem tudott
                    hangokban kijönni, hanem csak folyadékban tört ki a szemein át.</p>
				<p>A császár méltányolta elérzékenyülését (sőt jól esett neki) és segítségére
                    sietett.</p>
				<p>- Jó, jó, tudjuk az ilyet. Nehéz az ilyenben határozni. Hát ne is feleljen most,
                    hiszen ráérünk, gondolkozási időt hagyok. Menjen most a szobájába és
                    hányja-vesse meg higgadtan, mi legyen az, amit önért tehetek. Csak aztán ne
                    valami bolondot kívánjon, kedves Akli!</p>
				<p>Az örömtől mámorosan tántorgott ki a császár dolgozószobájából. Nagy volt a
                    meglepetése, mikor mindent úgy talált régi lakosztályában, amint elhagyta,
                    ruháit, könyveit, apróságait - csak a kéziratai voltak felturkálva.</p>
				<p>Délután az Ungargasséba készült, s lelke repesve édelgett az első találkozás
                    kiszínezésében. Mit fog mondani a Búzavirág, ha meglátja? Hátha még megtudja
                    valamikor, hogy ő mentette ki nagy fifikával a Szepessy karmaiból? De hátha a
                    császár is megtudja a csínyt, amit a cédulájával elkövetett? (Homloka elborult,
                    de csak egy percre). Ej, meg fog bocsátani. Hiszen egy kis hazugságot mindig
                    befed egy megakadályozott bűn. De hátha Szepessy is megtudja a csalást. (És Akli
                    hátát elfogta a borzongás.) Ez, ez! Ha Szepessy megtudja. Ezt ugyan nem teszi
                    zsebre az a nyers, rabiátus ember. Ebből nagy veszedelem kerekedhetik rá.
                    Megöli, semmi kétség. Pedig most olyan becsesnek tűnt fel előtte az élet, olyan
                    szép a világ! Keresztezték egymást fejében a felhős sejtelmek, napsugaras
                    remények. Hanyatt feküdt a pamlagon s hízlalta a lelkét a császár ígéretével s
                    elvonult előtte, ami csak becses van a világon, a földi boldogságok, kincsek
                    nagy kirakata. Jaj, melyikhez nyúljon?</p>
				<p>Az idő pedig futott, gyorsan futott, dél lett, ebédre hívták a tiszti táblához,
                    ebéd után pedig, mikor már éppen menni készült a nevelőintézetbe, a császár érte
                    küldött, hogy sakkozni akar. Akli visszatérte eszébe juttatta szenvedélyét,
                    melyet pedig abbahagyott volt, mert az udvaroncok mindig úgy játszottak vele,
                    hogy ő nyerjen, csak az egy Akli merte megmattozni. Emiatt mindig ingerült lett
                    Aklira, de azért mégis csak vele szeretett játszani.</p>
				<p>A császár már ott ült a mahagóni-asztalkánál a kiterített ostábla előtt, midőn
                    Akli belépett, az elefántcsontból való turbános törököket bástyáikkal,
                    lovaikkal, szultánjukkal együtt már fel is állította unalmában, szembe a maga
                    csontkatonáival, úgyhogy mindjárt kezdeni lehetett.</p>
				<p>A császár különben kedvetlen volt, vagy legalább unott, és Akli szerette volna,
                    ha most egyáltalában nem esik említés a délelőtti tárgyról. Nem is szólt a
                    császár semmit, pedig bár most szólt volna, mert később még jobban
                    elkedvetlenítette néhány hibás húzása, minélfogva előre látván a játszma
                    kimenetelét, bosszúsan seperte le a figurákat a tábláról.</p>
				<p>- Megadom magamat. Ma lusta vagyok gondolkozni - s ezzel felkelt az
                    asztaltól.</p>
				<p>Akli szintén fölkelt és örült titkon, hogy gyorsan vége lett, elmehet még az
                    Ungargasséba; meghajlott, hogy távozzék, de a császár váratlanul
                    visszaszólította az ajtótól.</p>
				<p>- Nos, kigondolta már, hogy mi az, amit önért tehetek?</p>
				<p>Akli szíve hevesen kezdett dobogni.</p>
				<p>- Igen, felség - felelte remegő hangon.</p>
				<p>- Nos?</p>
				<p>- Félek, felséges uram, hogy talán túllépem a köteles szerénységet és…</p>
				<p>- Csak bátran, carissime - biztatá a császár nyájasan, de korántsem a délelőtti,
                    kisugárzó melegséggel.</p>
				<p>Őfelsége kihűlt azóta - s a fehér lap már nem volt egy nagylelkű fölbuzdulás,
                    mint a fogantatásánál, hanem csak egy elintézésre váró ügy, egy restáncia a
                    császár napi teendőiből.</p>
				<p>Akli összeszedte erejét, legyőzte valamennyire elfogultságát, és így szólt
                    tompán, félénken:</p>
				<p>- Tegyen meg engem fölséged nemes emberré és ajándékozza nekem Akli községét.</p>
				<p>A császár nem felelt mindjárt, nem mutatott se csodálkozást, se beleegyezést, de
                    a homlokán kiélesedett a történelmi nevezetességű három redő, s rendes szokása
                    szerint fel s alá járt a teremben, petyegette az ujjait, míg végre megállt Akli
                    előtt.</p>
				<p>- Hja, hja. A dolog, tudja, nem olyan egyszerű, ahogy ön gondolja… Hiszen
                    megígértem, az igaz… de én valami hivatalra, valami állásra gondoltam. S ön, ha
                    jól értem, egy donációt akar…</p>
				<p>Akli egy szót sem felelt, lesújtotta a császár viselkedése, mint egy
                    mennykőcsapás. Nézte, ellenállhatatlanul nézte a sivár valóságot. Országok és
                    milliónyi népek urát, amint küzd benne a fösvény ember a királlyal.</p>
				<p>- Bocsánat, felség, ha talán…</p>
				<p>- Nem, semmi, semmi. Nem teszek magának szemrehányást. A világért se haragszom.
                    Maga végre is jó ember én is jó ember vagyok, hát megegyezünk. Hiszen nem azért
                    mondom, de lássa, rossz világ van, sanyarú világ van. S ma már valami szokatlan
                    dolog a donáció. Kiment a divatból. De maga szeretné föléleszteni. No, persze.
                    Hja, csakhogy egy kicsit nehezen megy. Mert honnan? Ma a császárnak is körül
                    kell néznie, ha élni akar. Nem úgy van, mint régen volt. (A császár mélyen
                    sóhajtott s elmerült gondolataiba, aztán újra fennhangon szőtte észrevételeit.)
                    Ma már a só se olyan sós, mint azelőtt. Minden elromlott, összezsugorodott.
                    Könnyű volt az elődeimnek dominiumokat ajándékozni, ámbár kár volt. De ma már a
                    forradalmak se érnek semmit, haszon nélküli kellemetlenségek. Hiszen ért engem,
                    carissime (nevetett föl a császár, mintegy elöljáróban egy tréfás mondásának),
                    nem hoznak a konyhára semmit. Hajdan a Rákócziak után egy tömeg uradalom maradt,
                    könnyű volt Leopoldusnak örömet csinálni másoknak. De micsoda forradalmak vannak
                    ma! (Fumigative legyintett kezével.) Nem valami kövér falatok. Hiszen tudja,
                    mire gondolok. A Martinovicsokra. Mert már csak az effajta szegény ördögök
                    acsarkodnak a trónus ellen, s azoknak legfeljebb a fejét lehet elvenni. Hát
                    iszen, ami illeti a nemességet, abban nem forog fenn nehézség, de a másik, a
                    falu… micsoda falut is mondott?</p>
				<p>- Aklit.</p>
				<p>- Hát van ilyen falu?</p>
				<p>- Igenis, Ugocsamegyében.</p>
				<p>- És hogy jutott eszébe?</p>
				<p>- Mert hogy a nevem az.</p>
				<p>- Ohó! - nevetett fel a császár vidáman, mint akinek hirtelen valami kisegítő
                    ötlete támadt. - Előttem ez nem jogcím, carissime, sőt ellenkezőleg. Én nem
                    helyeslem a Napóleon-verset elölről olvasva, hanem csak hátulról olvasva,
                    következésképp nem is honorálhatnám a poéta nevet elölről olvasva, hanem
                    legfeljebb hátulról lehetne…</p>
				<p>Szikra szikrát csal ki. A császár ötlete villámhirtelen ötletet gyújtott az Akli
                    fejében is. Mély hódolattal hajtotta meg magát.</p>
				<p>- Hát én nem bánom, felséges uram. Úgy is jó. Vegyük hátulról a nevemet, és amit
                    jelent, azt adja nekem felséged. Akli község helyett.</p>
				<p>- Hogy érti azt?</p>
				<p>- Hátulról Akli annyit tesz, mint Ilka.</p>
				<p>- És mit tesz »Ilka«?</p>
				<p>- Ilka magyarul annyi, mint Ilona vagy Heléna.</p>
				<p>- Ah!</p>
				<p>Akli arca kigyúlt, szemei élénken csillogtak.</p>
				<p>- Adja nekem császári felséged feleségül Kovács Ilkát.</p>
				<p>A császár meglepetve kiáltott fel, miközben egyre csóválta fejét.</p>
				<p>- Akli! Vén gyerek! Mit kell hallanom? Milyen dolgokon jár a maga esze? Hát
                    megbolondult?</p>
				<p>- Talán. Mert a szerelem semmi esetre sem józan állapot, és én szerelmes vagyok,
                    úgyhogy a fölséged egyetlen szava - folytatá pátosszal (ami pedig nem volt
                    szokása) - megnyitja számomra vagy a mennyet az angyalok kórusának elbűvölő
                    zenéjével, vagy a pokol mélységes gyehennáját az ördögök csordájának
                    vartyogásával.</p>
				<p>A császár elmosolyodott, mert oly furcsán illett Aklihoz a szónoki pátosz, mintha
                    a házi macskának szárnyai támadnának és fölrepülne a felhők közé.</p>
				<p>- Nincs rossz ízlése, carissime - felelte flegmával -, de hát ővele mi van,
                    ővele, a leánnyal?</p>
				<p>- Azt hiszem, ő is szeret.</p>
				<p>A császár fölhúzta szemöldeit és tréfásan vonogatta a vállát.</p>
				<p>- Akkor azután semmi közöm hozzá: ha a lány is akarja. Volenti non fit injuria.
                    Hanem azért el nem hallgathatom, hogy ön nem szépen viselte magát.</p>
				<p>- Én, fölség? - hüledezett Akli.</p>
				<p>- Sőt, úgy látszik, sikkasztott a prókátorok formulája szerint - folytatá az
                    uralkodó -, mert a megőrzésére bízott kincset saját céljaira fordította.</p>
				<p>- Oh, fölség - mentegetőzött Akli, e magasztos pillanatban nem tudván leszállani
                    a tréfa prózájáig -, ártatlan vagyok ebben: a szerelem jön és távozik
                    észrevétlenül, mint az álom…</p>
				<p>- Hát igen - felelte a császár komolyan.</p>
				<p>- Beleegyezik fölséged? - kapta fel mohón a szót Akli.</p>
				<p>- Mit is tehetnék egyebet? - szólt a császár. - Ámor nekem nem alattvalóm.</p>
				<p>A kamarás e pillanatban Norbonne francia követet és Metternich Kelemen herceget
                    jelentette.</p>
				<p>A császár távozást intett a köszönetet rebegő Aklinak, s a belépő urakat azzal a
                    fejcsóválással kísért, önkéntelenül elröppent felkiáltással fogadta:</p>
				<p>- Micsoda különös neveik vannak az embereknek.</p>
				<p>Norbonne a Mária Lujza házassági ügyében jött tárgyalni az elmenetelt és egyéb
                    részleteket illetőleg, a ravasz analizáló Metternich azonban ez egész tárgyalás
                    alatt, sőt még a kihallgatás után is sokáig igyekezett kitalálni a császári
                    ajkakról kicsúszott titokzatos felkiáltás értelmét. Valami különös, nagy háttért
                    keresett mögötte! Pedig milyen jelentéktelen kicsiség volt az általuk most
                    előkészített világtörténelmi drámához képest!</p>
			</div>
			<div type="chapter">
				<head>XIII. FEJEZET</head>
				<head>MIKOR A BIMBÓ RÓZSA AKAR LENNI</head>
				<p>Akli lábai alatt égett a föld, boldog volt, szerette volna kikiáltani az egész
                    világnak: Az enyém ő. Nekem adta a császár. Halljátok, nekem adta!</p>
				<p>Egy percet sem késett, rohant le a lépcsőkön a legelső kocsiállomáshoz,
                    belevetette magát egy droskéba és az Ungargasséba hajtatott a 23. szám alá.</p>
				<p>Huszonharmadik szám! Milyen szépen hangzik. Szavalni lehetne. Mennyi édesség egy
                    számban!</p>
				<p>Behúzta fejét prémes kabátja gallérjába (bár egy csöppet sem fázott), és egy
                    örökkévalóságnak tetszett neki, míg a vágtató lovak végre odaértek a 23.
                    számhoz, ahol leugrott könnyedén, ruganyosan. Körös-körül csendes volt minden az
                    utcában, csak a meghasogatott kapu mutatta az éjjeli események nyomait. Dimitri
                    előjött a csöngetésre, és miután Akli megnevezte magát, örvendezve bocsátotta
                    be.</p>
				<p>- Istenem uram, kit látok! Milyen rég volt szerencsénk!</p>
				<p>- Nem voltam Bécsben, kedves öregem, odahaza voltam.</p>
				<p>- Ah, szegény kisasszony, hogy búsult.</p>
				<p>- Búsult? - kérdé Akli vidáman, mintha hájjal kenegetnék a szívét. - És miért
                    búsult volna?</p>
				<p>- Hát csak sajnálta önt - felelt Dimitri zavartan -, hogy izé (kereste az
                    alkalmas szót), hogy »szabadságon», hogy odahaza tetszik lenni.</p>
				<p>A szabadságon szót megnyomta Dimitri, mintegy értésére akarván adni Aklinak, hogy
                    ő jól van informálva, de mint »finom» kapus, barátja a sima beszédnek.</p>
				<p>- Nos, és hogy van a kisasszony, nincs semmi baj?</p>
				<p>- Isten valahogy megőrzött bennünket, magam sem tudom hogy. (Ájtatosan ég felé
                    emelte a szemeit.)</p>
				<p>Isten meg én - gondolta Akli és fennhangon hozzátette:</p>
				<p>- Azt akarja ön mondani, hogy történt valami?</p>
				<p>- Oh, dehogy. Isten ments. Semmi se történt, uram. (Oly ártatlan képpel tudott
                    hazudni, mint egy miniszter.)</p>
				<p>- Hol beszélhetnék a madame-mal?</p>
				<p>- Az írószobában van.</p>
				<p>Madame Szilvássy felette barátságosan fogadta a látogatót.</p>
				<p>- Isten hozta. Ejnye, de kapóra jön! Éppen instanciát írok Kolowrat grófhoz, hogy
                    a Kovács kisasszonyt vegyék ki az intézetből, mert itt veszedelemben forog ő is,
                    az intézet is, és az én egzisztenciám is. Én nem állok jót többé semmiért.</p>
				<p>- De én jótállok - felelte Akli.</p>
				<p>- Ej, ön legfeljebb csak tegnap szabadult ki, mondta nekem a Búzavirág, hogy
                    kegyelmet fog kapni, neki köszönheti Akli úr. Ön, mondom, legfeljebb tegnap jött
                    vagy ma, és fogalma sincs a történtekről.</p>
				<p>- Én mindent tudok, asszonyom, a tegnap éjjeli eseményekről itt az utcában.</p>
				<p>- Hogyan? - kiáltott fel Szilvássyné elsápadva. - Már beszélik a városban? Hisz
                    akkor az intézet renomméeja el van veszve. Leányaikat hazaviszik innen a szülők.
                    Vagy talán csak a gaz Dimitri fecsegett önnek? Szóljon, uram, az istenért!</p>
				<p>- A városban semmit se tudnak, madame, és Dimitri hallgatag, mint a csuka, de én
                    magam itt voltam az éjjel az ostromlók között, bőrködmönben, tüszővel,
                    karabéllyal, mint a többiek, és őrködtem önök felett.</p>
				<p>Nyílt most az ajtó, felrántotta szelesen, pajkosan egy szép keskeny kezecske, és
                    betoppant a Búzavirág, téglaszín szoknyája suhogásával üde szellőt hajtva, szép
                    szöszke hajával illatot.</p>
				<p>- Jó estét Klipi-Lipi, jó estét!</p>
				<p>Csengett a hangja vidáman, édesen, elfogulatlanul, mint egy csicsergő madáré.
                    Odaszaladt Aklihoz, megragadta mind a két kezét, rázta, lóbázta egy darabig,
                    aztán gyerekesen hátravetette a felső testét s elkezdett iregni-forogni Akli
                    körül, hogy a szoknyái harangalakra fölpuffadva repkedtek körülötte. A »tengely»
                    (Akli) is, bár ügyetlenül meg-megtántorodva, de kénytelen volt vele
                    fordulni.</p>
				<p>- Ni, bizony kiszakítja a kezemet - nevetett Akli, és nézte, nézte nagy
                    gyönyörűséggel, nem tudott vele betelni, miközben egyre ismételte: - Hogy
                    megnőtt, hogy megnőtt, mint egy jegenye.</p>
				<p>- Búzavirág! - szólt a madame szigorú tekintettel. - Micsoda viselkedés ez! Akli
                    úr nem játszópajtás, se nem gyerek már, se még nem bácsi.</p>
				<p>- Persze, ő csak Akli. De mikor én úgy örülök, hogy újra látom, hogy nincsen
                    semmi baja.</p>
				<p>- Hiszen jól van, gyermekem, helyes, hogy örülsz, de az örömet is bizonyos
                    esztétikus formák közt illik mutatni. Éppen ez a nevelés művészete.</p>
				<p>- De lássa, madame, mikor ő engem sohasem vesz komolyan, hát miért vegyem én őt
                    komolyan?</p>
				<p>- Ha egyéb okból nem, hát azért, mert én kívánom.</p>
				<p>- Oh, a madame kedvéért szívesen.</p>
				<p>S ezzel elugrott Aklitól hátra vagy három lépésnyire, felhúzta a szemöldjeit,
                    melyek fönséges ívben árnyalták szép szemeit, hosszúra, ünnepélyesre idomította
                    arcocskáját, s aztán szabályszerűen meghajtotta magát a divatos
                    pirouette-mozdulattal, széthúzva a szoknyája két szélét kislányosan, kecsesen,
                    kackiásan.</p>
				<p>- Alázatos szolgája, szolgabíró kutyája.</p>
				<p>A hazai ízű tréfás szólamon jót kacagott a madame és hagyta a javíthatatlant a
                    maga természetességében.</p>
				<p>- Szabad kérdeznem, mikor érkezett tisztelt uraságod? - folytatá fáradt, nyegle
                    hangon, ahogy a nagy dámák beszélnek, kik minden kiejtett mondat után legyezik
                    magukat.</p>
				<p>Ő a kezében levő könyv rezegtetésével mímelte a legyezőt.</p>
				<p>- Tegnap este jöttem - felelte Akli.</p>
				<p>- Úgy? Tegnap este? (A Búzavirág arca láthatólag elborult.) Szép, hogy hozzánk is
                    elfáradott és hogy ilyen hamar (az ilyen hamart észrevehetően kiélezte).
                    Csakhogy talán nem is nekem szól ez a vizit? Hiszen én talán meg sem tudom, ha
                    Dimitri apó az imént meg nem zörgeti a szobám ablakát, hogy »itt van a Herr von
                    Pakli». De persze, persze, andere Städtchen, andere Mädchen. Bizonyára
                    megismerkedett valami egérke kisasszonnyal a szomorú fogságban, és én talán
                    alkalmatlan is vagyok most…</p>
				<p>- Oh, hogyisne. Hisz azért jöttem. Közleni valóm van önnel.</p>
				<p>- Tehát igazán nem zavarom önöket?</p>
				<p>A madamera nézett kérdőleg.</p>
				<p>- Csak maradj itt, gyermekem. Éppen az éjjeli dolgokról beszélgettünk Akli úrral.
                    Oh, istenem, mennyi bajt okozol te nekünk, Búzavirág!</p>
				<p>Búzavirág a vállát vonogatta, miközben elbűvölőn hullámzott a hattyúnyaka
                    tündéries vonalaival, apró gödröcskéivel, mélyedéseivel és
                    kidudorodásaival.</p>
				<p>- Nem tehetek róla, nénike.</p>
				<p>- Persze, nem tehet róla, szegényke - mentegette növendékét Szilvássyné, Aklihoz
                    fordulva s mintegy felvilágosítani akarván őt az igazi okról latinul folytatá:
                    »Habet pulchritudinem periculosam.» (Veszedelmes szépségű.)</p>
				<p>Akli arcán csodálkozást lehetett olvasni. Hiszen oly beszédes arc volt ez a
                    vibráló idegeivel, mint egy nyitott könyv. A madame azt hitte, hogy a fölfedezés
                    lepte meg. A leány azt hitte, azon csodálkozik, hogy a madame milyen okos, még
                    latinul is tud. Akli pedig nyilván azon csodálkozott, hogy a madame milyen
                    együgyű, mint titkot árulja el, hogy a leány milyen szép. Hiszen tudta már azt ő
                    azelőtt is.</p>
				<p>- Képzeld csak, szívecském - újságolta továbbá -, Akli úr itt volt az éjjel
                    Szepessy emberei között.</p>
				<p>Búzavirág arcán nem látszott semmi csodálkozás.</p>
				<p>- Tudtam, hogy ott van - felelte egyszerűen.</p>
				<p>- Te tudtad volna? Honnan? Miképpen?</p>
				<p>- Csak éreztem, de az biztos volt és nem féltem egy csöppet sem.</p>
				<p>A férfi szíve nagyot, kevélyet dobbant, s hálás tekintete lágyan simogatta e
                    szavakért.</p>
				<p>A leány kissé elpirult s behunyta a szemeit.</p>
				<p>- Pedig a dolog komoly volt - jegyzé meg Akli -, és én magam is szepegtem
                    már.</p>
				<p>- Ne mondja! Komolyan hiszi tehát, hogy el akarták rabolni a mi
                    Búzavirágunkat?</p>
				<p>- Nemcsak hiszem, de tudom. Magam is a megfogadott inszurgensek közt voltam, akik
                    egyenesen azzal a céllal jöttek Pozsonyból, közel háromszázan, hogy a
                    kisasszonyt erőszakkal viszik el innen. Hintó, bunda készen várta a szomszéd
                    háznál, váltott lovak az úton, Pozsony megyében pedig egy bástyafalas
                    kastélykalitka, ahová bezárták volna a madarat!</p>
				<p>- Szent Isten, atyám! - szörnyülködött Szilvássyné, elhalványodva a gondolattól
                    is. - Lehetséges-e?</p>
				<p>- Hogyne! Az bizony lehetséges. A közbiztonság hiányos itt Bécsben. Az
                    inszurgensek vásott gyerekek, szeretik a csínyt, veszedelmet, az az elemük, a
                    kormánygyeplők gyenge kézben vannak, azt pedig a ló is mindjárt észreveszi, hát
                    még az ember, hát még a magyar ember…</p>
				<p>S itt aztán elbeszélte Akli az egész tervet, milyen gondviselésszerű módon
                    jutottak kezébe a sötét szándék egyes szálai.</p>
				<p>Eközben sötét lett a szobában. Az este ilyenkor, karácsony tájban nem közeleg
                    méltóságosan, lassan, mint nyáron, hanem egyszerűen leugrik valahonnan a
                    padlásról: »Hipp-hopp, itt vagyok, mint a fekete szurok.» Dimitri két
                    meggyújtott faggyúgyertyát hozott be s néhány hasábot tett a kandallóba. A
                    lángok gyorsan, falánkul csaptak össze az új táplálék fölött, nyalakodtak,
                    pattogtak, pöröltek, a nők pedig borzongva hallgatták a történteket, mint valami
                    kísérteties mesét, melynek szörnyűséges folyamatát csak a madame »ah, oh»
                    kiáltásai zavarták meg imitt-amott, azon helyeknél, mikor ragyabunkó megelőzi
                    őket a Kolowrathoz írt levéllel, tágul a tüdő, nehéz sóhajtás tör ki a mellből:
                    no, hál’ istennek - és az olyan helyeknél, mikor ragyabunkót megkötözve találja
                    a szekér alján, összeszorul a szív és hideg béka fut végig a hátgerincen…</p>
				<p>A Búzavirágot megviselte a mese, remegve húzódott egyre közelebb-közelebb a
                    madame-hoz, míg végre egészen odasimult a szoknyájához, és a nagykendője
                    lecsüngő szárnyába bújtatta el a fejét. A kis szíve pedig úgy pihegett, úgy
                    dobogott, hogy a madame is hallotta és lehajolt hozzá, kétfelé simította a haját
                    és egy csókot lehelt az izzó homlokára.</p>
				<p>Meghatotta a leányka ragaszkodása, önkéntelenül hátra nyúlt az íróasztalra a
                    félig megírt instanciáért és széttépte dirib-darabra.</p>
				<p>- Dehogy eresztlek el, kis Búzavirág. Megoltalmazlak én, ne félj semmit.</p>
				<p>- Nem lesz rá szükség, asszonyom. A kisasszonyt nem fenyegeti többé semmi
                    veszély.</p>
				<p>- Vajon? - szólt Szilvássyné aggódólag.</p>
				<p>- Találtam én olyan arkanumot…</p>
				<p>- De hiszen, uram, nincs a gonoszság ellen medecina.</p>
				<p>- Már én pedig találtam! - dicsekedett Akli diadalmasan. - Olyat mondtam én neki,
                    hogy egyszeribe elment a kedve Búzavirágot elrabolni és vissza se jő többé,
                    biztosítom.</p>
				<p>Hanem iszen föl is ébresztette ezzel a legveszedelmesebb ördögöt, aki nem az
                    alvilágban lakik, hanem az asszonyokban: a kíváncsiságot.</p>
				<p>- Mit? Ugyan mit? - rohanták meg egyszerre.</p>
				<p>- Ohó, az az én titkom.</p>
				<p>- De megmondhatja nekünk is.</p>
				<p>- Semmi esetre se - felelte Akli eltökélten.</p>
				<p>Ilonka durcás képet vágott és elfordította fejét Aklitól.</p>
				<p>- Hát egye meg a titkát, Pakli úr.</p>
				<p>De a madame is megneheztelt, mert fölkelt, hűvösen biccentett a fejével Akli
                    felé, azután így szólt távozóban:</p>
				<p>- Minthogy magán-beszélgetésük van, én most magukra hagyom és beküldöm Hardy
                    kisasszonyt.</p>
				<p>Hardy kisasszony előkelő magatartású öreg nőszemély volt, az akkori divat szerint
                    éppen olyan szükséges bútordarab a nevelőintézetben, mint a glóbus, mint a
                    tábla, vagy mint a szivacs. Szóval, ő is a tanszerekhez tartozott. Annyiban
                    ugyanis, hogy Hardy kisasszony teljesen siket volt és a siketsége képesítette
                    felette fontos állására, ezzel szerezte a kenyerét. A parloirban, ahová a
                    családtagok és rokonok lehívhatták a növendékeket, sokszor az unokaöccsök és
                    unokabátyák is, Hardy kisasszony volt jelen folytonosan mozgó kötőtűivel. A
                    négyszemközti beszélgetések csak női családtagokkal voltak megengedve, a
                    férfi-rokonokkal azonban csak négy fül közt diskurálhatott a leánynövendék, mert
                    a Hardy kisasszony szemei ugyancsak résen voltak. Apró, villogó két detektív,
                    mindent észrevevő. Hardy kisasszony nem hallott semmit, de látta volna, ha a
                    cousin megöleli vagy megcsókolja a cousinet. Vagyis a gondolat szabad volt az
                    intézetben, de a mozdulat nem. S ez csak a siket vénkisasszony által volt
                    elérhető. Ilyen hölgyeket a többi intézettulajdonosnők is tartottak, de
                    mademoiselle Hardy fölöttük állott minden tekintetben, mert gazdag forrásává
                    vált a madame mindentudóságának. A mélyebben beavatottak t. i. azt suttogták,
                    hogy az öreg kisasszony minden nyelvet értett és a szájak mozgásáról úgy le
                    tudta olvasni a szavakat, mintha csak könyvben látta volna leírva.</p>
				<p>Egy teljes perc se múlt el, már belépett kötőkosarával az egyik kezében, a
                    másikban a rendes fekete táblájával, melyről egy zsinóron lógott a grifli s
                    jelezte a siketségét. Néma fejbiccentéssel üdvözölte Aklit, aztán leült a szoba
                    legsötétebb szögletébe, onnan nézte, egykedvűen kötögetve, a beszélgető
                    fiatalokat.</p>
				<p>Azok pedig még mindig ott tartottak, hogy mit mondott Akli Szepessynek. Ilona
                    faggatta, Akli ellentállt, úgyhogy egy veszekedő pár benyomását tehették a
                    belépő Hardy kisasszonyra.</p>
				<p>- Nos, nem mondja meg, uram?</p>
				<p>- Nem.</p>
				<p>- Meghalok a kíváncsiságtól.</p>
				<p>- Szépen eltemetjük - nevetett Akli.</p>
				<p>- Hiszen maga valami borzasztót mondhatott énfelőlem.</p>
				<p>- Meglehet.</p>
				<p>- Lássa, én bevallottam akkor egyszer régen az én lekvár-titkomat.</p>
				<p>- Hm, mert a nők nem tudnak titkot tartani, de mi tudunk.</p>
				<p>Kedvesen, szendén összetette a kezeit, esdve, kacérkodva ráemelvén édes
                    tekintetét.</p>
				<p>- No, ne legyen oly makacs és kegyetlen, Klipi-Lipi, szépen kérem.</p>
				<p>- Nem és nem.</p>
				<p>- Hátha megharagszom?</p>
				<p>- Akkor sem. Hanem mondok helyette egy másik titkot, Beszéltem a császárral…</p>
				<p>- Bánom is én a császárt, nem érdekel engem a császár.</p>
				<p>- Majd meglássa, hogy érdekelni fogja.</p>
				<p>A Búzavirág vállat vont negédesen, durcásan.</p>
				<p>- Nem hiszem, de próbálja meg, ha úgy tetszik.</p>
				<p>- Hát igen kegyesen fogadott őfelsége - folytatá Akli bizonyos ködös, de mégis
                    mesterkélt fontoskodó színezéssel, mely a figyelmet van hivatva felhívni, hogy
                    valami frappáns következik -, és visszavett az udvarába…</p>
				<p>A Búzavirág szándékosan ásított egyet.</p>
				<p>- Látom, nem sokat érdeklődik a sorsom iránt - vette zokon az elbeszélő.</p>
				<p>A Búzavirág megint ásított, elhatározta, hogy ő is megbosszantja Aklit.</p>
				<p>- Álmos vagyok egy kicsit - ravaszkodott az őszinteség hangján -, hiszen tudja,
                    milyen éjszakánk volt. Hanem azért csak folytassa, hallgatom.</p>
				<p>S fáradtan, hanyagul eresztette le a két karját.</p>
				<p>- De nemcsak visszafogadott őfelsége - folytatá Akli, -, hanem azt mondotta, hogy
                    a kiállott szenvedéseimet kárpótolni akarja s felszólított, hogy válasszak
                    valamit és azt megadja nekem, bármi legyen.</p>
				<p>- Ah! - kiáltá a leány egyszerre élénken. - És mit fog ön választani?</p>
				<p>- Már választottam - mondá Akli rendítő nyugalommal.</p>
				<p>- Mit? - lihegte a leány tompán, bágyadtan, elhaló hangon.</p>
				<p>A férfi ránézett s tekintetének melegségétől felbugyogott lelkéből a tudás
                    forrása. Arca egyszerre lángba borult, szemeit lehunyta.</p>
				<p>- Találja ki - biztatta Akli.</p>
				<p>- Nem tudom, nem tudom - hadarta halkan, csendesen.</p>
				<p>- Hát megmondjam? - susogta. (Hardy kisasszonynak úgy tűnt ez fel, mint egy
                    olvashatatlan sor.)</p>
				<p>Kezeit ijedten, tiltakozón emelte fel a leány.</p>
				<p>- Ne, ne…</p>
				<p>- Furcsa maga! - zsörtölt Akli. - Majd azt akarja, hogy mondjak meg egy titkot,
                    majd azt akarja, hogy ne mondjak meg egy másik titkot.</p>
				<p>- Mikor úgy szégyenlem magamat! - rebegte halkan s örömtől ragyogó arcára egy
                    csipkekendőt borított -, úgy szégyenlem…</p>
				<p>- Hát kitalálta? - kérdé a férfi mohón.</p>
				<p>Némán igent intett fejével, felugrott és kiszaladt a szobából.</p>
				<p>Nem bírta többé megkeríteni ez este, bezárkózott szobájába és ágyára vetvén
                    magát, csöndesen sírdogált bent. Akli mindenféle követeket küldözgetett utána,
                    hogy jönne ki még egy szóra, csak egyetlenegyre, de sehogy se bírták kicsalni.
                    Végre az az ötlete támadt, hogy elkérte Hardy kisasszonytól a palatábláját és a
                    griflit, beküldte vele Dimitri apót azzal a kéréssel, hogy írja fel a válaszát
                    egy szóval.</p>
				<p>A táblát visszahozta Dimitri, s ezek a szavak álltak rajta az Ilona betűivel:</p>
				<p>»Mit felelt a császár?</p>
				<p>Akli ezt írta válaszul:</p>
				<p>»A császár ideadta, amit kértem. De hát a Búzavirág mit felel?«</p>
				<p>Dimitri elment, meg visszatért, mire több volt a táblán néhány sorral:</p>
				<p>»A Búzavirág most még neheztel a csúf Akli úrra és nem tud ránézni, de ha
                    kialussza a haragját, kész engedelmeskedni a császárnak, mert a Búzavirág
                    kimondhatatlanul szereti - őfelségét.«</p>
				<p>Akli pedig meg volt elégedve a válasszal s nyugodtan ment haza, mert pszichológus
                    érzékkel ezt olvasta benne:</p>
				<p>»A Búzavirág most még meg van rendülve és nem merne az Akli szemeibe nézni, de ha
                    egy álmatlan éjszakán hozzászokik a gondolathoz, menyecskévé lenni, vidáman fog
                    szaladni karjaiba, mert a Búzavirág kimondhatatlanul szereti az ő Akliját.«</p>
			</div>
			<div type="chapter">
				<head>XIV. FEJEZET</head>
				<head>VICE-ISPÁNY URAM NAGY TISZTESSÉGBEN</head>
				<p>Nehéz ezekkel a kis portékákkal boldogulni. Még a szerelmük is annyi mindenféle
                    szeszélybe van beburkolva, hogy szinte mesterség kihámozni. Az igaz, hogy édes
                    mesterség. És talán a természet akarja úgy, hogy egy kis fáradságba kerüljön a
                    gyümölcs megszerzése. Ott van például a dió, maga is szereti, ha felnyitják, és
                    mégis két héjat, két páncélt vesz föl magára, egy zöldet és egy keményet,
                    csontosat, pedig ez az utóbbi már úgy is nő meg, kétfelé osztott kagylónak,
                    tehát akarja, hogy felnyissák, és mégse enged, szét kell feszegetni, sőt a
                    feszegetésnek se mindig enged, össze kell néha törni. Ilyen bohó gyümölcs a
                    dió.</p>
				<p>De hát még a szerelem? Az jár még csak sok parádéval. S éppen a parádéja a
                    legnagyobb poézis. A házasság aztán többé-kevésbé mind egyforma próza, de az
                    összeboronálása, az mind különböző és változatos. Egy utazás Tündérországban,
                    tele elbűvölő stációkkal; eső ha esik, permeteg csak; felhő ha támad,
                    bárányfelhő csak; fergeteg ha jő, egy bánatos sóhaj lezúgja; köd és homály ha
                    keletkezik, egy vidám mosoly elkergeti.</p>
				<p>Hát igen, volt még elég »jelenet«, míg végre odajutott a dolog, hogy a
                    Búzavirágból bevallott menyasszony lett.</p>
				<p>A császár Kolowrat grófot bízta meg a kelengye megrendelésével és ezekben az
                    időkben gyakorta emlegette környezetének, féltréfásan ugyan, de mégis sopánkodó
                    hangon, mikor a kiadásokból valamit le akart faragni:</p>
				<p>- Gondolják meg, hogy két leányt kell az idén férjhez adnom.</p>
				<p>Mária Lujza főhercegnő férjhezmenetele tavaszra volt határozva. Áprilisban kíséri
                    el fényes küldöttség és személyzet világverő vőlegényéhez Franciaországba. Akli
                    ellenben kisürgette a maga esküvőjét március elsejére.</p>
				<p>Zajos és fényes volt az idei farsang az udvarnál. Két téma volt: Mária Lujza
                    bemutatása és nyomban utána az elbúcsúzás a leendő francia császárnétól… A
                    fösvény Ferenc nem szerette az ilyen költséges dolgokat, de Ludovika császárné
                    nem engedett: »Meg kell lenni.« Mit mondana a világ? Egy Habsburg-leányt nem
                    szedtek fel a szeméten, hogy csak úgy észrevétlenül küldjék el, mint egy
                    gouvernantot.</p>
				<p>- Nem szedték fel a szeméten - sóhajtott fel Ferenc keserűen -, de odadobják a
                    politika kedvéért a szemétre. S ehhez a szomorú látványhoz minek csináljak még
                    illuminációt is?</p>
				<p>Végre is abban állapodtak meg - mindig az asszony győz az ilyenben -, hogy
                    legyenek meg az ünnepélyek, de csak szűk családi körben; mindössze az
                    uralkodóház legbizalmasabb oszlopai hívassanak meg. A császár azt gondolta, hogy
                    így sokkal olcsóbb. A magas arisztokrácia pedig azt gondolta, hogy így sokkal
                    előkelőbb - s törte magát meghívó után.</p>
				<p>A szétküldött »billétek« közül, mint mindig, most is csak kevés ment
                    Magyarországra. A magyarok közül csak éppen a nagy oligarchákat hítták meg, az
                    Esterházyakat, Pálffyakat, Batthyányakat, Nádasdyakat, az aranygyapjasokat és a
                    titkos tanácsosok közül vagy négyet. Erdélyből a gubernátort. Horvátországból a
                    bánt. Akkor még nagy dolog volt udvari bálon lenni.</p>
				<p>Annál nagyobb feltűnést okozott az eset, hogy a meghívók szétküldésekor a császár
                    a következő nevet diktálta föl a főudvarmester listájára:</p>
				<p>- Stephanus Ráthonyi, Nagyszőllős.</p>
				<p>A főudvarmester tiszteletteljes kérdést tett.</p>
				<p>- Az udvari bálra parancsolja őt felséged meghívatni?</p>
				<p>- Igen.</p>
				<p>- Nincs szerencsém ismerni ezt az urat.</p>
				<p>- Igyekezzék vele megismerkedni és el ne felejtse őt nekem a bál folyamán
                    bemutatni.</p>
				<p>A főudvarmester alázatosan meghajtotta magát.</p>
				<p>- És milyen címet írjak a meghívóra?</p>
				<p>- Írja, hogy »spectabilis«.</p>
				<p>A főudvarmester egy szót se szólt többet a császár jelenlétében, de annál inkább
                    csóválta a fejét annak távollétében, tán egy óráig is csóválta, hogy így
                    elrontotta őfelsége a listája szépségét ezzel a plebejus névvel, fűnek-fának
                    elbeszélte, nagy csodálkozással, égre emelt szemekkel, sopánkodván, hogy ugyan
                    honnan jutnak a császár eszébe az ilyen nevek… Sőt a felséges asszonynak is
                    felhozta alkalmas pillanatban panaszképp, hátha az segíthetne még a dolgon, de a
                    császárné közömbösen vette az egészet.</p>
				<p>Lőn tehát, hogy tekintetes, nemes és vitézlő Ráthonyi István uram, Ns. Ugocsa
                    vármegye alispánja megkapta a meghívót a legszűkebb körű udvari bálra Bécsbe,
                    ami nagy port vert az egész környéken, mert soha még egyszerű nemest nem ért
                    ekkora nagy tisztesség.</p>
				<p>A főispán, báró Perényi, akinek az ősei nem egy király asztalánál törülték meg a
                    szájukat s nem egy király az övékénél, felette csodálkozék, hogy ő nem kapott
                    meghívót. Vagy ha már nem kapott, miért kapott akkor a másodalispán? Hát elment
                    az esze a ceremóniacsináló hoppmesternek?</p>
				<p>Még rejtélyesebbé tette a meghívást a szomszédos Károlyi grófok mellőzése, sőt a
                    párdányi grófot, Butlert is kifeledték, aki pedig grata persona az udvarnál.
                    Mért éppen Ráthonyit? Hiszen az igaz, hogy nagybirtokú nemesúr, derék ember, de
                    csak a második vicispán. És az is csak Ugocska megyében, amelyik non coronat.
                    Mit akarhatnak vele? Nem érti ezt az ember. Végre is megnyugodtak abban a
                    magyarázatban, hogy bizonyosan meg akarják daloltatni, mert meg kell adni, hogy
                    ritka gyönyörűen, betyáros zamattal tudja a magyar nótákat elfújni a kvarterka
                    mellett.</p>
				<p>Magát Ráthonyit is feszélyezte az eset, de azért csak mégis nyakába vette a bécsi
                    utat, s a bál estéjén felöltvén ezüstgombos, fekete posztó atilláját és
                    asztrakánprémes mentéjét, melyet a megyegyűléseken viselt, megjelent a
                    legfenségesebb udvarnál, hol is úgy vette ki magát egyszerűségében a sok
                    egyenruhás, díszruhás alak mellett, a gyémántok, smaragdok ragyogásának és a
                    bársonyok, selymek suhogásának közepette, mint egy közönséges kakas a pávák,
                    papagájok, struccok, aranyfácánok, pelikánok és gyöngytyúkok között.</p>
				<p>A főudvarmester, aki már vadászott rá, legott felismerte, nem is kellett
                    kérdezősködnie, s vitte egyenesen a császár elé. Ráthonyi szerénykedett,
                    szabódott, hogy ő azt nem kívánja, de a főhoppmester kijelentette kategorikusan,
                    hogy erre parancsa van.</p>
				<p>A császár az imént lépvén ki a belső termekből, a szokásos cerclet tartotta,
                    megosztván a nehéz fejedelmi munkát felséges nejével. Sorba megszólították
                    kegyes leereszkedéssel a karéjban álló előkelő hölgyeket és urakat, a császárné
                    a jobbról esőket, a császár a baloldalt.</p>
				<p>Ráthonyit a félkör közepére állította a főudvarmester, mondván:</p>
				<p>- Itt álljon, domine spectabilis, mígnem ő »legszentebb felsége« megszólítani
                    kegyeskedik, ami bizonyára megtörténend.</p>
				<p>Míg Ráthonyi tűkön állt (jobb szeretett volna ő most otthon csibukozni a
                    zsölléjében), a főudvarmester azalatt a császárhoz furakodék, jelentvén halkan,
                    hogy ama bizonyos Ráthonyi István, Nagyszőllősről, ott az a csinos, zömök ember,
                    a hórihorgas Waldstein Fridrik gróf mellett.</p>
				<p>A császár jóváhagyólag intett a szemhunyorításával, majd háborítlanul végzé
                    tovább a feladatát, örömrózsákat ültetvén útjában az arcokra, azonképpen a
                    felséges asszony is, míg végre utolsónak Ráthonyit szólította meg a császár.</p>
				<p>- Milyen volt az idén a termés Ugocsában?</p>
				<p>- Bizony gyenge volt, felséges uram.</p>
				<p>A főudvarmesteri bölcsesség akképpen cirkalmazta ki ezt a formaságot, hogy a kör
                    közepén a felséges asszony, felséges férjével találkozván, a cercle véget ér, a
                    császár karját nyújtja a császárnénak, egy sétát tesznek körös-körül a
                    termekben, míg végre a nagy táncteremben megtekintvén a táncolókat,
                    visszavonulnak lakosztályaikba.</p>
				<p>Minden ki van itt mérve és számítva, a hang nyájassága, a mosoly, a szó, a
                    fejbiccenés, a leereszkedés fokozata, ennek annyi, másiknak csak félannyi. Hanem
                    persze előre nem látott dolgok is történnek. Az olyanok, hogy a császárné
                    hajából kiesik egy fehér rózsa.</p>
				<p>Waldstein Fridrik gróf lehajlik érte és átnyújtja hódolattal.</p>
				<p>- Ah, szegény kis rózsám, el akart engem hagyni - szólt a császárné. - Köszönöm,
                    kedves Waldstein.</p>
				<p>Azzal átvette a rózsát és szórakozottan játszott vele, himbálta a levegőben,
                    miközben néhány kérdést intézett Prága előhaladása felől.</p>
				<p>- Ott is olyan hideg van?</p>
				<p>- Igen, felség.</p>
				<p>- Az emberek azonban ennek dacára boldogok, nemde?</p>
				<p>- Egy részök, felség, de sokan vannak olyanok is, akiknek nincsen kenyerök.</p>
				<p>- Miért nem esznek zsemlyét? - szólt a felséges asszony, felhőket parancsolva
                    szép homlokára.</p>
				<p>S ezzel szinte gépszerűleg lépett odább, rezedaszín brokát selyem szoknyája nagy
                    suhogással húzódván utána, otthagyta Waldsteint, mivelhogy ez éppen egy egész
                    adag a kegyből, s egy embernek csak egy adag jár. Tovább ment. Azaz tovább ment
                    volna, de íme, a revierje végéhez jutott. A legközelebbi ember (ez volt
                    Ráthonyi) már a császár területén van, ő beszélget vele.</p>
				<p>A császárné türelmetlenül tekintett urára, mert most már a karnyújtás és a
                    továbbmenetel következik a program szerint, de a császár még nem készült el
                    emberével s megpillantván várakozó nejét, hozzája fordult s bevonta őt is a
                    beszélgetésbe.</p>
				<p>- Íme, kedvelt hívünk, Ráthonyi - szólt -, akit én olyan messziről
                    felfárasztottam.</p>
				<p>- Nagy kegy rám nézve - hajtotta meg magát Ráthonyi.</p>
				<p>- Örülök - mondá szinte egyszerre a császárné.</p>
				<p>- Akié amaz Akli nevű falu - tette hozzá magyarázólag a császár.</p>
				<p>- Ah, igen, tudom már - mondá a császárné mohón, mint akinek hirtelen láng gyúl a
                    fejében. - Mi most nagyon rászorultunk önre.</p>
				<p>- El kell hinnem - felelte szerényen Ráthonyi -, ha fölséged mondja, de némává
                    tesz a csodálkozás, hogy a föld leghatalmasabb császárnéja és császára egyik
                    utolsó szolgájukra miben szorulhatnának rá. Mesének is hihetetlen.</p>
				<p>- Nemde az ön birtoka Akli község? - kérdé a császár.</p>
				<p>- Igenis, egy kis magyar falucska Halmi mellett.</p>
				<p>- Azt óhajtanánk öntől megszerezni. Átengedné-e nekünk?</p>
				<p>- E perctől fogva a fölségedé - szólt nemes egyszerűséggel Ráthonyi.</p>
				<p>- Ohó, carissime, az nem úgy megy. Clara pacta boni amici. Ellensége vagyok a
                    bizonytalan helyzeteknek és az utólagos áraknak. Én kevésre becsülhetném, ön
                    sokra, szóval, nem volnánk egymással megelégedve. Azért tehát előre szeretném
                    tudni, mit kíván érte tőlünk.</p>
				<p>Ráthonyi egyet rántott a félrecsúszott mentéje ezüstös láncán, aztán egyszerűen,
                    minden pátosz nélkül szólt, mintha a legtermészetesebb dolgot mondaná:</p>
				<p>- Adom örök áron azért a rózsáért, melyet a felséges asszony a balkezében
                    tart.</p>
				<p>A felséges asszony önkéntelenül elmosolyodott (nagyon bájos volt így), még talán
                    el is pirult egy kicsit, de semmi esetre sem haragudott meg.</p>
				<p>- Ah, uram - szólt nyájasan, félénken Ráthonyihoz, miközben bizonytalanul nézett
                    a császárra -, hová gondol ön, hiszen ez a rózsa nem ér meg egy falut…</p>
				<p>A császár, bár halkan, de mohón, türelmetlenül vágott közbe:</p>
				<p>- Add oda, Ludovika!</p>
				<p>És még a szemöldjeivel is intett neki.</p>
				<p>A császárné átnyújtotta kegyes mosollyal a rózsát, mely még az imént a hajában
                    volt. Ráthonyi mélyen meghajolva átvette és az atilla zsinórja alá tűzte a
                    mellén. Halk moraj, hullámzás támadt körös-körül, a nagy »jelenet« híre
                    szétfutott a teremben hercegek, hercegnők között, a diplomaták is erről
                    beszéltek. Volt, aki sopánkodott, hogy a spanyol etikett immár erről a helyről
                    is száműzetett. Volt, akinek tetszett, hogy a császárné ilyen egyszerű, kedélyes
                    és természetes a legszerényebb alattvalóival szemben is, mint akármely más földi
                    asszony. De vajon ki lehet az az ismeretlen ember? Az epidémiák gyorsaságával
                    tört ki és terjedett a kíváncsiság láza. Kapós ember lett a főudvarmester, az
                    egyedüli, aki tudott felőle. Zászlósurak, udvari potentátok siettek magukat
                    bemutatni az egyszerű falusi nemesnek. Próbálták is kivenni belőle
                    szépszerivel, miről beszélgetett a felségekkel, de Ráthonyi zárkózott
                    maradt.</p>
				<p>- Egy kis üzletet kötöttünk együtt.</p>
				<p>Mindez olyan különös és titokzatos volt, hogy egy sajátszerű nimbusz vette körül
                    az alakját azon az estén.</p>
				<p>De hát ennek az estének hamar vége lett. Éjfélkor kioltják a gyertyákat a
                    lakájok, s a bál csak bál, még ha a Burgban van is, eltűnik, mint egy szép álom
                    - s nem marad meg utána más valóság, csak egy pár foszlány a ruha-fodrokról,
                    egy-egy leszakadt pántlika vagy csipkedarab, egy csomó elhullott hajtű vagy
                    kapocs, egy-két elvesztett félkesztyű bámulatosan kis kezecskékről, és néhány
                    megszerzett hörg- és tüdőhurut.</p>
				<p>Ráthonyi hazament a »Matschacker-Hof«-ba, ahol szállva volt és mire kialudta a
                    mámort, neki se maradt meg egyebe a tündérestéből, csak az elfonnyadt rózsája.
                    Tegnap még egy császárné hajában volt, megérdemelte volna, hogy legalább egy
                    pohár vízbe tegyék éjszakára, de Ráthonyi erről is megfeledkezett. Reggel végre
                    ügyet vetett rá, egy »kopertát« hajtogatott össze egy szelet papirosból, abba
                    tette a rózsát, ráírván a papírra, mint rendszerető emberhez illik, pro memoria:
                    »Akli falu«. Ha hazaér, gondosan elzárja a családi leveles ládába, hol az utódok
                    mindenkor megtalálhatják - az egykori falujokat.</p>
				<p>Alig hogy »megfölöstökölt« az étkező »szálában«, már kereste Nostitz udvari
                    tanácsos, a császári magánjavak direktora, az Akli község átruházásáról szóló
                    okmányt hozva aláírás végett. Nyájas, előzékeny öreg úr volt az udvari tanácsos,
                    édeskés, mint a szirup, és okos, mint a kígyó, elmondta a császár üzenetét,
                    melyet ekképpen formulázott:</p>
				<p>»Őfelségét a császárnét annyira meghatotta az ugocsai vice-comes gavalléros
                    viselkedése, hogy a császár őfelsége a világért sem akarta egyelőre annak a
                    zamatját és szépségét akár elrontani, akár meggyengíteni valamely közbelépés
                    által. (Az nem is volna rendjén - szólt közbe Ráthonyi.) Őfelsége mindazáltal
                    érzi, hogy a dolog nem maradhat sokáig annyiban, s igyekezni fog azt illendő
                    módon viszonozni.«</p>
				<p>Ráthonyi mosolyogva jegyzé meg, hogy ő már megkapta a falu árát és eléggé meg van
                    jutalmazva az elfogadás kegyes ténye által. Aláírván tehát az okmányt, miután
                    még aznap körültekintett egy kicsit a roppant városban, másnap reggel
                    hazapályázott Nagyszőllősre.</p>
				<p>A bál után is csak úgy röpültek a napok egymás után, mint annak előtte, de
                    Aklinak úgy tetszett, hogy csigamódra csúsznak, kínosan, alig észrevehetően. A
                    napok még ahogy úgy; nappal elmehetett az intézetbe, együtt lehetett Ilonával,
                    kivált mióta a császár felszabadította a személye körüli szolgálattól s
                    kinevezte őt a császári családi levéltár és könyvtár egyik főhivatalnokának,
                    mióta tehát komoly dolga volt, azóta ráért nem dolgozni, hanem ott legyeskedni
                    sülve-főve a szép menyasszony körül, összeveszve és kibékülve vele napjában
                    négyszer, de az éjszakák, amikor a szerelmes ember nem tud aludni, csak mindig
                    őróla gondolkozni, azok a rózsaszín éjszakák de hosszúk, de hosszúk! Mivelhogy
                    a mennyország előszobája türelmetlenséggel van kikövezve.</p>
				<p>Még csak hét nap hiányzott az esküvőig a bál után, addig is mindig történt
                    valami, ezek már többnyire eseménygazdag napok, a »nagy dolog« előízével.
                    Meghozza a posta otthonról a keresztelő-levelet, szállást keres az ember, ez is
                    nagy élvezet, elviszi magával a menyasszonyt is, megmutatni a jövendő fészket, a
                    menyasszony irul-pirul, mikor ahhoz a kérdéshez jutnak, hogy melyik lesz a
                    hálószoba. Aztán berakják a bútorokat, azt is meg kell nézni napjában
                    néhányszor. Leveleket kell írni a rokonoknak, násznagyot, vőfélyt kell keresni
                    stb.</p>
				<p>No, ezzel az utóbbival nem sok dolga volt Aklinak. Rokonait rég elfeledte, azok
                    őt még régebben, csak az édesanyja élt Halmiban, egy özvegy tímárné, akinek esze
                    ágában sincs ilyen nagy útra kelni. Násznagy, vőfély szinte nem kellett. El volt
                    határozva, hogy az esküvő egész csendben lesz a Mária-Stiegen templomban,
                    Kolowrat gróf lesz az egyik tanú, a fiatal Kovács György a másik. A templom
                    persze előreláthatólag megtelik közönséggel, mert ott lesznek Akli ismerősei, az
                    udvari emberek, akik a császár fogadott leánya iránt érdeklődnek, bizonyosan
                    megjelenik madame Szilvássy is, az Ilona barátnői, a növendékek és egy csomó
                    szájtátó népség, mely elmaradhatatlan az esküvőkről.</p>
				<p>Lakomáról utána szó sincs (mégis csak csúf fösvénység a császártól), a boldog pár
                    reggel tízkor megesküszik, otthon úti ruhát vált s legott elutazik a császár
                    möllersdorfi majorjába, ahol az udvar tehenészete van, ott ebéddel várja őket a
                    császári szakács, aki két hétre van oda küldve a rendelkezésükre.</p>
				<p>Szegényes volt a menyegzői program, sőt sivár, de mint a matt szöveten annál
                    jobban kitündöklik a piros selyem másli, ennek a programnak is volt egy
                    mozzanata, mely Bécs legpompásabb esküvőit is fölülmúlja fényben. A jegyespár
                    ugyanis közvetlen a templomba indulás előtt megmutatja magát mennyegzői díszben
                    a Burgban, a császár és a császárné audiencián fogadja, jelen lesz Mária Lujza
                    főhercegnő is, aki menyasszony lévén, kíváncsi az ilyesmire. Emberi természet
                    örök törvénye. Mindenki a legközelebbi stáció iránt érdeklődik. Öreg asszony
                    szívesen jár temetésekre, eljegyzett leány menyasszonyokat nézeget.</p>
				<p>Ezzel az előleges ceremóniával tehát maga az udvar is némi szerepet visz az Akli
                    esküvőjénél, ami nagy szenzáció a lojális birodalmi városban. Az utcákat és a
                    templomot el fogja lepni a közönség, rossz élceket és szójátékokat fognak
                    gyártani a kávéházakban és a sörözőhelyeken az elmés bécsiek. Magának a
                    császárnak is gyengéje volt az ilyen hatásos szcénák rendezése, melyek a nép
                    fantáziáját csiklandozzák. Csak a fa rügyezik ki magától, de a népek szívéből a
                    szeretetet harapófogókkal kell kihúzni, s a legjobb harapófogók az ilyen színes
                    mutatványai a leereszkedésnek és a jó szívnek. Kétszer-háromszor is benyitott az
                    utolsó napokban a kabinetirodájába, ahol az Akli-címer készült nagy titokban.
                    (Insignis Nobilis Familiae Akli »de Akli«). A pajzson egy kétfejű kanári madár
                    zöld mezőben, az egyik kanárifej csőrében egy töviság, a másik csőrben egy arany
                    karikagyűrű. A címer Kolowrat gróf ötlete volt, célzás a Napóleon-versre,
                    jelezve annak kétértelműségét és kettős következményeit a tövisággal és a
                    jegygyűrűvel.</p>
				<p>A császár meg volt elégedve a találó gondolattal, de az udvari heraldikusoknak
                    nem igen tetszett, csipkedték is egy kicsit Kolowratot a természetellenes
                    kétfejű kanári miatt, kivált a főhercegek, akik bíbelődnek az ilyesmivel.</p>
				<p>- Ej, ugyan hol vette az ördöngős Kolowrat a csodálatos tojást, melyből ez a
                    szörnyszárnyas támadt?</p>
				<p>- A tojás normális volt - mentegetőzött a gróf -, de tényleg én követtem el a
                    hibát: puszta meggondolatlanságból a kétfejű sas alá tettem, hogy az költse
                    ki.</p>
				<p>Szóval az udvart is élénken foglalkoztatta az Akli házassága. Az egyszerű
                    alattvalók abban szórakoznak, hogy a magok kicsi, egyhangú dolgaik közé beviszik
                    szórakozásul a világeseményeket is. Nekik csinálja Napóleon a csudákat. A
                    hatalmasok megfordítva teszik. Ők a kis dolgok után futnak, hogy a megrázó nagy
                    események fölé, melyek közt életük lefolyik, ezeket emeljék. Egy elveszett
                    tartomány feletti keserűséget egy megnyert pikét-játszma feledteti el egy
                    percre. Egy idegen számára inszcenírozott boldogság elfödi valamiképpen a
                    boldogtalanságot, melybe a saját gyermeküket taszítják.</p>
				<p>A császár nagy kedvteléssel merült el e bohóságba, figyelme mindenre kiterjedt.
                    Egy udvari kurirt menesztett Nagyszőllősre Ráthonyihoz, aki a vaskorona-rend
                    harmadik osztályú keresztjét vitte és egy rózsafa-szekrényt valamely
                    ajándékkal.</p>
				<p>Egész Nagyszőllős lázban volt, Ráthonyi István viceispán uram nem minden
                    elfogódás nélkül nyitotta ki a ládát, körülállva azt szent áhítattal a megyei
                    tisztikar és a családtagok. Azt hitték, az Aladin mesebeli kincsei vannak benn
                    felhalmozva, de milyen nagy volt a meglepetésük, mikor végre a tömérdek
                    selyempapiros közül, amibe be volt göngyölgetve, kihámozódott a Ferenc császár
                    carrarai márványból faragott mellszobra.</p>
				<p>Az esküvő reggelén őfelsége még tán korábban kelt, mint a vőlegény. Megtekintette
                    a Ludovika császárné ajándékát, egy láda ezüstöt, melyen már rajta volt az
                    Akli-címer, a különös kanári. Mária Lujza egy gyönyörű faragványú csontlegyezőt
                    fog adni a menyasszonynak. A császár azután a maga ajándékait sürgette meg a
                    kabinetirodában, az aláírandó okmányokat. Türelmetlenül nézegette az óráját, míg
                    végre behozták, és aláírta.</p>
				<p>- No, most már jöhetnének.</p>
				<p>Bement a királyné lakosztályába és szokása szerint közölte vele éjjeli álmát,
                    amit a királyné is rendszerint viszonzott. (Mert akkoriban még álmodtak az
                    emberek.) Úgymond, megjelent előtte a megboldogult Kovács ezredes és így szólt
                    hozzá: »A másvilágról jövök, hogy fölségednek gyermekem iránti jóságát
                    megköszönjem.»</p>
				<p>»Úgy, és mi újság a másvilágon?» - kérdé ő.</p>
				<p>»Semmi különös - felelte az ezredes -, csak annyit jelenthetek fölségednek, hogy
                    az Isten elrendelte ma délután, miszerint fölséged további életfolyamatjáról új
                    lapot nyissanak a végzet könyvében.»</p>
				<p>S ezzel az ezredes eltűnt, eloszlott, mint a pára.</p>
				<p>E csodálatos álomról beszéltek, miközben a császár azt is felemlítette, hogy az
                    álom után nyomban fölébredt és többet nem tudott elaludni, álmatlansága azonban
                    ez egyszer nem maradt gyümölcstelen a hazára nézve, mert egy új uniformis-gombot
                    fundált ki, amit a Splényi-ezred egyenruháján kíván legelsőbben bemutatni, s még
                    ma hozzáfog a kivitelhez udvari ötvösével. Ezekről beszéltek, s a felséges
                    asszony bizonyos megelégedéssel és büszkeséggel pihenteté szemeit a hosszúkás
                    koponyán, melyben az említett gomb eszméje forr, midőn a kamarás jelenté, hogy a
                    vőlegény és menyasszony immár a kék teremben vannak, kegyes kihallgattatást
                    kérve őfelségeiktől.</p>
				<p>- Menjünk, Ludovika és te is, Lujza - szólt a császár élénken -, és legyetek,
                    kérlek, nyájasak irántuk. Hiszen minden ember egyformán az Isten alkotása.</p>
				<p>- Oh, természetesen - felelte a császárné.</p>
				<p>A felségek beléptek és szemben találták kéz kezet fogva a jegyespárt, hófehér
                    ruhában a menyasszonyt, fehér koszorúval, alakja mint a liliomé, sőt az arca is
                    olyan tiszta, olyan fehér.</p>
				<p>- Nini, a Burg »fehér asszonya» - menyasszony korából! - jegyzé meg vidáman a
                    császár.</p>
				<p>A felségek belépvén térdre ereszkedtek a jegyesek.</p>
				<p>- Keljenek fel! - inté a császár. - Nemsokára az Isten előtt fognak térdepelni,
                    egész alázatosságuk legyen most az övé.</p>
				<p>- De szép ő, mamám - súgta a főhercegnő a mostohaanyjának.</p>
				<p>A császárné közelebb szólítá a menyasszonyt, aki láthatólag elfogódva, remegve,
                    hosszú uszályos ruhájában akadozva közeledett a felséges asszonyhoz és előre
                    nyújtott kezét megcsókolta.</p>
				<p>- A császár őfelsége igen jó szívvel viseltetik ön iránt, gyermekem, és én is
                    kívánom, hogy boldog legyen.</p>
				<p>Aztán megnézegette figyelmesen, kegyes jósággal, szelídséggel.</p>
				<p>- Igen csinos asszonyka lesz - folytatá -, csak aztán…</p>
				<p>Ilona piros lett, mint a rózsa.</p>
				<p>- Csak aztán jól viselje magát, legyen jó keresztény és hű feleség. Jöjjön,
                    jöjjön csak ide!</p>
				<p>Egy asztalkához szólította, ahol a láda állt kinyitva, csillogó, gazdag
                    ezüstneművel.</p>
				<p>- Ezzel óhajtom megsegíteni a háztartásban.</p>
				<p>- Fölséged igen jó hozzám - rebegte a menyasszony és egyszerre előtörtek a
                    könnyei.</p>
				<p>- Még megint sír? - szólt közbe a császár bágyadtan, sajnálkozón. (Nem szeretett
                    könnyeket látni.) - Akli, én magának adtam őt, de nem szeretném valaha hallani,
                    hogy ő sír. Ehhez tartsa magát, Akli, gonosz csont!</p>
				<p>A császárné pedig felette csodálkozék, hogy miért fakad sírva éppen az ezüst
                    látásán, mikor ő inkább örömet várt ettől.</p>
				<p>Mária Lujza kedves mosollyal nyújtotta át a maga ajándékát, a legyezőt.</p>
				<p>- Papa megengedte, hogy én is emlékében maradhassak e csekélység által, mert
                    reménylem, hogy néha a kezébe veszi.</p>
				<p>- Mint szent ereklyét fogom őrizni holtomig - felelte szaggatott hangon, és a
                    szívéhez szorította.</p>
				<p>- Sajnos - szólt most a császár, ravaszkodó szerénységgel és sajnálkozással -, én
                    csak jó kívánatokkal jöhetek. Nekem nincsenek sem ezüstjeim, sem csecsebecséim,
                    nekem csak papirosaim vannak, én hát a nemességgel ajándékozom meg önt, Akli,
                    itt van a nemeslevele és itt az új Akli-címer. Csakhogy most már, ha
                    inszurrekció lesz, carissime -, tette hozzá tréfásan -, ön is tartozik
                    fölkelni.</p>
				<p>- Bármely percben szívesen ontom a véremet fölségedért.</p>
				<p>- Jó, jó, amice. De hogy a vérét onthassa, ahhoz az kell, hogy vére legyen. Hogy
                    pedig vére legyen, ahhoz az szükséges, hogy mindig legyen egy kis pecsenyéje és
                    egy pohár jó bora, s azért aztán mégis csak lehetővé kellett tennem, hogy az a
                    famózus Akli nevű falu donációképpen…</p>
				<p>- Oh, felséges uram - mondá meghatva Akli és az ő szeméből is kiszivárgott egy
                    csöpp könny -, ez már túlságos, ez már sok, hiszen én a falut csak azért
                    óhajtottam, hogy az Ilona az enyém legyen.</p>
				<p>- Akkor éppen meg vagyunk fordítva, carissime, mert én meg azért adom a falut -
                    szólt a császár -, mivel ő az öné, respektíve az ő hozománya gyanánt adom. (S
                    ezzel elkezdte olvasni a kezében levő donációs levél szövegéből: Ad Dominam de
                    Nikolaus Akli de eadem.) No, csak semmi szó és hálálkodás. Ön úgyse kap most
                    semmit. Azaz, hogy egy tanácsot mégis kap. Ne írjon többé verseket. És még
                    egyet. Ne felejtse itt az okmányait, mert meg találom bánni a dolgot.</p>
				<p>Akli átvette a leveleket, de egy szót se bírt mondani a nagy lelki
                    felindulásban.</p>
				<p>A császár felhasználta ezt a pillanatot, elmenekült a térdreborulása és a
                    kézcsókja elől, s elsuhanván a meglepett menyasszony mellett, megcsípte
                    kedélyesen az állacskáját:</p>
				<p>- Nos, nem félünk, kicsike, mi?… Hát csak szeresse ezt a gonosz embert, és ha
                    rossz talál lenni, ne felejtse, hogy az öreg császár itt lakik a Burgban. Pá,
                    kedvesem. Most már menjenek! Sok szerencsét!</p>
				<p>S hirtelen léptekkel eltűnt a jobb oldali ajtón, karjaira fűzve egyik oldalról a
                    császárnét, másikról a leányát.</p>
			</div>
			<div type="chapter">
				<head>XV. FEJEZET</head>
				<head>FLECK APÓ FÖLJEGYZÉSEI ÉS A TÖRTÉNET BEFEJEZÉSE</head>
				<p>A Marien Stiegen-templom, melyet még a híres Weinwurm Mihály épített a XIV.
                    században, divatos esküvőhely volt ebben az időben. Az a babona élt róla, hogy
                    az itt kötött házasságok nem végződnek válással, hanem csak halállal. S ez az az
                    eset, amikor a kisebb baj látszik a nagyobb bajnak. Okot pedig az szolgáltatott
                    erre a csoda hiedelemre, hogy a szép csúcsíves templom egyik fülkéjébe van
                    eltemetve a XVIII. században elhalt Stiebelnik Franciska, aki kerek száz
                    esztendeig volt hűséges hitvestársa Willion Farkas rézöntőnek, s meghalt vele
                    egy napon, egy órában, sőt ugyanabban a pillanatban. Együtt pihennek itt mind a
                    ketten.</p>
				<p>A szerelmesek hiszékenyek. Akik csak tehették, mind itt esküdtek, mintha a
                    Maria-Kirche am Gestade külön istent tartana számukra. Valóságos ostrom alatt
                    állt a szentegyház, melynek fönséges, profitált párkányain, kupolaszerű
                    kőkoronáján és tagolt pillérein turbékoló galambok üldögéltek. Még a messze
                    vidékről is idejártak az előkelőbbek esküdni, úgyhogy a templom bejárata előtt
                    reggeltől estig ácsorogtak a fogatok, jöttek-mentek egymásután a párok és
                    násznépek, a néző publikum pedig, mely bent a padokat elfoglalta, úgyszólván
                    permanens volt.</p>
				<p>Az öreg sekrestyés, Fleck apó, meggazdagodott a tömérdek borravalóból, emeletes
                    házat épített magának a Schottenringen, s pennaforgató ember lévén, aggsága
                    napjaiban könyvet adott ki jegyzeteiből, melyeket élénk modorban vetett papírra
                    harminc évig viselt sekrestyéskedése élményeiből, mindenkor feljegyezvén az
                    előforduló érdekes eseteket, a quiproquokat, pikantériákat, furcsaságokat és
                    drámákat, s váltig szerette magát összehasonlítani a Párizsban működő Samson
                    hóhérral, aki szintén naplót vezetett és aki szintén sok embert végzett ki,
                    »csak a kivégzési eszközben van különbség« - jegyzi meg az előszóban.</p>
				<p>E maga idejében érdekfeszítő könyvet ma mint limlomot olvasgatva, abban a »mai
                    napról« (Die mart. 1 Anno 1810.) két érdekes esetet találunk följegyezve:</p>
				<p>»Nyolc órakor esküdött Brildis Joachim báró st.-veithi földbirtokos, véve magának
                    feleségül Anschütz Katalin özvegy úrasszony mayerlingi földbirtokosnét, igen
                    csinos és kívánatos molett teremtést. A jegyesek s a násznép még tegnap este
                    érkeztek Bécsbe falusi fogataikon s különböző traktérokba szálltak vala. Ma a
                    templomban összegyülekezvén, amint a házasulandók letérdepelnek az oltárnál, az
                    eskető ft. plébános úr megbotránkoztató nevetgélést vesz észre a hátuk mögött
                    álló násznépben, s haragosra vonván szemöldjeit, intett nekem, hogy rendet
                    csináljak.</p>
				<p>Odasietek a násznép közé, hogy az istentelen viselkedés okát megtudjam, s ím egy
                    pillantás és magam is vigyorogni kezdek, ellenállhatatlan kényszernek
                    engedve.</p>
				<p>De hogyisne? Amint ugyanis menyasszony-vőlegény letérdepelt vala, lábbelijük
                    talpa kifordult a nézők felé s mind a négy talpon fel volt írva krétával a
                    vendégfogadóbeli csizmatisztító Lohndiener jelzése: »Nr. 23.«</p>
				<p>Mikor a végzett szertartás után összeszidott a plébános úr, hogy én is nevettem,
                    elmondtam neki az okot, eleinte nem értette, de amint rájött, ő maga is
                    elmosolyodék és úgy szólt:</p>
				<p>- Persze… hm. Egy vendéglőbe voltak szállva a szemtelenek.</p>
				<p>Ilyen az emberi állat, a maga türelmetlen voltában« - zárja be Fleck apó a
                    mulatságos esetet, majd így folytatja naplóját:</p>
				<p>»Item 10 órakor. Bizonyos Akli Miklós nevű rokonszenves úr járult az oltárhoz
                    feltűnő szépségű menyasszonyával, nemes Kovács Helénával. Az egész közönségben,
                    melynek nagy része fiatal előkelő leányokból állott, valóságos hullámzás támadt
                    a csodálkozástól, mikor ez a harmatos, karcsú kisasszony, mint az őz a hűvös
                    patakra, bátran lépkedett vőlegényével az oltár elé. A tisztelendő úr is rajta
                    felejtette a szemét, sőt megvallom, én is. Ilyen kedves, cukros jószág még az én
                    kezemben is ritkán fordult meg.</p>
				<p>Az orgona búgása elhalt, a jegyesek letérdepeltek, a tisztelendő úr pedig
                    megkezdte a szertartást.</p>
				<p>- Akli Miklós, szereted-e ezt a tisztességes hajadont?</p>
				<p>- Szeretem - mondá csengő hangon.</p>
				<p>- És te, leányom, Kovács Heléna, szereted-e ezt a jámbor személyt?</p>
				<p>- Szeretem - rebegte halkan.</p>
				<p>- Akli Miklós, akarod-e őt házastársul?</p>
				<p>Aklin volt a felelet sora, talán felelt is még, isten tudja, a pap nem hallotta,
                    én sem tudom a zűrzavarban, - mert ebben a pillanatban lövés dördült el a
                    templomban, s Akli jobb oldalt a bordák közt golyó által találva, élettelenül
                    rogyott össze az oltárkövekre. Felszökő piros vére, mely csak egy félóra előtt
                    lett kékké, megfecskendezte a szenteket, az oltár fehér tüll takaróját, majd
                    patakban kezdett lefelé folyni az oltárlépcsőkről.</p>
				<p>Leírhatatlan zavar támadt. A tömjénillat összevegyült a puskapor szagával. A
                    menyasszony, mint egy letört virág, látván a jegyese vérét, egy rémült
                    sikoltással aléltan rogyott össze mellette. Egy idősebb asszonyság futott hozzá
                    a padsorokból és élesztgetni kezdte:</p>
				<p>- Nyisd ki a szemedet, Búzavirág, no, nézz rám még egyszer, szegény kis
                    Búzavirág.</p>
				<p>A tisztelendő úr mennydörgő hangon kiáltá:</p>
				<p>- Gyilkos van a templomban!</p>
				<p>Kolowrat gróf, az egyik házassági tanú rárivallt az odacsörtető tömegre:</p>
				<p>- Az ajtókhoz! Hamar az ajtókhoz! Hogy ki ne menekülhessen a gazember.</p>
				<p>De ez szinte fölösleges volt, mert már akkor néhányan rávetették magukat a
                    gyilkosra, aki balról az első padban ült a falnál, s onnan vette célba a
                    vőlegényt. Marciális alak volt, vérben forgó szemekkel. Sohasem láttam olyan
                    sátáni arcot, mint az övé. Leteperték, a karabélyt kicsavarták kezéből és ütni
                    kezdték az ökleikkel. Némelyek policiáért rohantak ki, némelyek doktorért. Hanem
                    iszen orvos volt a nézők közt is, aki legott megvizsgálta, gondozás alá vette a
                    sebet és életveszélyesnek jelentette ki. Föltették csakhamar egy targoncára a
                    haldoklót és a Kolowrat gróf közeli lakására szállították el. A policia is
                    megjelent és megkötözvén a gyilkost, aki állítólag egy Szepessy István nevű
                    magyar báró (de inkább hinné az ember közönséges csirkefogónak), beszállították
                    a börtönbe.</p>
				<p>Borzasztó eset - végzi följegyzéseit Fleck apó -, és megfoghatatlan, hogy az
                    Isten miként engedhet meg ilyesmit a saját házában. A vérnek lemosása és a
                    templom kitakarítása következtében a következő esküvőket el kellett halasztani.
                    De maguk az érkező párok is, hallván a rémtettet, nem akartak többé itt esküdni.
                    Mondtam is a tisztelendő úrnak ma este: “Félek, hogy az a gazember sok pénzt
                    lőtt ki a zsebünkből.” “Utique” - felelte ő szomorúan.«</p>
				<p>A gyilkos merénylet tényleg úgy történet, ahogy a Fleck Kristóf naplója tartotta
                    fenn emlékét. Híre éppen a rendkívülisége miatt gyorsan futotta be a várost s a
                    Burgban is felette kínos hatást keltett. Az uralkodó saját udvari orvosát küldte
                    el Kolowrat lakására, s maga Mária Lujza hajtatott el Madame Szilvássyhoz, hogy
                    a kétségbeesett menyasszonyt, ki napközben többször elájult, nehány nyájas
                    szóval megvigasztalja.</p>
				<p>Az orvosok a délután folyamán kivették a sebből a golyót, s Akli napokig
                    élet-halál közt lebegett, míg végre győzött az erős fiatal szervezet s a beteg
                    eszmélete visszatért, lassan-lassan gyógyulni kezdett s érdeklődni az élet
                    iránt.</p>
				<p>De haj, annyi szörnnyel van az ember világa benépesítve, hogy elsorolni se lehet.
                    Mikor a halál eltakarodott az ágya mellől, megjelent a Boldogtalanság.</p>
				<p>A babonás császár, s kivált a császárné, égi jelt látott a templomi eseményekben,
                    hogy az Isten nem akarta e frigyet, s csak addig engedték Ilonát, hogy naponkint
                    meglátogassa Aklit és ápolja, míg a halálé volt, amint azonban a föllábadást
                    jelentette az udvari doktor, legott szakvéleményt kért a császár, hogy a
                    szerencsétlen párnak az oltár előtt való megjelenése egyáltalán kötelezi-e
                    valamennyiben őket, és ha igen, mennyiben? A Kánon-tudósok összeültek, három
                    napig, három éjjel disputáltak. Ketten közülök hajba is kaptak, de határozatot
                    mégse hoztak. Végre is arra határoza magát a császár, hogy enged az isteni
                    intésnek, meggátolja a házasságot, s ha máris volna valami ereje a vis majorral
                    félbeszakadt esketésnek, azt a pápával oldatja fel, minélfogva Ilonát feledni
                    valósággal elhurcoltatta egy stájerországi zárdába. Akli pedig keserves
                    epekedésben gyógyult testileg és sorvadozott a lelkében.</p>
				<p>Hanem ha az Isten így intett a császárnak, fogta magát az ördög, az is intett
                    neki, de másképp.</p>
				<p>Audiencián jelent meg egy nap a főállamügyész és azt jelentette, hogy a
                    kihallgatott gyilkos-merénylő, Szepessy István vallomást tett a vizsgálóbíró
                    előtt arról, hogy ő (Szepessy István) szerelmes volt Kovács Ilonába és nőül
                    akarta venni, midőn Akli Miklós őfelségének egy felmutatott sajátkezű iratával
                    arról világosította fel, hogy Kovács Ilona voltaképpen Mária Lujza
                    főhercegasszony őfelsége, akit a császár voltaképpen azért cserélt ki a
                    gondoskodása alá vett árvával, hogy Napóleon császárt kijátszhassa, aki csak
                    hiszi, hogy egy osztrák főhercegnőt kap nőül, de voltaképpen csak egy közönséges
                    magyar nemesleánynak jut a Tuilériák aranyos nyoszolyája.</p>
				<p>- Törülni kell a pört, fölség, nem szabad tárgyalásra bocsátani.</p>
				<p>- Azt akarja mondani, hogy megkegyelmezzek a merénylőnek?</p>
				<p>- Azt. Mert ha sok kézen megy keresztül a pör, beleveszi magát a népbe. Már most
                    is beszélik, sugdossák.</p>
				<p>- Hogyan? már sugdosnák?</p>
				<p>- Úgy látszik, a vizsgálóbíró szája eljárt. Kémeim már meghozták a nép alsó
                    rétegeiből a legendát, hogy a főhercegnő helyett egy közönséges nemesleányt kap
                    a francia császár, hogy becsapjuk őt. És a nép nevetgél, hunyorítgat örömében.
                    Mert szereti az uralkodó-családot és nagy fantáziája van. Öreg anyókák már
                    emlékeznek is a kis főhercegnőre, az orrára, a homlokára, a szemeire, a kis
                    lencsére az ajka alatt, szóval, hogy milyen volt gyermekkorában, s a róla
                    festett kép teljesen megegyezik a Kovács kisasszony arcával. Ezer tanú van
                    máris, hogy ő az igazi főhercegnő. Mert a népet izgatja, gyönyörködteti a
                    rendkívüli.</p>
				<p>- De hiszen ez borzasztó - szólt hüledezve a császár. - A hír a Napóleon fülébe
                    is eljuthat.</p>
				<p>- Biz az eljuthat.</p>
				<p>- S még utoljára el is találja hinni felőlünk.</p>
				<p>- Bizonyosan elhisz minden rosszat.</p>
				<p>A császár tehát még aznap elrendelte a pör törlését és a Szepessy
                    szabadonbocsátását, maga elé rendelvén őt, s miután szögről-végről kikérdezte,
                    miféle iratot mutatott neki Akli, felette nehéz szíve lett régi kedvencére.</p>
				<p>- Erről én mit se tudtam.</p>
				<p>A báró a hódoló tisztelet dacára se állhatta meg, hogy ne csikorgassa a
                    fogait.</p>
				<p>- Sajnálom, hogy meg nem öltem, és ha a kezembe kerül valaha az életben…</p>
				<p>- Egy szót se! - mennydörögte a császár szigorúan. - Távozzék ön és javuljon meg,
                    jó kereszténynek, valamint parancsolom, hogy hallgasson a dolog felől és ne
                    mutatkozzék Bécsben mindaddig, míg én külön meg nem engedem.</p>
				<p>Akli most újra kegyvesztett lett, s őfelsége titkos benső örömet érzett, hogy
                    okosan csinálta a faluajándékozást. Akli Miklósnénak adván azt, miután Akli
                    Miklósné nincs a világon, a falu legalább megmarad a császár tulajdona. Kovács
                    kisasszony apáca lesz, Akli pedig, ha meggyógyul, hadd körmöljön a császári
                    levéltárban a molyok és egerek közt.</p>
				<p>Mind szépen volt ez elgondolva, de nem ért semmit. A pletykát nem lehetett többé
                    elnyomni, sőt az még újabb tápot nyert a megkegyelmezés ténye által. Ohó! Tehát
                    úgy vagyunk? A gyilkosnak megkegyelmezett a császár? Most már világos. Az
                    egész eljegyzés, esküvő kicsinált dolog, szemfényvesztés Napóleon elámítására.
                    Még az is előre el volt rendezve, hogy valaki lelője a vőlegényt, s ebből az
                    ürügyből maradjon hajadon az »igazi« Mária Lujza. Hanem ez mégis nagy gonoszság.
                    Emberi fejekben a királyoknak sem szabad játszani.</p>
				<p>Széltében beszélték, a külvárosi kávéházakban erre célzó kuplékat énekeltek a
                    volkssängerek, a nép hangosan szidta a császárt és Metternichet, úgyhogy
                    Metternich egy napon azzal a tanáccsal toppant be a császárhoz:</p>
				<p>- Kovács kisasszonyt férjhez kell adni, fölség, de rögtön.</p>
				<p>S így lőn aztán, hogy egy szép tavaszi délután Kolowrat karonfogva vezette be
                    Akli szobájába, annak ágyához a zárdából gyorsan hazahozott Kovács Ilonát.
                    Utánuk jött Szilvássyné és doktor Bergmeister János uram, pap is jött s ott
                    nyomban az ő jelenlétükben összeadta őket s beírta az anyakönyvbe, melyet Fleck
                    apó cipelt a hóna alatt.</p>
				<p>Orgonaszó nem volt, se szent ének, hanem egy madár csiripelt az ablakpárkányon a
                    szertartás alatt, és az olyan szép volt, hogy gyönyörűség volt hallani. De még
                    ennél is nagyobb gyönyörűség volt az új menyecske első szava:</p>
				<p>- Most hát már senki sem szakíthat el tőled, édes férjem.</p>
				<p>Félénken, aggodalmasan, várakozón nézett fel a hatalmas Kolowratra, aki
                    mosolyogva biccentett a fejével.</p>
				<p>A pletyka most már gyorsan elült, de sohase végképp. A nép lelke olyan, mint az
                    itatós papiros, amit egyszer beszívott, nehéz belőle kivenni. Még hosszú évek
                    múltán is, mikor a francia ex-császárné gróf Neipperghez ment másodszor férjhez,
                    a mésalliance fölött szörnyülködő bécsieket fitymálva hurrogatta le egy-egy
                    beavatottabb:</p>
				<p>- Ej, no! Ne legyetek hát birkák. Hiszen nem az igazi Mária Lujza. De hagyjuk ezt
                    most, régi dolog ez, nem jó ezt feszegetni.</p>
			</div>
		</body>
	</text>
</TEI>