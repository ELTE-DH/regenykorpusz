<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU18558" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>Izenet a másvilágból</title>
            <author>
               <persName>
                  <surname>Teveli</surname>
                  <forename>Mihály</forename>
               </persName>
               <date from="1867" to="1934">1867–1934</date>
               <idno type="VIAF">121479937</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/086484"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">18215</measure>
            <measure unit="pages">48</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Izenet a másvilágból</title>
               <date>2018-09-10</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/18500/18558/"/>
               <respStmt>
                  <resp>Original Electronic Edition</resp>
                  <name>Lipták Éva</name>
                  <name>Baloghné Bárdos Katalin</name>
                  <name>Fecz Ágnes</name>
               </respStmt>
            </bibl>
            <bibl type="printSource">
               <title>Izenet a másvilágból</title>
               <author>Teveli Mihály</author>
               <pubPlace>Franklin</pubPlace>
               <publisher>Budapest</publisher>
               <date>1907</date>
               <ref target="https://www.mek.oszk.hu/18500/18558/"/>
            </bibl>
            <bibl type="firstEdition">
               <title>Izenet a másvilágból</title>
               <author>Teveli Mihály</author>
               <date>1907</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="M"/>
            <ns1:size key="short"/>
            <ns1:canonicity key="low"/>
            <ns1:timeSlot key="T4"/>
         </ns1:eltec>
      </xenoData>
      <revisionDesc>
         <change when="2025-12-14"/>
      </revisionDesc>
   </teiHeader>
   <text>
      <body>
         
         <div type="chapter">
            <head>
               I. A haza oltárára.
            </head>
            <p>Itt-ott már gyújtó villámokat szórtak a vésszel terhes felhők, melyek 1848-ban hazánk
               fölé tornyosúltak. Nyugtalanító hírek korbácsolták föl a szenvedélyeket s a
               legkomolyabban gondolkodó hazafiak is tartottak tőle, hogy egyszerre csak ellenünk
               szegzik a szélrózsa minden irányáról az ágyúkat. Hiába mentek V. Ferdinánd kéziratai
               a budai, szebeni, temesvári, péterváradi és zágrábi főparancsnokságokhoz, hogy az
               ország összes katonasága a magyar hadügyminiszternek engedelmeskedjék, a horvát,
               szerb, oláh és tót pártütés nyugodtan folytatta ellenünk a titkos aknamunkát. Ha az
               felrobban egyszer! Jellasics egész nyugodtan hordatja szét a varasdi szép Drávahídat
               s a Károlykaszárnya horvát katonái vígan éltetik Jellasicsot.</p>
            <p>A magyar kormány tovább nem nézhette tétlenűl az eseményeket. Május 19-én Szemere
               Bertalan, akkori belügyminiszterünk aláírásával felhívás jelent meg a megyékhez,
               városokhoz és kerületekhez, melyben «a haza minden igaz fia felszólíttatik,» hogy
               áldozzon a haza oltárára. «Felszólítunk mindenkit, hogy hallja meg a haza és a nemzet
               esdeklő hangját és ami áldásaiban annak részesűlt, azokból juttasson a hazának is...
               Szóljanak a szívhez, az észhez; s épp úgy zörgessenek a szegény, mint a dús ajtaján,
               mert a hazának egyenlőképpen fia mindenik... Elfogadtatik készpénz, drága érc,
               fegyver, gabonanemű, posztó, vászon és minden, mi könnyen pénzzé tehető. Kölcsön is
               szívesen elfogadtatik...»</p>
            <p>A kormány segélykérése mozgásba hozta az egész országot. Talán regének, a legszebb
               tündérregének fogod képzelni, késő kor gyermeke, azt, ami erre a felhívásra
               történt.</p>
            <p>Nem rege ez; igaz valóság!</p>
            <p>...Dombos községházán is kiszegezte a bíró a kormány felhívását. S másnap megalakúlt
               a bizottság, hogy összegyűjtse a föld népének filléreit s beszállítsa a megye
               székhelyére, Szegszárdra.</p>
            <p>Ezen tanakodik éppen a községháza udvarán az a két férfiú, akik a tanácsteremből
               kijövén, egyenesen a ház mögött elterűlő kert felé igyekeznek. Az öregebbik, Dombos
               községének érdemekben megőszűlt esperesplébánosa, minden második lépés után
               megállva, arcáról gyöngyöző izzadságát törli s közben erős fejbólintással felel a
               mellette haladó jegyző fejtegetéseire.</p>
            <p>- Lesz elég katonaságunk, mond a jegyző, sok szép szál legény sorakozik községünkből
               is a zászló alá s legyűrjük a horvátot, meg a rácot. Azt hiszi, esperes úr, nem úgy
               érez-e egész Magyarország?</p>
            <p>Erre már megszólalt az esperes:</p>
            <p>- Az egész ország? S velünk tart-e az egész ország? Hát a tótok, hát a szerbek? Nem
               olvasta kedves barátom a Pesti Hírlapot. Csak a nagykikindai kegyetlen mészárlást
               említem, mikor a felbőszült tömeg: Üssétek agyon az urakat! Vesszen minden magyar!
               kiáltással rontott neki minden kaputos embernek. Az egyik városi tanácsosnak
               holttestét is megcsonkították s fazékkoronát nyomtak a fejébe; egy másik városi
               tanácsosnak a fejét meg ganajos mocsárba dugták. Ott fulladt meg. Ilyen szenvedélyek
               dolgoznak ellenünk az országban. Nem olvasta?</p>
            <p>- Olvastam, hogyne olvastam volna! Majd rend lesz itt nemsokára, csak együtt legyen a
               pénz, meg a sereg. Ad vocem sereg, tetszett már hallani, Kardos is beáll
               honvédnak.</p>
            <p>Erre már igen erősen megrázta ősz fürteit az esperes s miközben a lugas padjára
               leűlt, mind a két tenyerével ráütött az előtte álló malomkőasztalra.</p>
            <p>- De ezt már nem engedjük meg. Egy hónapja csak, hogy elvette Margitot, nem szabad
               itt hagynia fiatal feleségét. Mi lesz már a mi szegény uraságunkkal, kinek annyi
               hálával tartozik a község. Tavaly ilyenkor meghalt Vértesné, februárban Vértest
               szólította magához a teremtő, most meg a veje is elmenjen a puskatűzbe! Ezt nem
               engedem meg; én nem engedem meg!</p>
            <p>Szinte tűzbe jött az aggastyán arra a gondolatra, hogy az a házasság, melyet ő ütött
               nyélbe olyan gyorsan korai özvegységre juttassa a boldogúlt jó barátjának, Vértesnek
               egyetlen lányát. Szegény Vértes! Mikor már érezte, hogy utolsó perceit éli, magához
               kérette az esperest, megadta beleegyezését a frigyhez azzal a kikötéssel, hogy
               halálától számítva egy hónapra meglegyen az esküvő, nehogy a nagy birtok hozzáértő
               gazda nélkül maradjon.</p>
            <p>A házigazda odanyújtotta dohányzacskóját a vendégének.</p>
            <p>- Tessék rágyújtani, esperes úr, jobban esik a beszélgetés.</p>
            <p>- De már jó lesz talán kímélnem a gyomromat, mindjárt ebéd ideje lesz. Szegény
               Vértes, az volt a szavajárása mindig, hogy délelőtt egy pipa jobban megárt, mint
               délután tíz. Hogy vigyázott magára! Csak addig akart élni, míg Margitja férjhez megy
               és Laci fia ügyvéd lesz. S nem adatott megérnie!</p>
            <p>A jegyző azonban erősen fújta a füstöt s mintha révedező tekintete keresne valamit.
               Úgy látszik megtalálta.</p>
            <p>- Igaz, azt akartam kérdezni, hol fogadjuk az adományokat?</p>
            <p>- Talán itt a községházán, felel az esperes. Jó is lesz délután kidoboltatni, hogy
               lehetőleg egy nap alatt hozza el ki-ki, amit fel akar ajánlani.</p>
            <p>A jegyző éppen felelni készűlt, mikor egy fiatal ember nyitott be a kert ajtaján s
               egyenesen a lugas felé tartott. Derék szál fiú volt; izmos testalkata, széles válla
               és hatalmas lépése csak úgy duzzadt az erőtől. Senki sem hitte volna felőle első
               látásra, hogy még tanuló. Gyönyörű újfundlandi kutya lépeget utána, ragyogó
               tekintetével kísérve gazdája minden mozdulatát, mintha őrizni akarná.</p>
            <p>- Vértes Laci jön, súgta oda a jegyző vendégének.</p>
            <p>Mind a ketten meleg köszöntéssel fogadták a fiút, mindegyik maga mellé akarta
               ültetni; míg végre Laci úgy segített magán, hogy a szomszéd almafa alól hozott
               magának széket s odaűlt harmadiknak az esőverte, poros malomkőasztalhoz. A Huszár
               pedig ugyancsak huszárosan megállt a gazdája előtt, s nem igen védekezett a szemébe
               fújt dohányfüst ellen. A jegyző nagyon szeretett vele tréfálni s ha nem röstelte
               volna még rá is ült volna. Ez a hű újfundlandi volt egy ideig a beszéd tárgya s csak
               mikor tizenkettőt ütött a toronyóra, akkor tért át Laci odajövetele céljára:</p>
            <p>- Sógorom küldött esperes úrhoz, meg a jegyző úrhoz azzal az izenettel, hogy a
               gyűjtőbizottság számára tessék lefoglalni a mi nagy, vasajtós termünket. Azt úgy el
               lehet zárni, hogy onnét el nem veszhet semmi.</p>
            <p>- Derék fiú vagy te, Laci, vágott közbe az esperes és meleg szeretettel vonta
               magához. Hanem igaz, hogy a sógorod is fel akar csapni huszárnak?</p>
            <p>- Akarni akar. Úgy sajnálom szegény Margit nénémet! - S még ő is biztatja, hogy csak
               menjen; pedig éppen ma reggel is megleptem, amint könnyeit törölgette férje arcképe
               előtt. Ha meg tudnám váltani boldogságukat, életemet adnám értük. Sohasem hittem
               volna, hogy olyan derék, jószívű ember az a Kardos Zoltán. Mikor még gazdatisztünk
               volt, nem nagyon rajongtam érte, mert azt hittem, hogy szorgalmával s udvariasságával
               csak boldogúlt atyám kegyét hajhássza; most már látom, hogy mindkét tulajdonság
               természetében gyökerezik.</p>
            <p>- S ha mégis elmenne sógora harcolni a hazáért? - kérdi a jegyző kiváncsi
               tekintettel.</p>
            <p>- Annak majd elébe vágunk, - mond a fiú élénk taglejtéssel. Látszott rajta, hogy ez a
               gondolat uralkodik most egész lényén. Egyben fölkelt székéről s miután a
               gyüjtőbizottság jelenlévő két tagja a bíró nevében is beleegyezett abba, hogy másnap
               reggel nyolc órakor megkezdik működésüket a Vértes-kastélyban, eltávozott.</p>
            <p>Délután kidobolta a kisbíró a gyűjtőbizottság megállapodását s másnap nyolc órakor
               már ott ültek mind a négyen a vasajtós ódon terem közepén felállított asztalnál.</p>
            <p>A falu keleti hegylejtőjén, minden egyéb lakóháztól kényelmes távolságban áll
               Vértesék ősi kastélya százados hársfák övezte nagy terület közepén. Erős kőfal zárja
               el az utca felé eső részén, míg a hegyoldal felé paradicsomi ligetnek vésszel,
               viharral dacoló tölgyfái bólingatnak, mintha helyzetükkel való megelégedésüket
               fejeznék ki. Valósággal nagyúri társaság a falu ákácfáihoz képest, s az az előnyük is
               megvan többi társuk fölött, hogy csendjüket nem zavarja az utca zaja.</p>
            <p>Már hét óra óta zarándokol a falu népe a kastély felé. Vasrácsos kapuja alig bírja
               már el a neki támaszkodó, rákapaszkodó legények terhét. Még a kapuoszlopok tetején
               nyelvét öltögető oroszlánok mellé is felsegítettek egy-egy inasgyereket, ami a
               Huszárnak nem nagyon tetszhetik, mert ugyancsak dühösen ugatja meg őket. Úgy
               tetszik, mintha az a miniszteri körirat munkaszünetet rendelt volna, mert úgyszólván
               az egész falu ott tolong. Hanem a két gyerek lekotródott magas talapzatáról, mikor
               látták, hogy a főtisztelendő úr jön. Valamivel nyolc óra előtt tisztességtudóan
               köszöntve eresztették át sorfalaik között az agg esperest, aki ugyancsak
               elfáradhatott, míg megtette az útat a plébániától odáig, mert a kapu előtt pihenőt
               tartott előbb, miközben végigjártatta jóságos tekintetét hívein s csak azután
               rángatta meg a csengetyűt. Máskor a cselédek eresztik be a vendéget, ha véletlenűl be
               volt zárva az ajtó; ami ugyan ritkán esett meg, most azonban Kardosné, a ház úrnője
               jött az esperes elé.</p>
            <p>A nap sugárkévéi éppen átszűrődtek az udvar közepén díszlő platánfák lombján s
               aranyfénynyel övezték Kardosné asszonynak kedves alakját. A falu Margitkája, a
               Vértes-család szemefénye most bájosabb volt mint valaha. Míg öccse, Laci, atyjának
               termetét örökölte, addig Margit édes anyjára ütött. Karcsú alakja, nyílt homloka, a
               halánték körül göndörödő hajfürtjei nem egyszer juttatták eszébe az öreg Vértesnek
               azt a rég eltűnt kort, mikor még az ő életpárjának varázsa szépítette meg előtte a
               valót.</p>
            <p>- Hozta Isten, esperes úr, már alig várjuk. Pedig mondtam Zoltánnak, küldje le a
               hintót.</p>
            <p>- Megtiltottam neki egyszersmindenkorra, elbír még a két lábam s per pedes
               apostolorum mégis csak biztosabb, mint azzal a két tüzes sárkánnyal.</p>
            <p>Margit még odafordúlt örökké derűlt arcával a várakozó néphez, s kérte, legyen még
               kis türelemmel, azután bevezette vendégét. De nemsokára visszatért, kinyittatta a
               kaput s édes kedvteléssel nézte, amint betódúlnak az udvarra. A platánfáktól balra
               kanyarodva özönlött a tömeg a kastély első, hosszabb szárnyához, melynek széles,
               oszlopos folyosójáról nyílt a bejárat abba a vasajtós nagy terembe, ahol a bizottság
               együtt volt.</p>
            <p>A nagy tömeg láttára az a gondolata támadt Zoltánnak, hogy jobb volna, ha a nagy
               asztalt kivinnék a folyosóra s ott fogadnák el az adományokat. Úgy lőn. Az esperes
               nagy karosszékében elnökölt, mellette jobbról a bíró és a jegyző foglaltak helyet,
               míg a bizottság negyedik tagja, Zoltán állva maradt.</p>
            <p>És odajárúltak sorban a haza oltárához.</p>
            <p>Először egy jómódú gazda vált ki a tömegből, oda lépett a folyosó első lépcsőjére,
               levette kalapját s így szólt:</p>
            <p>- Tekintetes uraim! Én volnék az első a faluban, akinek az Úr Isten megengedte, hogy
               ide hozzam, amit nélkülözhetek. Fiam beállt huszárnak, küldöm utána az egyik pár
               lovamat. Éljen a haza!</p>
            <p>Kalaplengetve, kendőlobogtatva éltette a nép a hazát.</p>
            <p>Mikor pedig a falu Margitkája megszorította a gazda kezét, egy szem sem maradt
               szárazon. A mély csend megrezzentette a legnyersebb szív húrjait is.</p>
            <p>A faluvégi molnár állt azután a bizottság elé. Tíz köböl rozsot küld a nemzet
               katonáinak. Bejegyezték ezt is. A ház úrnője szeretettel nyújtá neki kezét, amit a
               molnár kézcsókkal viszonzott. A falu egyszerű népe pedig éljenzett. S ezekben az
               éljenekben a honfibánat és lelkesedés tört magának utat.</p>
            <p>Sokan, nagyon sokan következtek. A bizottság alig győzte feljegyezni. Volt aki csak
               egy pengő forintot tett le Zoltán kezébe; egy lakatos inas ugyanazt a négy krajcárt
               adta át, melyet előtte való nap a jegyzőtől kapott borravalóul. Neki is kijárt a
               kézszorítás. Olyan gyengéd kézzel nem érintkezett még talán egész életében maszatos
               tenyere.</p>
            <p>Amint egymásután felajánlják nélkülözhető vagyonkájukat, egyszerre csak borjúbégetés
               hallatszik a bejárat felől.</p>
            <p>- Nini a Kati néni! - hallatszik mindenfelől.</p>
            <p>- Talán csak nem akarja itt hagyni ezt a borjút?</p>
            <p>De bizony úgy történt. Oda húzta magával a megrökönyödött állatot a sokaságon
               keresztűl a lépcsőhöz, végén fogta a kötelet, hogy közelebb férhessen az asztalhoz,
               aztán megtörölte köténye csücskével az arcát és valósággal szónokolt:</p>
            <p>- Tekintetes Uraimék! Ez a borjú az egész vagyonom, ezt hoztam el, mert egyebet nem
               adhatok.</p>
            <p>Margit, aki eddig az emberek felé fordúltan állt, odahajolt a bizottsághoz; talán
               azért, hogy észrevétlenűl törölhesse szeme könnyét, de az is lehet, hogy csak szívén
               akart könnyíteni ezzel a sajnálkozással.</p>
            <p>- Szegény asszony!</p>
            <p>Mikor Zoltán látta, hogy a bizottság ingadozik, vajjon elfogadja-e az ajándékot,
               odaszólt latinul a bizottsághoz:</p>
            <p>- Vivat!</p>
            <p>Vértes Laci, aki eddig a nagyterem hátteréből szemlélte ezt a legszebb színdarabot,
               kijött a bizottság elé s Kati néni felé fordúlva kijelenté, hogy ennek a derék
               asszonykának élte fogytáig való megélhetést biztosít, ha majd átveszi nagybátyjától
               atyai örökségét, a fejérmegyei Kérész-Pusztát. Kati néni kezet akart csókolni az
               ifjúrnak, s mikor az nem engedte meg, legalább a tekintetes asszonyét csókolta meg,
               hanem azt azután alaposan.</p>
            <p>Délben szünetet tartott a bizottság. Margit a világért sem engedte volna őket haza;
               jobban esik együtt örülni, együtt vigasztalódni. Délután folytatták a munkát, és meg
               lehettek vele elégedve; a falu kitett magáért. Ha mindenütt ennyi sikerrel gyűjtenek,
               akkor nem lát szükséget a szorongatott haza.</p>
            <p>De mégis legszebb volt a befejezés.</p>
            <p>Mikor már nem jelentkezett senki, fölkelt az esperes, odafordúlt a közönség felé s
               megköszönte Tolna vármegye nevében Dombos hazafias közönségének áldozatra készségét
               s egyben felajánlotta a nemes célra azt az 500 pengő forintot, amelyet a vakok
               intézete számára tett félre azzal a hozzáadással, hogy ha az ország sorsa jobbra
               fordúl, eredeti rendeltetése helyére jusson a pénz. Nagy összeg volt az abban az
               időben! A biró és jegyző egyenkint 200 pengő forinttal járultak a már szépen
               összegyűlt adományokhoz.</p>
            <p>Kardos Zoltán, a vidék leggazdagabb földes ura, 2000 forintot tett le azonnal az
               asztalra.</p>
            <p>- Én pedig, szólt utolsónak felkelve Margit legdrágább kincsemet ajánlom fel
               szeretetem zálogául: mindkettőnknek jegygyűrűjét s ha Zoltánom visszatér a népverő
               csatákból, 5000 forinttal váltom ki a két gyűrűt; ha pedig ott marad áldozatúl...</p>
            <p>Többet nem mondhatott, elfojtotta szavát ölelése öccsének, aki csak ennyit
               mondott:</p>
            <p>- Ne félj, nem marad ott.</p>
            <p>Neki is volt felajánlani valója, bár nem nyílvánították még nagykorúnak, de azt csak
               ő tudta, meg a jó Isten...</p>
            
         </div>
         <div type="chapter">
            <head>
              II. Rossz csillagok járnak.
            </head>
            <p>Beszállították a nemzeti adományokat a megye székhelyére, onnét Pestre. Jöttek azután
               a verbunkosok; úgy illett az a vereszsinóros kávébarna attila a legényekre, a kék
               nadrág meg ugyancsak feszűlt rajtok! Szükség volt minden fegyverforgató karra. Az
               otthon maradottak meg hadd takarítsák be a mezőről, amit lehet, mert rossz csillagok
               járnak.</p>
            <p>A zágrábi Katarina-téren már kipróbálják a horvát ágyúkat, egyelőre ugyan csupán
               Jellasics tiszteletére, ám ennyi lövésből kitelt volt egy kis ütközetre való is.
               Karlócánál, a Fruska-Góra lábánál elterülő tágas mezőn már hadgyakorlatoznak a szerb
               felkelők; Hrabovszky mindjárt alkalmat is adott nekik vitézségük kipróbálására.
               Alaposan megtanította őket az engedelmességre. Ott volt az első puskaropogás.
               Weinhengst hadnagy, a hős szepességi fiú, az első halottja a szabadságharcnak.</p>
            <p>Sorban következett azután a többi.</p>
            <p>...Szeptember első felében vagyunk. Az esti órákban hatalmas vihar kerekedett. Úgy
               végig sivított a szél a dombosi kastély fölött s úgy megrázta fent a nagy kertnek
               hársfáit, mintha csak jelképezni akarná azt a nagy szélvészt, amely a nemzet
               életfáját rengeti. A hold csak néha mert kitekinteni a száguldozó felhőtakarók mögől
               s kisérteties fénye éppen beleillett az összhangtalan zúgásba, recsegésbe, ropogásba,
               melyen át csak elvétve volt hallható a két templomtoronyból a falun végigszárnyaló
               esti harangszó. A kastéllyal szemben, a teknyőformájú falu nyugati lejtőjén álló
               plébánia-templom mélyszavú nagy harangja éppenséggel nem bírt érvényesűlni; míg az
               urasági fogadalmi-templom vékony csengése még úgy, ahogy megmutatta, hogy versenyre
               képes a széllel.</p>
            <p>Komor, zord őszi hangulat nehezedett a természetre. Egy-egy beteges levél már le is
               kívánkozott a fáról. Legalább nyugta lesz a fűben. A kertésznek fazsindelyes
               házacskájára ott a nagy pince bejáratánál is ugyancsak ráijeszt a szél; mintha
               behúzta volna nyakát, úgy áll ott a két gesztenyefa között. Egyetlen szobájában kis
               mécsvilág pislogat. Mikor azonban megkondul a szomszéd fogadalmi-templom harangja,
               azt is eloltják ott benn. Lakója pedig, az öreg kertész, kijön a házikó elé. A hold
               kiváncsian nézi meg görnyedt alakját, vagy talán segíteni akar neki, hogy könnyebben
               megtalálhassa a létrát, mely a jobboldali gesztenyefához van támasztva. Azzal a
               létrával a vállán néhány lépést előre megy Márton bácsi s megáll a széles út végén,
               mely a kastély felől kanyarodik a Sáncnyereg felé. Hetven esztendő nyomja ugyan
               vállát - vitéz inzurgens volt annak idején - a létrát azért mégis elbírja. De sehogy
               sem fér a fejébe, miért kell neki most ilyen időben az uraságra várakoznia.</p>
            <p>Márton bácsi azonban engedelmes szolga, sohasem ellenkezik, nem kíváncsiaskodik ott,
               ahol csak szót kell fogadni. Vagyon is nagy becsületben az uraság előtt. Úgyszólván
               semmi dolga sincs már, csak a két őzet etetni ott a Sáncnyereg szállásán. A kert nem
               díszkert, ott ugyan kevés a munka; ha kedve telik az ójtásban, nyesegetésben, azt
               megteheti, de parancsolni nem parancsolja neki senki. Hűséges szolgálatáért nyugalmát
               élvezi.</p>
            <p>Amint így töprenkedik Márton bácsi, három alak homályos körvonalai bontakoznak ki a
               kertbe vezető nagy lépcső táján. Ők azok, akiket várt: Kardos Zoltán, neje, meg
               sógora.</p>
            <p>- Egyedül van, Márton? - kérdi Kardos.</p>
            <p>- Tudtommal egyedül, ilyenkor nem igen mutatkozik itt emberi lény. Tessék parancsolni
               velem.</p>
            <p>Most már igazán nem tudta, hányadán van, mit jelentsen ez a társas látogatás.</p>
            <p>- Jőjjön csak velünk, fölmegyünk a sáncnyeregre.</p>
            <p>- A sáncnyeregre?</p>
            <p>Ő ment elül. A kertész-házikótól tíz lépésnyire a hegyoldal felé pár gazzal benőtt
               lépcsőfokon vezette az uraságot. Ugyancsak ügyelniök kellett az útra, mert nem esti
               sétára készültek, még nappal is csak Márton bácsi nagy csizmájának való járás az.
               Mikor körülbelül a házikó magasságában voltak, balra kanyarodott fel egy ösvény a
               mogyoró- és galagonyabokrok között, melyek alatt kis forrás csörgedezteti
               kristályvizét. Emellett haladtak nagy óvatossággal s még úgyis beléjük kapaszkodott
               egy-egy galagonyaág. Márton bácsi gondolataiba elmerűlve, lehajtott fővel ment elül,
               meg-megsimogatva jobbjával ősz szakállát. Már derengett lelkében és szinte
               összeborzadt rá. A gyalogösvény végén embermagasságnyira ötszörös dróthuzalhoz
               érkeztek. Körülbelül egy holdnyi területet övez a drót és csak azért, hogy a két
               őzike onnét el ne szökjék. Féltett kincse az az uraságnak. Éppen ott az ösvény végén
               van a drótkerítés ajtaja, melynek kulcsát Márton mindig zsebében hordja. Kinyitotta a
               függőlakatot s bementek mind a négyen. A terület közepén gyönyörű tisztás volt; ezen
               keresztülvágtak, itt nem zavarják meg a két állatka nyugalmát, azok oldalvást a
               cserjék közt szoktak hálni. Zavartalanúl legelészhetnek nappal, ilyenkor
               pihennek.</p>
            <p>A tisztás végén emberi kéz emelte magas, nyeregalakú töltés kezdődött, de oda már nem
               kellett felmenniök, annak tövében van az itatómedence, melybe a nyeregsánc önti
               vizét. Ezt a medencét kereste Zoltán.</p>
            <p>Megálltak, Márton odatámasztotta a nyeregsánchoz a létrát és várt, mi kezdődik
               meg.</p>
            <p>Az kezdődött, hogy Zoltán az öreg kertészhez hajolva felszólította, esküdjék meg,
               hogy sohasem árúlja el, amit most hall és lát.</p>
            <p>Márton bácsi ünnepélyesen megesküdött.</p>
            <p>- Boldogúlt apósom, - mondá Kardos Zoltán, - lepecsételt írást adott át nekem halálos
               ágyán. Szónélkül tette, megbízott bennem. Az volt ráírva a külsejére: Csak ellenséges
               támadás esetére bontandó fel. Most elérkezett annak is az ideje. Isten óvja meg
               hazánkat nagy csapástól. Híre jár, hogy a horvát lázadók áttörtek a határon. Már
               jönnek rabolva, pusztítva. Mint az éhes farkasok vetik magukat a lakóházakra.
               Hallottam, hogy ilyen úton-módon kell pótolniok nyomorúságos zsoldjukat. Felbontottam
               tehát az írást, mely ide utasít engem ehhez a helyhez; azt mondja, itt a föld
               mélyében rejtsem el legdrágább kincsemet. Hallgasd meg Laci sógorom, mire kérlek, ha
               én már nem leszek köztetek és szükségtek lesz erre a rejtekhelyre. Ide jöttök,
               Márton felemeli majd ezt a medencét és feltárúl előttetek a mélység. Oda rejted el
               legdrágább kincsemet, az én jó Margitomat, továbbá ami arany és ezüst drágaságunk
               van, meg irományainkat is, különösen pedig azt a kötelezvényt, mely 60.000 forintról
               szól. Nagybátyád, a Kérész-Puszta tulajdonosa tartozik vele. Ismered az ügyet. Ha
               most január elsejéig meg nem fizeti, a tied lesz a puszta. Érdekedben áll, hogy
               vigyázz az írásra.</p>
            <p>Laci nagy érdeklődéssel hallgatta a rejtélyes dolgokat s alig várta, hogy megnyíljék
               a mélység. Margit már lent olvasta atyjának parancsát.</p>
            <p>- Márton, fogjon hozzá, vegye el helyéről a medencét.</p>
            <p>Márton hozzáfogott a munkához. Mindenekelőtt egy ott készenlétben fekvő nagy fadugót
               illesztett be a nyeregsánc vízcsövébe, aminek az lett az eredménye, hogy a víz vagy
               tíz lépésnyire attól a helytől buggyant elő.</p>
            <p>- Erre nem is gondoltam; mégis csak okos ember maga, Márton, - mondá Kardos.</p>
            <p>A kertész felemelte a medencét, mely alatt nem egészen véletlenül egy rozsdás, de jó
               erős kertészkés feküdt. Ezzel elkaparta a földet, minek következtében két széles,
               egymás mellé illesztett deszkára bukkant, azokat nagynehezen kihúzta és megnyílt a
               körülbelül három méternyi üreg, melynek kúp-alakját szépen megvilágította a zsinóron
               lebocsátott égő gyertya. Beleállitották a létrát és Kardos lement. A kertész
               világított neki. Mikor leért, vasajtó előtt állott. De hiába nyomta a kilincsét, nem
               nyílt ki. A leírás szerint az ajtó gombját kell először félretolni, csak azután
               nyitható ki. A baj azonban az volt, hogy húsz-harminc gomb szegélyezte köröskörül az
               ajtót s nagyon soká tartott volna, míg az igazit megtalálta volna, ha a kertész fel
               nem világosítja, hogy az ajtó jobb sarkánál lévőt kell helyéről balra mozgatni.
               Mártonnak találékonyságától megrezzent mind a három. Honnét tudja ez? Hátha elárúlja
               őket? Szinte megállt munkájában Zoltán, amit a kertész észrevevén, suttogó hangon
               felvilágosította őket, hogy tíz évvel azelőtt lent járt a tekintetes úrral s csak
               azért nem szólt előbb, mert esküje tiltja.</p>
            <p>Ez a válasz megnyugtatta őket. S minthogy lent gyertyára volt szükség, lehívta Zoltán
               a kertészt is, míg Margit és öccse fent őrt álltak. Bár meglepetéstől nem kellett
               tartaniok; azt a bozótot nem keresi fel senki, még nappal sem.</p>
            <p>Az ajtó megnyílt. Fullasztó pinceszag ütötte meg orrukat a szinte légtől mentesen
               elzárt helyiségben. Mikor a faggyúgyertya reszkető fénye végigvibrált a sötétségben,
               megkönnyebbűlt Zoltán szíve. Hiszen ez nem pince! Itt akár lakni is lehetne. Fehérre
               meszelt boltozatról nagy háromkarú csillár csüngött le, kockakővel kirakott padlózata
               közepén hatalmas szőnyeg terűlt el s oldalt széles kerevet állt három nádból készült
               karosszék társaságában. Még szekrény volt bent a végén egy embernagyságú
               falmélyedésben. Kemény tölgyfából készült.</p>
            <p>A kertész kívánságára elmozdították helyéről, s ime, hűs esti levegő töltötte meg
               egyszerre a termet.</p>
            <p>A kertész megmagyarázta az okát.</p>
            <p>- Fent a kőrakások, szamártövis, csalán s egyéb dudva között van ennek a sikátornak a
               szelelőnyílása. Tíz évvel ezelőtt én tettem rá azt az éktelen alakú mészkövet, oldalt
               kis nyílást hagyva, hogy meg ne poshadjon itt minden. Nagy esőzések idején víz is
               csurog oda, a lejtős sikátoron át azután a nagy pincénkbe szivárog, a falon hagyott
               kis résen át, ahonnét időről-időre ki szoktam meríteni. Mert innét eljut az ember a
               pincéig, választófala bizony vékonyka lehet, azt akár egy rúgással is be lehet
               dönteni.</p>
            <p>Zoltán tudott mindent és meg volt elégedve a látottakkal.</p>
            <p>Bezárták megint az ajtót, felmentek a létrán, melyet bent hagytak, rátették a két
               deszkát s újra betakarták földdel és a medencével.</p>
            <p>Zoltán azután a kastélyba is magával vitte a kertészt. Ilyen emberben lehet bízni.
               Megmagyarázta az ő jelenlétében feleségének és sógorának, mi mindent kell másnap
               éjjel a legnagyobb titokban a pincelakásba hordaniok, mert harmadnap reggel búcsút
               vesz otthonától.</p>
            <p>Nem is próbálták már marasztalni, erős volt a szándéka; Margit is beleegyezett már,
               ámbár fájó szívvel, hogy férje beáll honvédnek. Ilyen válságos időben bűn, hazaárulás
               volna, otthon tespedni, különösen olyan jó vadásznak, amilyen Zoltán volt.</p>
            <p>Laci eleinte még erősen tiltakozott ellene. Mi lesz a családból, ha Zoltánt baj érné.
               Szegény testvére egyedűl maradna, mert hiszen őneki még iskolába kell járnia; a
               hetedik osztályt ugyan most már magánúton végzi, de a nyolcadikba el kell járnia, el
               kell mennie Pécsre, mondta neki az igazgató, hogy okvetlenűl rendes tanuló legyen.
               Mondom, akkor még le akarta beszélni sógorát; most egy idő óta azonban, mióta látja a
               hazát környékező veszedelmet, látszólagos, csendes megadással hallgatta Zoltán
               szavait. Akkor este sem felelt egy szót sem, még kezébe is vette sógorának legjobb
               puskáját s próbált vele masírozni.</p>
            <p>Búcsúzáskor azonban mégis megilletődött és mintha a jóság könnyforrása is megeredt
               volna. Megölelte Margitot, kezet csókolt neki kétszer is, sógorát is megölelte
               érzékenyen, szeretettel, úgy hogy ez meg nem állhatta, hogy meg ne kérdezze:</p>
            <p>- Téged mi lelt, Laci? Hogy elérzékenyűltél. Csak viseld gondját Margitnak és a
               gazdaságnak. Nagy fiú vagy már, rád bízhatok mindent. Ugy-e bár?</p>
            <p>- Ahogy az Isten akarja.</p>
            <p>Elváltak egymástól...</p>
            
         </div>
         <div type="chapter">
            <head>
              III. Veszedelmes kaland.
            </head>
            <p>...Másnap a hajnal kétes szürkületében egy lovas vágtat végig Dombos község utcáin.
               Csak úgy dübörgött a föld a hatalmas mén patái alatt; jaj lett volna annak a
               kutyának, amelyik lába alá került volna. Ugylátszik, meg is gondolták a dolgot, mert
               csak tisztes távolból kísérték ugatásukkal a falu végéig. Ott leszállt a lovas, s
               kantárszáránál fogva vezette paripáját, hogy meg ne terhelje hegynek fölfelé. Fent a
               hegyen, az ország útja mellett, 15-20 ákácfa bólintó ágaitól fedetten áll a
               Szent-Margit kápolnája. Ott megállt az ismeretlen vándor.</p>
            <p>Balkarjára fűzve a kantárszárát, letérdelt a lépcsőfokra s áhítattal imádkozott.</p>
            <p>Talán ennél áhítatosabban még nem imádkoztak ott sohasem, s ennél önzetlenebb imádság
               még alig szállt az égiek trónusa felé. Azután megsimogatta paripáját, megigazította
               övét, melyben két pisztolyát tartotta s tovaindúlt most már gyors ügetésben. Hosszú,
               hosszú útat kell még ma megtennie.</p>
            <p>Mikor a szomszéd falu túlsó határához érkezett, akkor bújt elő a dombok mögűl a nap
               ragyogó képe. Jól végig sepert az égen este a szél, egy felhőcske sem maradt még
               hirmondónak sem.</p>
            <p>Nyolc órakor átlépte Somogymegye határát.</p>
            <p>Hosszú, hosszú útat kell még megtennie.</p>
            <p>Vértesék kastélyában pedig azalatt reggelihez terítettek. Margit és férje ültek az
               asztalnál.</p>
            <p>- De hol lehet a mi Lacink?</p>
            <p>- Hiszen tudod, Gituskám, szokott ő ilyen kirándulásokat tenni. Magával viszi a Zalán
               futását s úgy elmélyed néha, hogy észre sem veszi az idő haladását.</p>
            <p>- Lóháton azonban még nem indúlt ilyen korán sétára. Azt mondják a kocsisok, hogy a
               Mokányon vágtatott el.</p>
            <p>- Tudom, lelkem, az az ő paripája.</p>
            <p>- Rosszat sejtek.</p>
            <p>Eközben levelet hoz be a szobalány. Egy ember hozta a szomszéd Kisfaluból.</p>
            <p>A levél Laci kezeírása volt, még az este írhatta hálószobájában. Zoltán kivette neje
               reszkető kezéből s felolvasá:</p>
            <p>Kedves néném és sógorom!</p>
            <p>Bocsássatok meg, hogy búcsúvétel nélkül hagytam el őseim kastélyát. Már nem volt
               nyugtom. Féltettem Margit boldogságát, ha Zoltán elhagy bennünket: inkább én mentem
               el. Engem nem bilincsel az élethez a családi kötelék; nekem nincs, kiről
               gondoskodnom. Honfiúi kötelességem a harc mezejére szólít. Éljetek boldogan,
               szeressétek egymást, s ha nem térnék többé vissza, szenteljetek néha egy-egy percet
               az én emlékemnek is. Isten veletek! Laci.</p>
            <p>Margit odaborúlt férje keblére és zokogott. Ilyen nagy áldozatot nem várt
               öccsétől.</p>
            <p>- Erős, kemény fiú volt mindig az én Laci öcsém, mondá zokogva, s bár tudtam, hogy
               szülei után engem szeret legjobban a világon, mégis fáj nekem az ő nagy
               önfeláldozása. Óh, ha visszajön megint!</p>
            <p>Vértes Laci pedig azalatt már messze járt. Nem akarta megerőltetni paripáját s azért
               közben megpihent. Sok mindent megtudott útközben, amiről addig sejtelme sem volt:
               hogy a horvátok már a Balaton keleti partvidékein kalandoznak, hogy rettenetesen
               pusztítanak mindenfelé; hogy maguk a horvát tisztek is kétségbe vannak esve a
               csőcselékhad vérengzése miatt. Egy öreg paraszt, aki éppen szőlejében
               foglalatoskodott, azt mesélte, hogy ő maga látta egy horvát tisztnek elfogott
               levelét, melyben az van megírva, hogy jaj Pest városának, ha néhány nap múlva
               odaérkeznek. «A mi embereink rettenetesen lopnak és rabolnak - így szólt a levél -
               naponkint ezer pálcaütést osztatunk ki; de nem használ semmit; maga az Isten sem
               képes őket visszatartani».</p>
            <p>- Ne menjen a ténsúrfi arra, mert a halálfia lesz! - folytatá a paraszt. -
               Nagy-Kanizsa lakosságát nyárshegyre akarta húzatni Jellasics, a várost porrá akarta
               égetni, mert néhány részeg katonáját agyonverték ott. Meg is tette volna, de nagyon
               siet Pestre.</p>
            <p>A szomszéd faluban meg a nótárius uram figyelmeztette, ne menjen a Balaton felé, a
               magyar sereg már úgyis Keszthely előtt halad Székesfehérvár felé. Jobb lesz, ha
               északnak fordúl, különben a halál torkába szalad, 40 ezeren vannak.</p>
            <p>De nem hiába mondta nénje, hogy erős, kemény legény volt mindig az ő öccse, nem félt
               a maga árnyékától. Csak azért is felkeresi a magyar sereget lent Keszthely tájékán.
               Mokány kibírta. Eleget pihent otthon, nem árt meg neki ez a menetelés s nem is
               viselte meg a fáradság. Olyan büszkén rakja lábait most is, akárcsak hajnalban; pedig
               már esteledik.</p>
            <p>Még egy állomás, azután pihenőre térnek, tervezgette Laci. Ideje is lett volna már;
               csend uralkodott szerte a vidéken, csak a szőlőcsősz kelepelője nyelvelt még túlságos
               búzgalmában. Nem hagyja békében a szellő, mely a Balaton felől fújdogál. Emberi lény
               sehol sem látható már, csak amonnan a völgyből fel-felcsillanó fénysugárkák hirdetik,
               hogy közel van már a falu, ahová a jegyző ajánlotta. Ment hát egyenesen a fény
               irányában.</p>
            <p>Egy lankás hegyoldalon haladt lefelé, lépésben kellett mennie. S hogy megrövidítse
               útját, a gyalogösvényen vezette lovát. A sok vízmosás azonban nagyon késleltette, úgy
               hogy bizony ráesteledett erősen. Lent a völgyben pedig azalatt szokatlan nagy számban
               gyúltak ki a mécsek s úgy tetszett neki, mintha mind az ablakban állana. Talán
               kivilágítást rendeznek! Hogy táncolnak azok a lángok! Tanúja volt egyszer, amint a
               dombosi temető mellett egy lidérc szökött ki a földből és 3-4 lépésnyire tovalebbent.
               Szakasztott olyan fényszallagok rajzolódnak le ott lent néha. Lám, most meg mintha
               kis petrence égne! Sajátságos, a tűz körül emberi alakok mozognak; egy, két, három
               most tíz helyen. Néhány perc múlva húsz helyen.</p>
            <p>Észrevette már most, hogy a falu előtt van ez a látvány, a templomnál kezdődik s nagy
               területen húzódnak végig a csoportok egészen a lankás lábáig.</p>
            <p>A gyalogösvény a kocsiútra vezetett s míg ez balra kanyarodott, amaz keresztül szelte
               a kukoricást. Már nincs messze a síkság; már tisztán láthatta, hogy tábor nyüzsög a
               szeme előtt.</p>
            <p>Nem merte folytatni útját. Hátha igaza volt a jegyzőnek! Inkább visszafordúl, ahonnét
               jött. A kocsiúton biztosabb. Megsimogatta Mokányt, szelíden végighúzta kezét a ló
               fején, még arcát is oda értette hű kísérője szeméhez. Bocsánatot kért tőle, hogy úgy
               megfárasztja. Azután felvetette magát hátára és megeresztette kantárszárát.
               Megnyugodott kénytelenül sorsába. Végre is, gondolta magában, majd csak visszaérkezik
               oda a szomszéd faluba. Gyorsan távolodott a kellemetlen helytől, a kocsiút merész
               kanyarulatokban kígyózott felfelé. Lassan-lassan elmaradtak mögötte a
               tábortüzek.</p>
            <p>Egy kanyarulatnál azután az történt, hogy a paripa kinyújtotta a nyakát, megállt és
               nyerített. </p>
            <p>Nem ok nélkül. Egy lovas vágtatott lefelé, vele szemközt. Jó, hogy az a sötét felhő,
               mely az égboltozatnak feléig már felemelkedett kelet felől, eltakarta a holdat,
               különben nagyon megijedhetett volna Laci. Mert a közeledő lovas a horvát lovasok
               színe-java közé tartozott: szerezsán volt. Különösen így este nem valami kellemes
               találkozás eshetik ilyen ölmagas martalóc alakkal. Hóhérveres köpönyege a ló hasáig
               ért; piros sapkája félrecsapva félig eltakarta napbarnított arcát. S ugyancsak fel
               volt fegyverkezve! Iszonyú hosszú puskája ugyan nem valami könnyen kezelhető lóháton,
               de annál ügyesebben bánik bőrtüszőjébe dugott pisztolyaival, meg az oldalán függő
               handzsárjával.</p>
            <p>Laci, mikor vagy 30 lépésnyire voltak egymástól, észrevette a hosszú puskát s
               önkénytelenűl pisztolya után nyúlt. A másik gyanútlanúl közeledett.</p>
            <p>Egy lóhossza választotta el őket, mikor a szerezsán kötelességszerűleg elkiáltja
               magát horvátul, hogy ki az? S nem kapván feleletet, megállította lovát. A két ló feje
               már arasznyi távolban volt egymástól, egymásra fújták a párát.</p>
            <p>A szerezsán kirántotta pisztolyát, s ha Laci félre nem hajlik, homlokába fúródik
               golyója; most azonban melléje ugrat ő s egyenesen szívébe röpíti golyóját. A horvát
               csak egyet ordít, azután nagyot nyekkenve lebukik a földre, mire a gazdátlan ló
               lefelé iramodik a kocsiúton.</p>
            <p>Furcsán érezte magát Laci. Lába előtt az első ellenség holtan, háta mögött egy egész
               tábor élve. Mindazonáltal elhatározta, hogy a győzelem jeléűl visz magával valami
               emléktárgyat, ha mást nem, a horvát handzsárját.</p>
            <p>Le akart szállni. Fél lába már kint volt a kengyelvasból, mikor lódobogás
               hallatszott. Ilyenkor kell lélekjelenlét! Sarkantyúba kapta lovát s neki a
               gyalogösvénynek, amerre jött. Valósággal akadályverseny volt az tüskön-bokron
               keresztül. Az őrjárat, melyet a lövés zaja felriasztott, üldözni kezdte. Két lovas
               vágtatott utána.</p>
            <p>Most mutasd meg Mokány, mire vagy képes! Szegény állat érezte a veszedelmet, igazán
               lóhalálában futott üldözői elől. Háta mögött káromkodás, előtte vízmosás, határkő,
               árok, mesgye és teljes sötétség. Soha ilyen versenyfutás!</p>
            <p>Laciban már a kétségbeesés tusái vívódtak. Meg akarta állítani lovát, hogy másodszor
               is szembenézzen a halállal. Végre is nem parádéra indúlt; előbb vagy utóbb hal meg,
               nem határoz. Hanem mikor kiért a kukoricásból s a domb tetejére ért, ahonnét rövid
               negyed óra alatt a szomszéd faluba érhet, mást gondolt. Szügyébe vágott a paripának,
               hogy szinte neki is fájt s azután hajrá, mint a szélvész, mint a gondolat repült
               üldözői elől.</p>
            <p>Egy széles árokhoz érkezett. Még ezen át s meg van mentve az élete. Mokány nem sokat
               habozott; úgy átvetette magát rajta, mintha világéletében ebben gyakorolták volna. De
               a túlsó part lejtős volt s a ló a nagy lendület következtében előre bukott. Nem is
               kísérelte meg a felkelést, nagyon nehezére esett volna neki, első bal lába
               megroppant.</p>
            <p>Az üldözők - vagy hárman lehettek - ordítva, káromkodva bukkantak elő a kukoricásból
               s feltartóztatás nélkül közeledtek.</p>
            <p>Lacinak vagy szembe kell szállnia velük, vagy gyalog menekülnie. Körűltekintett,
               sehol semmi búvóhely. Balfelől legelő kezdődött, jobbfelől végtelen tarló
               nyújtózkodott. Ösztönszerűleg a legelő felé vette útját. Most már nem nagyon bízott
               a menekülésben; az élethez való ragaszkodás azonban meggyorsította lépteit. Amazok
               megálltak. Úgy látszik, az árok partján heverő paripát vizsgálgatták, nincs-e alatta
               a lovas.</p>
            <p>Hiszen ha a halálugrás pillanatában nem veszti egyensúlyát s oldalt nem billen, ott
               maradt volna ő is.</p>
            <p>Mikor az üldözők lódobogása egy pillanatra szünetelt, éppen egy itatóhoz érkezett
               Laci. Ismerte jól az ilyen helyeknek minden csínját-bínját. Minden gondolkozás nélkűl
               kihúzta övéből másik megtöltött pisztolyát, hasra vetette magát a nagy vályúban és
               várt, mi fog történni. Elhatározta, hogy, aki elsőnek oda dugja orrát, az halállal
               lakol kíváncsiságáért.</p>
            <p>Kellemetlen volt a helyzete. Némileg megnyugtatta az a körülmény, hogy sötét volt.
               Csak a nyugati égen rezzent meg egy-egy csillag fénye. Fejét a vályúból kiemelve
               neszelt. A hangos beszéd és lódobogás iránya felé szegezvén tekintetét, úgy rémlett
               neki, mintha meg tudná már különböztetni az alakokat. Mennél tovább nézte őket, annál
               biztosabb volt benne, hogy már látja őket. Vagy csak csalódása a szemnek! Nem,
               világosan látja, hogy alakjuk kibontakozik a homályból. Feléje tartottak.</p>
            <p>A végszükségben segítségére jött a hold.</p>
            <p>Megszakadt a felhővonulás, nagy szakadék tátongott a hold körűl, minek következtében
               az üldözők világosan láthatták, hogy amit ők emberi alaknak véltek, az gémeskút.
               Annyi vakmerőséget nem tételeztek fel az üldözöttben, hogy ott rejtőzzék el és
               szépen visszafordultak, ahonnét jöttek. Előbb azonban megálltak még egyszer az
               ároknál s kevés idő múlva nagyot durrant az egyiknek pisztolya.</p>
            <p>Ez Mokánynak szólt.</p>
            <p>Ha nem lett volna olyan sietős Laci dolga, ő maga keresett volna neki nyugvóhelyet.
               De ilyesmire gondolni sem lehetett. Csak megsímogatta még egyszer az élettelen
               állatot, igaz könnyet hullatva dermedő tagjaira. A faluban azonban öt pengőt tett le
               a községházában abból a célból, hogy illően elhantolják hű kísérője hulláját.</p>
            <p>Ő maga meg folytatta útját. Most már nem a Balaton felé, hanem fel Székesfehérvárnak,
               még azon is túl a magyar táborba.</p>
            
         </div>
         <div type="chapter">
            <head>
            IV. A család becsülete.
            </head>
            <p>Vértes László a Hunyadi-huszárok hadnagya lett s Adony vidékén táborozott.</p>
            <p>Jellasics már akkor Székesfehérvárott volt, Roth és Philippovics pedig szintén arra
               felé tartottak. Ha egyesítik seregeiket, akkor nagy erővel kellett volna
               szembeszállnia a magyar szervezkedő hadnak. Hogy ez az egyesülés meg ne történhessék,
               arra Görgeinek volt gondja. Felrendelte ebből a célból Dunaföldvár vidékéről a
               Hunyadi-ezredet, szervezte a népfelkelők csapatait, tanított, buzdított, lelkesített,
               ellenőrzött, ahol csak lehetett.</p>
            <p>Erős kémszolgálatot létesített Adonytól dél és kelet felé. Jó messzire tolta lefelé
               az előőrsöket, hogy az ellenség minden mozdulatáról pontosan értesűlhessen s ha kell,
               Rothék és Jellasicsék közé vágjon.</p>
            <p>Vértes hadnagyi szolgálatának hetedik napján huszonöt huszárral a dél felé
               legtávolabbra eső állomásra volt rendelve, hogy kémlelje az ellenség hadállását.</p>
            <p>Estefelé éppen egy malom elé érkeztek, ahol meg is itattak. A molnár jókedvében
               lehetett, mert feleségével nagy kosár szőlőt cipelt ki a kapúba, a szolgáló meg két
               kenyeret hozott melléje. Megkérdezte tisztességtudással a hadnagytól, megengedi-e,
               hogy megkínálja a huszárokat.</p>
            <p>- Már hogyne engedném meg?! Csak hadd egyenek, félórai pihenőt adok nekik hozzá.</p>
            <p>A hadnagy úr meg azalatt gyalogsétára indúlt a patak mentében. Magas, levélhullató
               jegenyék szegélyezték kétfelől a réti útat, melynek fűszálain a nap búcsúsugaraiban
               ezer meg ezer gyöngyszeme csillogott a harmatnak. Senki sem járt már arra, ilyenkor
               nincs dolog, nincs munka a réten. Csak a Duna felé szállt olykor egy-egy csapat
               hamvas varjú.</p>
            <p>László gondolataiba mélyedt.</p>
            <p>Tudja Isten, hol kalandoznak. Talán szép szülőfaluját varázsolja elő képzelődésének
               gazdag színjátéka, nemesszívű sógorára gondol, lelkének szárnycsattogásával szeretett
               nénjét keresi fel; vagy az a két rácskerítés jut eszébe ott a temetőben, hol atyja és
               anyja nyugosznak s a gyermekkor aranyos ködfátyolán keresztűl vezetik lelkét a rég
               eltűnt legboldogabb napokba, mikor még a Laci és Gitus nevektől volt hangos a
               Vértes-kastély, mikor becézve simogatták, tejben-vajban fürösztötték őket, kik közűl
               az egyik itt várja a kommandót: Előre! a másik pedig otthon aggódik érte gyengéd
               testvéri szeretettel.</p>
            <p>Eközben jó messzire haladt s eszébe jutott, hogy már vissza is kellene térnie. Éppen
               meg akart fordúlni, amikor vagy harminc lépésnyire tőle egy emberke ugrott elő az
               egyik jegenye mögűl s László felé egy papirost lobogtatva, tánclépésben hátrált,
               miközben néha olyan közel jutott a patak partjához, hogy könnyen beleeshetett volna.
               Pedig az a víz jól eláztatta volna. A hadnagy eleinte valami csintalan fickónak
               képzelte az alakot; részegnek is tarthatta volna kis rosszakarattal. Hanem az az alak
               következetesen járt el. Mikor látta, hogy a hadnagynak nem akaródzik közelebb jönni,
               ő ment egy-két nyárfával arrébb s megint egy hirtelen szökkenéssel visszafelé
               igyekezett. Erre már kíváncsi lett László:</p>
            <p>- Állj meg!</p>
            <p>Az emberke nem felelt, hanem ahelyett jó magasra emelte a papirost, amiből a hadnagy
               tisztán megérthette már, hogy ebben a bolond táncban tulajdonképpen az a papiros a
               fődolog.</p>
            <p>- Már meg kell néznem, - gondolta magában Vértes, - hátha nem igazi bolonddal van
               dolgom. Végre is kémszemlén vagyok itt.</p>
            <p>Hóna alá fogta kardját s utána iramodott. Annak azonban fürgébb volt a lába. Úgy
               eltűnt a jobbra kanyarodó völgy erdőirtásában, mintha ott sem lett volna. Csak az
               esti szellő szárnyán egy ideig libegő cédula árúlta el Lászlónak, hogy nem álmodta
               ezt a jelenetet.</p>
            <p>Odasietett a cédulához.</p>
            <p>Egyik oldalán teleírt levélpapiros volt a rosszabb fajtából. Egy mesterlegény írhatta
               haza az idegenből. Jelentéktelen üdvözletek voltak rajta a keresztapának,
               keresztmamának, meg a Jóska sógornak stb.</p>
            <p>Másik oldalán sebtében odavetett betűk, összevissza kószált rendetlenségben,
               ceruzával írva.</p>
            <p>Körűlbelűl ez volt a jelentésük:</p>
            <p>«Menjenek a Kérész-Pusztára, az öreg Vértesnél megtalálják az árúló írást a nagy
               almáriumban.»</p>
            <p>László első felindúlásában száz darabra tépte a cédulát s odavágta a vízbe.</p>
            <p>- Arcátlan rágalom! Nem, az lehetetlen. Engem akarnak gyötörni. Ki volt ez? Mi volt
               ez? Nem álmodtam? Hol az a cédula, megnézem még egyszer.</p>
            <p>A papirosfoszlányok már a Duna felé tartottak, azok el nem árúlják többé a titkot.
               Szeretett volna menekűlni akárhova, csak embert ne lásson. Áruló írás az öreg
               Vértesnél! Itt van a közelben a Kérész-Puszta? Hol, merre? Meg kell néznie. Hiszen az
               lejebb van legalább is öt határral. Meg kell tudnia, micsoda árúlásról van itt szó.
               Talán horvátnak nézték őt, talán a horvátoknál akarták bemártani Vértes Pétert, az ő
               nagybátyját. Családjának becsülete forog itt kockán. Ezt tisztázni kell.</p>
            <p>És László sietett tisztázni a dolgot. Visszament a malomhoz, ahol a huszárok már
               lóháton ülve várták hadnagyukat. A molnárral beszélgettek.</p>
            <p>László odament az öreghez:</p>
            <p>- Mondja kérem, merre van innét a Kérész-Puszta?</p>
            <p>- A Kérész-Puszta? Hm, aztán minek az a hadnagy úrnak?</p>
            <p>- Miért kérdezi? Nem szabad tudnom?</p>
            <p>- De éppenséggel jó lesz, ha megtudja hadnagy uram. Jellasich ott rostokolt a minap.
               Pompás uzsonnát kapott. Azt mondják, nagyon meg volt elégedve, meg is veregette a
               vállát Péter uramnak.</p>
            <p>Laci felpattant a lóra, szalutált s előre vágtatott a csapat élére.</p>
            <p>A molnár utána kiáltott, hogy csak jobbra tartson mindig itt a kocsiúton lefelé;
               különben a patak vize jól tudja az útat, mert a puszta kastélya előtt van a pihenője:
               egy nagy tó.</p>
            <p>Még többet is akart mondani, azonban ennyi is elég volt tájékoztatónak. Az út pora
               elnyelte a távozókat.</p>
            <p>Hiába csóválta fejét a jó öreg molnár, az a hadnagy mégis csak elment oda arra a
               pusztára.</p>
            <p>Nyolc óra lehetett, mikor az emlitett tóhoz érkeztek, mely tündéri nyugalomban terűlt
               a holdnak és csillagoknak pazar fényében. Nád és káka szegélyezte szélein éppen esti
               mulatságra készűltek a békák, hangoltak erősen. Ahol a patak vize csobog bele, az
               országút felé eső részen, ott nem tetszhetett nekik, inkább a bükkös szélén
               pontosúltak össze. A lódobogás némileg hatott rájuk; különösen mikor a nagy fahídon
               dübörögtek keresztűl.</p>
            <p>De még a házbeliek is megijedtek, főképpen mikor várakozásuk ellenére és minden
               előleges bejelentés nélkűl beléptettek a nagy kapún.</p>
            <p>A ház ura, aki a félemeletes lakás tornácából szemlélte az átvonúlást, - aminek ő
               gondolta - ijedtében kiejtette kezéből tajtékpipáját. Úgyis reszketett már minden
               porcikája erre a váratlan megtiszteltetésre. Hálósipkáját kezében lóbálva ment le a
               lépcsőn, «Hozta Isten»-t rebegni a vendég előtt.</p>
            <p>Próbálta is vagy kétszer megkezdeni az üdvözlő szavakat, de nagyon nehezen akart
               elsűlni a mondat, úgy, hogy a hadnagynak jutott az első szó:</p>
            <p>- Görgei táborából jövünk. Ha megengedi a tekintetes úr, beszólnánk egy-két
               percre.</p>
            <p>- Méltóztassék, tessék, no hát, vártam is; kint tágasabb, akarom mondani, bent
               szélesebb.</p>
            <p>Nagyon nehezen beszélt az öreg. Úgy látszik, nagyon hatott rá a megtiszteltetés.</p>
            <p>- Mi-i-i-nek-nek kö-köszön-he-he-tem a sze-sze-rencsét?</p>
            <p>A hadnagy utasítást adott katonáinak, hogy szálljanak le a lóról s álljanak
               készenlétben a tornác előtt. Azután bement a házigazdával.</p>
            <p>Az ebédlőbe vezették, ahol csibecsontokon rágódott a házigazda egyetlen fia.
               Összelapított homloka alatt az a nyerges orr és a fejtől szinte derékszögben elálló
               füle igen kellemetlen hatást tett az emberre, különösen első látásra. László is
               összeráncolta homlokát, mikor meglátta kedves unokaöccsét, akit akkor látott
               utoljára, mikor tíz évesek lehettek mindketten.</p>
            <p>Összeütötte sarkantyúját s feszesen nézte a két rokont. Ez volt egész köszöntése.
               Előbb tudni akarta, hányadán van.</p>
            <p>Az öreg nagyon előzékenyen keresgélt a költői rendetlenségben álló bútordarabok
               között, míg ráakadt az egyetlen becsületes székre. Arra tessékelte vendégét, az
               asztalon álló olajmécset is ide-oda tologatta, miközben folyton azt hangoztatta:
               Tessék hadnagy úr!</p>
            <p>Az meg sem moccant. Bal kezét kardjának markolatára tette, jobbját ökölbe
               szorította.</p>
            <p>- Vértes úr, a magyar táborból jövök. Igaz-e, hogy Jellasich itt volt önöknél, tudni
               akarom, megbélyegzett házba léptem-e?</p>
            <p>A házigazda most már igazán nem tudta hová tologassa az olajlámpát.</p>
            <p>- Ó, kérem, semmi az egész. Sohse láttam azelőtt Jellasichot; most sem láttam, azaz
               hogy láttam, úgy-e fiam, te is tudod, hogy te láttad.</p>
            <p>A fiatal Vértesnek csak a füle mozgott, nagyon megijedhetett.</p>
            <p>- Kérem, csak úgy betolakodott ide, mint a hadnagy úr, azaz bocsánat, nem egészen
               úgy. Éhes volt, megették két birkámat, megitták két akó boromat, azután tovább
               álltak.</p>
            <p>- Egyéb semmi sem történt?</p>
            <p>Erre már a fiatal is megszólalt:</p>
            <p>- De igen, huszonegyeztünk.</p>
            <p>- Szamár vagy, fiam, inkább fogd be a szádat.</p>
            <p>- Azt a proklamációt akarom, azért jöttem ide: csak hamar idevele, az almáriumban
               van.</p>
            <p>- Érdekes igazán; azért a rongyos papirosért tetszett ide fáradni? Hát mi van azon?
               Szalonnát pakoltam be nekik, azt az egyet itt hagyták.</p>
            <p>Vértes László megcsörgette kardját s úgy összeütötte sarkantyúját, hogy a másik kettő
               belesápadt.</p>
            <p>- Nagybátyám, megátkozom önt fiával együtt, elhurcolom a bitófa alá, ha be nem
               bizonyítja ártatlanságát. Én Vértes László vagyok, önök pedig árúlók.</p>
            <p>A két rokon most már mosolyogni készűlt, de nem igen bírták szájuk két szögletét
               megfelelően alakítani.</p>
            <p>- Te vagy az? Te vagy, Laci? - kiálták mindketten s ha nem áll olyan feszesen, még
               meg is ölelték volna. Így azonban beérték meleg, rokoni kézszorítással. Az öreg
               megtörölte zsebkendőjével tar fejét. Kissé beleizzadt ebbe a váratlan rokoni
               látogatásba.</p>
            <p>- Már hogy képzelhetsz olyat, Laci öcsém? Már hogy volnék én áruló? Én már kivénűltem
               a lelkesedésből, erőm sincsen a kardforgatáshoz, de azért olyat még sem tételezhet
               fel rólam a világ, hogy az ellenséggel tartok. Hogy fiamat mért nem küldöm, azt
               kérdezed? Hát hiszen láthatod, nem katonának való. Az első ágyúlövésre megsiketűlne,
               fogfájást kapna, görcs rángatná. Gondoltam magamban, hadd maradjon az csak
               itthon.</p>
            <p>- Bátyám uram, adja ide azt a proklamációt! Sietős a dolgom, tizenkettőre a táborban
               kell lennem.</p>
            <p>Együtt mentek mindahárman a nagy szobába, melynek egyik sarkában állt a pajzsot tartó
               oroszlánnal díszített, embermagasságú almárium. Egy-két rozsdás kard szégyenkezett
               ott a vöröshagyma dísztelen társaságában, a másik oldalon pedig egy molyette Corpus
               Juris, meg vedlett fedelű Páriz-Pápai tetején feküdt az a proklamáció, mely a lázadók
               elnyomatásáról szólt.</p>
            <p>- Ez az! Hogyan kerűlt ide? Tegyenek őszinte vallomást, talán nem kell a végletekig
               mennünk.</p>
            <p>- Nem bizony, Laci öcsém, kár volna. Itt van, oda adom, úgy, ahogy kaptam. Mondom,
               hogy szalonnát pakoltam nekik ilyenekbe, ez az egy felesleges volt, azért dugtam ide.
               Úgy volt-e, fiam?</p>
            <p>A fiú ráhagyta, hogy úgy volt.</p>
            <p>- Jöjjenek ki velem katonáimhoz!</p>
            <p>Olyan erélyesen volt ez mondva, hogy ellenállásról szó sem lehetett. Az ilyen hang
               engedelmességet követel.</p>
            <p>Megálltak a tornácon, szemben a huszárokkal.</p>
            <p>László hadnagy «Vigyázz!» szavára a huszárok mindmegannyi lovasszoborként
               helyezkedtek el. Merev, marcona tekintetüktől a fiatal házigazda majdnem rosszúl lett
               s ha nem fogja hóna alatt László, még összerogyott volna.</p>
            <p>- Az árúlás gyanúja nehezedett az én atyafiaimra, - így szólt László messzedörgő
               hangon huszárjaihoz, - Vértes Péterre és Sándorra. Azért jöttünk ide, hogy megtudjuk
               az igazat. Kérdezem itt, katonáim előtt, ártatlanok vagytok-e a hazaárúlásban?</p>
            <p>- Ártatlanok vagyunk, - suttogá mindkettő.</p>
            <p>- Esküdjetek meg itt az Isten szabad ege alatt, hogy ebben a tekintetben nem terheli
               lelketeket bűn!</p>
            <p>Öt-hat kínos másodperc után elnyögte az öreg:</p>
            <p>- Esküszöm!</p>
            <p>A fiú is követte atyja példáját.</p>
            <p>A huszárok dörgő «Éljen!»-e reszkettette meg az ünnepélyes csendet. Ekkor László
               mindkettőt magához ölelte, bocsánatot kért tőlük, hogy alkalmatlankodott s el akart
               búcsúzni.</p>
            <p>- De talán előbb megabrakoltatjuk a lovakat, - marasztalta Vértes Péter. - Hosszú az
               út Adonyig, ki se bírnák. A huszároknak is jó lesz kis frissítő.</p>
            <p>- Gyere Laci, kocintsunk egyet, - biztatta Sándor is, de annyi hidegséggel, hogy a
               hadnagynak nem igen jött kedve a maradásra. A katonákra való tekintetből azonban
               mégis ott maradt, míg megetetik, megitatják a lovakat s maguk is megpihenjenek.</p>
            <p>Kilenc óra volt, mikor elindúltak a Kérész-Pusztáról.</p>
            <p>László még a hídról is integetett rokonainak, sajnálta őket, hogy talán ártatlanúl
               szenvedtek most, talán csak boszú műve volt a meggyanúsítás. A tornácon is integetett
               egy kéz: az öregnek csontos keze, mely az «Isten veled!» után azonnal ökölbe szorúlt.
               A kísérő szót már nem hallotta senki, csak a fia. A többi mind színlelés, tettetés
               volt; őszinte csak ez a három szó volt:</p>
            <p>- Ezért meglakolsz, kölyök!</p>
            
         </div>
         <div type="chapter">
            <head>
              V. Sukorónál.
            </head>
            <p>Keszthelynél még csak ötezren voltak honvédeink, a Velence tavánál már tizenötezerre
               rúgott a számuk s a háttérben ott emelkedett a felkelők kasza-erdeje.</p>
            <p>Jellasicsnak mégegyszer annyi katonája volt. Amazok elkeseredett védelemre, ezek
               kétségbeesett támadásra készen. Azt hitték, hogy amilyen könnyedén bevonúltak
               Székesfehérvárra, olyan egyszerű sétaút vezet Budára is.</p>
            <p>Kissé csalódtak számításukban.</p>
            <p>Móga altábornagy nem nagyon bízott ugyan az újonc magyar seregben és Sukoróról
               Martonvásárra akart visszavonúlni; a sukorói templomban tartott haditanács azonban
               másképpen határozott. A magyar kormány két biztosa felolvasta az országgyűlés
               végzését, melynek értelmében: az ország elvárja a vitéz hadseregtől, hogy ne a pesti,
               hanem a zágrábi utat mutassa meg az ellenségnek.</p>
            <p>A hadi tanácsban eleinte szinte kiegyenlíthetetlennek látszó nézeteltérés merűlt fel,
               Móga már kardját is leoldotta s odavágta az asztalra. Csak Batthyány határozott
               közbelépésére vette vissza. Kiadta a rendeletet, hogy a sereg harci rendbe álljon
               fel.</p>
            <p>Móga kiadta a rendeletet, hogy a magyar sereg nyugton maradjon, míg a horvátok nem
               támadnak.</p>
            <p>Kezdetben csak az előörsök ingerelték egymást; reggeltől kezdve tizenegy óráig
               puffogattak egymásra. Az országút mind a két részén felállított magyar sereg már alig
               várta, mikor kerűl rá a sor.</p>
            <p>Megtörtént az is. Jobb szárnyunkat érte a legerősebb támadás. Kemény három órai
               munkába kerűlt, míg Ivánka őrnagy önkénteseinek, a Wasa- és Erneszt-féle
               zászlóaljainknak, meg a Miklós-huszároknak sikerűlt a tolnai nemzetőrség segítségével
               visszaverniök a támadást. Azután jöttek Lovas-Berény felől a megkerülő ellenséges
               hadak. Ezek is pórul jártak.</p>
            <p>A derékhad kezdett működésbe jönni.</p>
            <p>Fiatal tüzéreink felvontattak egy üteg ágyút egy dombra, célbavették a támadó horvát
               zászlóaljakat s olyan pusztítást vittek végbe soraikban, hogy kénytelenek voltak
               négyszer is visszavonúlni.</p>
            <p>Ötször is jöttek, mert hátul Jellasics várta kartácstűzzel a megfutamodókat;
               gondolták magukban, mégis csak jobb lesz a mi ágyúink ellen rohanni, mint saját
               pajtásaiktól szégyenletes halállal kimúlni.</p>
            <p>Csakhogy most már gyalogságunk és lovasságunk is segített a tüzéreknek.</p>
            <p>László vakmerő bátorsággal vágtatott elűl. Átugratott az országút mellett húzódó
               árkon, a többi utána és oldalt támadta az újra előretörtető horvát gyalogságot.</p>
            <p>Nem törődtek a szuronyokkal. Az hegyes, a kard azonban élesebb.</p>
            <p>Pákozd felé tágasabb, gondolták magukban a horvátok s kezdtek tőlük telhető
               gyorsasággal hátrálni.</p>
            <p>Hagyták volna szaladni.</p>
            <p>László azonban nem tágított. Egy ágyút akartak a horvátok átvontatni egy hídon. Oda
               vágtatott egy századdal. Itt volt az utolsó harc, a legelkeseredettebb kűzdelem. Már
               a hídon voltak a mieink, mikor László lehanyatlott lováról s beleesett az árokba.</p>
            <p>Két tolnai nemzetőr akadt rá. Elaléltan feküdt a sok vérvesztéstől. Nem hallotta már
               pajtásainak örömujjongását, nem látta a horvátok futását Pákozd felé. Sötét éj
               borúlt szemére, csak vontatott, hosszú szünetekben ziháló melle árúlta el, hogy még
               van benne élet.</p>
            <p>A két nemzetőr először is felgombolta a szegény pajtás dolmányát, leoldotta övét és
               kardját s míg az egyik a szomszéd csermelyből hozott vízzel locsolta, a másik
               szeretettel hajolt föléje.</p>
            <p>- Hadnagy úr, hadnagy úr! Nézzen csak ide, nyissa ki szemét.</p>
            <p>Hiába biztatták; csak úgy tetszett, mintha szabadabban lélekzett volna.</p>
            <p>Látták, hogy gyors segítségre van szükség. Jöttek éppen egy hordágygyal, ráfektették,
               betakarták köpönyegével s bevitték Sukoróra, ahol a faluban nem régen letelepedett
               nyugalomba vonúlt orvos megvizsgálta sebét.</p>
            <p>Balcombjába fúródott a golyó. Nem volt elég ereje, hogy kárt tegyen a csontban,
               tehetetlenűl kellett a húsba visszahanyatlania. Az orvosnak nehéz munkája volt, míg
               megtalálta és kivette. A saját házában gyógykezelte, mert ha elhanyagolják vagy nem
               tartják a sebet tisztán, vérmérgezés támad és akkor menthetetlenűl elveszett.</p>
            <p>Az orvos unokája, a 13 éves Irénke ült László mellett, mikor nagyatyjának másutt volt
               dolga. Nagyanyja a szomszéd szobában ápolt két nemzetőrt. Nem volt szabad a honvéd
               bácsihoz beszélnie, csak vigyáznia kellett rá. S ő olyan szívesen tette ezt. Talán az
               a bácsi is olyan árva, mint ő.</p>
            <p>Negyednap azonban a reggeli órákban még sem állhatta meg, hogy meg ne kérdezze:</p>
            <p>- Honvéd bácsi, jobban van már?</p>
            <p>László igenlőleg bólintott.</p>
            <p>- Itt volt ma két katona, levelet hoztak.</p>
            <p>A beteg intett a kis lánynak, mire az beszaladt nagyatyja dolgozószobájába s onnét az
               asztalról kihozta a pecsétes levelet. László kézmozdulattal jelezte, hogy bontsa
               fel. Irénke szót fogadott. El is olvasta fennhangon:</p>
            <p>Önt a sukorói ütközetben tanúsított vitézségéért ezennel kinevezem főhadnagynak.</p>
            <p>Móga, altábornagy.</p>
            <p>Nyugodt lelkiöröm tükröződött László arcán. Már nem is feküdt behúnyt szemmel, látni
               akarta, hogy mások is osztoznak-e örömében.</p>
            <p>Egyetlen tanúja volt a kis Irén, az vele érzett. Talán még a főhadnagyi rangnak sem
               örült úgy, mint annak a könnycseppnek, mely az ártatlanság szemében megcsillant.</p>
            <p>Ettől a perctől kezdve napról-napra mindinkább javúlt. Elállt a vérzése; ereje, mely
               ugyancsak fogytán volt már, lassan visszatért. Egy-egy rózsácska is feltünedezett már
               a sápadt arcon. Nem is részesűlt ilyen gondozásban senki; még a székesfehérvári
               kórházban sem dédelgethették jobban a beteg honvédeket.</p>
            <p>Szinte restelte, hogy terhére kell lennie a jó orvosnak. Gondolkozott is, mi módon
               kímélhetné meg őket. Végre, hosszas kérés után megengedte neki az orvos, hogy levelet
               irasson rokonainak; de azt kikötötte előre is, hogy elvitetni most nem engedi.</p>
            <p>Irénke irta a két levelet, úgy, ahogy László tollbamondta.</p>
            <p>Az első testvérének és sógorának szólt. Megírta nekik, hogy a javulás útján van, hogy
               nemsokára meglátogatja őket, mert legalább 3-4 hónapig nem szabad magát
               megerőltetnie. Otthon fogja fáradságát kipihenni.</p>
            <p>Akár azt is megírhatta volna nekik, hogy jőjjenek érte; úgy sem jöttek volna, mert a
               levelet, melyet Zalamegyén keresztül szállítottak, útközben elfogták. Meg aztán más
               okuk is volt otthon maradni.</p>
            <p>A második levelet kérész-pusztai nagybátyjának iratta. Hogy túl van már a
               veszedelmen, hogy nemsokára meg fog válni a sukorói orvos házától. Áldja meg az isten
               ezt a családot. S lehetséges, hogy hazafelé utaztában meglátogatja őket is, de csak
               úgy, ha addigra jól megerősödik.</p>
            <p>- Soká lesz az még, főhadnagy bácsi, jegyzé meg Irénke; azt mondta az apa, hogy
               december előtt nem engedjük haza.</p>
            <p>*</p>
            <p>Ez a levél rendeltetése helyére érkezett és nagy volt a hatása.</p>
            <p>Az öreg Vértes kapta kézhez. Este hozta a gyalogpósta s nyomban behívta Sándort az
               almáriumos szobába, ahol nem szokott más lélek megfordúlni, csak ők ketten, meg
               talán az anyjukom hazajáró lelke siratja itt a család pusztulását.</p>
            <p>- Te Sándor, ide figyelj! Laci írt Sukoróról, ahol betegen fekszik. Már jobban van.
               Én elmegyek, ide hozom őt. Érted?</p>
            <p>- De mondtam már múltkor, hogy ki nem állhatom.</p>
            <p>- Csend! Úgy lesz, ahogy én mondom. Nekem nagy tervem van vele. Nem is árulom el
               most, te még elügyetlenkednéd a dolgot. Január elsejéig 60,000 forintot kell
               fizetnünk, különben kiteszik a szürünket innét. Érted?</p>
            <p>- Hm, aztán?</p>
            <p>- Szamár vagy.</p>
            <p>A fiú igent sunyított.</p>
            <p>- Még te is! Hát nem te kerűltél annyi pénzembe, hogy ha az egy garmadában volna,
               megfizethetném az adósság hatodik részét. Paripa kellett neked Fehérvárott, két
               nevelő, minduntalan 100-200 pengő az adósságodra. Meg az anyád, isten nyugosztalja,
               mennyi pénzembe kerűlt.</p>
            <p>- Meg a kártya, - vágott közbe a fiú.</p>
            <p>- Mindjárt beragasztom a szádat. Hát arra is költöttem, meg szép lovakra is. Sándor
               fiam, folytatá szelidebb hangon, ne tegyünk mi egymásnak szemrehányást, viseljük el
               közösen sorsunkat. Én holnap elmegyek Sukoróra. A Jancsi kocsist viszem magammal.
               Állíttasd össze a rúgós kocsit, ha nem jó a kereke, végy másik kocsiról hozzáillőt;
               ha féloldalt dülünk is egy kicsit, nem baj. Nem az a fő, hanem hogy a főhadnagy úr
               itt legyen. Csinálj rendet itt a nagy szobában. Szedd ki a hagymát az almáriumból,
               hadd akassza oda a ruháját; a kemencéről takaríts le mindent. A leveles dohányt
               vitesd a pajtába, itt meg fűtess be. Hadd érezze jól magát. Sok pénz az a 60,000
               pengő, érted? Az a Kardos, vagy hogy is hívják a Margit férjét, nem hagyja a
               bőrünkben. Fene gyerek lehet. Az piszkálja őket. Bizonyosan ő diktálta Margitnak a
               múltkori levelet, hogy gondolok-e az adósságra. Az ember majd megőrül. A horvátok is
               megbolondúltak; Jellasics elszökött, az a Róth tábornok meg, hogy a guta kerülgesse,
               megadta magát a minap nyolcezer emberrel Ozoránál. Pedig úgy spekuláltam, hogy...</p>
            <p>- Befütyültek már annak a tervnek.</p>
            <p>- Még hozzá az az eskű!</p>
            <p>- Ne izgass, kölyök! Úgy tégy mindent, ahogy meghagytam. Az öreg Páriz-Pápai szótárt
               dobd a tűzre, ki ne hullasd belőle azt a két levelet!</p>
            
         </div>
         <div type="chapter">
            <head>
           VI. Lovagias ellenség.
            </head>
            <p>Megvolt a szüret is Domboson; a tengerit is hazahordták, meg a burgonya is legördűlt
               már a nagy pincébe.</p>
            <p>Ilyenkor van legjobb dolga a cselédségnek. Az egyik a dohány körűl foglalatoskodik, a
               másik a présházban sajtol; van, ki a gabonát mázsálja, hogy ha jönnek érte, vihessék
               mindjárt. Mert most nagy keletje van mindennek; jó áron vásárolják össze a
               termést.</p>
            <p>Mind olyan munka, melynél nem kell nagyon sietni. Este meg éppenséggel kellemesen
               telnek az órák a pajtában, hol tengerihántás mellett jókedvűen dalolnak a lányok és
               legények.</p>
            <p>Azaz, mit is mondok; ebben az esztendőben inkább búsúlva esett meg a tengerihántás.
               Ott űltek tizenöten-húszan a nagy halom tengerin Vértesék pajtájában, a must is ott
               kínálkozott a nagy kádban, csapra verve, de nem igen akart megjönni a szokásos
               jókedv. A piros szemű kukoricát is egész közönyösen dobták félre; ki gondolna most
               pajzánságra, mikor olyan nagy szomorúság van mindenfelé?</p>
            <p>Kardos Zoltán is benézett feleségével a pajtába. Éppen szombat este lévén, a
               szokottnál többen voltak együtt. Mikor beléptek, néma csend fogadta őket; csak a
               kisbíró fejezte be rövidesen mondókáját:</p>
            <p>- ...Aztán odakötözték mindahármat az asztal lábához s úgy gyújtották rájuk a
               házat.</p>
            <p>- Már mint kicsoda? - kérdezé Kardos.</p>
            <p>- Hát instálom, tekintetes úr, a horvátok tették azt Somogyban, a komám izente tegnap
               a keresztfiammal, aki ide jött kisbéresnek.</p>
            <p>- No, csak ne féljenek kendtek. Ide merészkedjenek csak, majd adunk mi nekik!</p>
            <p>- Már én nem tehetek róla, félek tőlük! - kiáltott fel egy kis, cinege-hangú lányka a
               kád mögűl.</p>
            <p>A ház úrnője más tárgyra akarván terelni figyelmüket, kérte őket, hogy gyújtsanak rá
               egy szép nótára.</p>
            <p>Hozzá is fogtak tüstént. Más ilyen időkben nem igen jött ajkukra, legföllebb
               verbunkos nóta. Még Kardos is kontrázott hozzá.</p>
            <p>Már a másodikba fogtak, mikor berontott Márton, az öreg kertész, nagy vasvillával a
               kezében. Nagyot akart mondani, de mikor meglátta a két vendéget, lejebb kezdte:</p>
            <p>- Tekintetes uraimék, rajtam volt ma a sor, az éjjeli őrökkel strázsáltam az utcákat.
               Éppen a községháza előtt ólálkodtunk, mikor Kisfaluból lóháton oda vágtat a Kovács
               Peti, aki múltkor is hozta a levelet s elkiáltja magát: Jönnek a horvátok! Azt izeni
               a jegyző uram Kisfaluból, hogy készüljünk el. Sokat zabálnak, meg aztán hogy visznek
               is magukkal egyet-mást útravalónak. Éppen ötvenen vannak kerekszámban.</p>
            <p>- Majd elbánunk velük! - kiált közbe egy harcias hang. Az urasági kovács volt, aki
               képzeletben már a nagy pörölyt forgatta.</p>
            <p>- Nem, - válaszolá ennek határozott hangon Kardos, - nem bánnak el velük kendtek. Az
               az én gondom.</p>
            <p>Ezután feleségének a fülébe súgott valamit, amitől annak mosoly űlt ajkára.</p>
            <p>- Márton, menjen csak át a jegyző úrhoz, mondja el neki, amit hallott, ha még nem
               tudná, s azt is mondja meg neki, tiszteltetem s hogy ne törődjék velük. Ha éppen oda
               találnának jönni a községházába, küldje csak hozzám, majd én megvendégelem őket.
               Érti? Azután jöjjön maga hozzám a szobámba.</p>
            <p>A tengerihántás abbamaradt. Örege-apraja elszéledt megpróbálni, tudnak-e aludni erre
               a hírre. Legjobban szerették volna, ha kaszával-kapával fogadhatták volna a
               fosztogatókat. Mert hogy fosztogatnak, az bizonyos. Hanem akkor jaj nekik! Dombos
               községe nem engedi a jussát.</p>
            <p>Márton megtette, amit meghagyott neki gazdája. Visszatérvén a kastélyba, a
               dolgozószobában találta Kardost.</p>
            <p>- Jöjjön csak, Márton. Dugja zsebre ezt a hat aranybillikomot. Így ni; itt van egy
               szakajtó, tele vadonatúj húszasokkal, ezt fogja bal kezébe, jobb kezében meg vigye
               ezt a kis kosarat, melyben feleségemnek ékszerei vannak.</p>
            <p>Alig bírta már az öreg a drága terhet. Többet nem is rakott rá, még csak egy
               drágakövekkel díszített kardot akasztott a nyaka közé.</p>
            <p>Ő maga meg az ezüst evőeszközt vette félkezébe, a másikkal meg a fontosabb írásokat
               markolva, útnak indúlt a kertbe. Az ember nem tudhatja, hátha mégis...</p>
            <p>Egy lélek sem volt már ébren. Észrevétlenűl haladhattak fel a titkos helyre, ahol a
               kertész földre tevén a kincset, lement a létráért s annak segítségével
               leszállítottak mindent a már ismert helyiségbe.</p>
            <p>Egészen nyugodt volt Kardos álma. Talán most aludt először nyugodtan azóta, hogy
               László búcsút vett a háztól.</p>
            <p>Reggel tényleg jelentette a nagytoronyban kémkedésben levő harangozó, hogy jönnek.
               Torkaszakadtából ordított, hogy már a Szent-Margit-kápolnánál vannak, vagy ötvenen
               lehetnek, csupa lovas.</p>
            <p>Kénytelen-kelletlen Margitnak szót kellett fogadnia; felosont a kertbe, ahol a
               kertész levezette a pincébe.</p>
            <p>Itt nem akad rá senki. Mártonnak is vele kellett maradnia.</p>
            <p>Alig telt bele egy óra, már jött a kisbíró s előfutárként jelenti, hogy a horvát
               uraságok a Vértes-kastélyban fognak tízórait enni. Kardos maga nyitotta ki nekik a
               nagykapút, melyen át hangos beszéddel bevonúltak. Nem valami híres legények lehettek.
               Inkább rablóbandához hasonlított a társaság; csak az elől lovagoló öt embernek volt
               tisztességes fegyverzete.</p>
            <p>Az udvar közepén leugráltak lovaikról, földre terítették piszkos köpönyegüket s
               kezükbe fogva puskájukat, várták, mit parancsol a kapitány.</p>
            <p>A kapitány, nagy prémes sapkával a fején, odalovagolt ötödmagával Kardos elé és
               kemény hangon szónokolt - horvátúl.</p>
            <p>Kardos előre tartott két kezét mozgatta jobbra-balra annak jeléűl, hogy a horvát
               nyelv nemtudása megakadályozza őt a feleletadásban.</p>
            <p>Nagyot kacagott a kapitány. Kénytelen volt ennélfogva más nyelven szerencsét
               próbálni. Igen rossz kiejtéssel németűl kezdett beszélni. Ennek a beszédnek pedig az
               volt a veleje, hogy ők éhesek, hogy gabelfrühstückolni akarnak.</p>
            <p>Kardos magyarúl felelt:</p>
            <p>- Tessék uram, a nagy terembe jönni, in den grossen Saal.</p>
            <p>- Bravó, bravó! - mondogatták a tiszt urak.</p>
            <p>A legénységnek kint szándékozott teríttetni Kardos a nagy kocsiszínben. Megkérdezte a
               kapitány urat, beleegyezik-e.</p>
            <p>- Bravó!</p>
            <p>Tetszett a dolog a tiszt uraknak; meg is magyarázták azonnal a legénységnek, hogy
               csak rendeljenek bort, amennyi nekik tetszik. Ha nem hoznak jót, öntsék ki a
               szemétdombra. Hogy csak egyenek-igyanak tetszés szerint, mert másnapra már Roth
               tábornok seregével kell egyesűlniök. Egyenek egy hétre valót.</p>
            <p>Nem is volt ételben, italban hiány. A háziúr mindenekelőtt a legénységről
               gondoskodott. Ízleltetőűl - a sorrend be nem tartásával - jóféle tolnai sajtot
               adatott nekik; úgy látszik, már ettek olyasfélét, mert mikor meglátták,
               örömújjongással köszöntötték: kvargli! Jól csúszott rá a bor. Ebben a tekintetben
               azonban válogattak. Egyikök - altiszt lehetett, mert a többinél szebb öve volt -
               németűl beszélt az odarendelt tolmáccsal, egy fiatal kocsissal, akit magyar szóra
               küldtek oda szülei a szomszédos német községből. Ez az altiszt érttette meg, mi a
               kívánságuk. Először fehér bort rendelt, azután vöröset kért, illetve parancsolt. Az,
               úgy látszik, ízlett neki, mert megismételtették.</p>
            <p>Mire megjött a gabelfrühstück, már jókedvük volt s harcias nótázásban adtak
               kifejezést érzelmeiknek. Attól nem kellett tartaniok, hogy az urakat zavarják, mert
               hiszen a nagy udvar legeslegvégén volt az ő tanyájuk, mely mögött már a lucernás
               kezdődött. Jó puskalövésnyire a nagyteremtől.</p>
            <p>S vajjon ott mi történt ezalatt?</p>
            <p>A háziúr igénybe vette összes udvarlási képességét, amiért nem egyszer barátságos
               vállveregetésben részesűlt.</p>
            <p>- Herr Kordos, maga derék ember, - mondta neki a kapitány, mikor lepecsételt
               üvegekben szállította be a jó szegzárdit meg villányit. - S hol van a maga
               felesége?</p>
            <p>- Nincs itthon, kérem szeretettel.</p>
            <p>- Aber, Herr Kordos, ne hazudjék! - felelte rá egy másik torzonborz bajúszú
               horvát.</p>
            <p>- Hát a házikisasszony? - kérdezte a harmadik.</p>
            <p>- Sohase volt nekem, - felelé nevetve Kardos.</p>
            <p>Erre a nevetésre dühbe jött a kapitány s ha nem látta volna, hogy hozzák a
               csibepaprikást, talán gorombáskodott is volna.</p>
            <p>Így azonban megbocsátott egyelőre az előzékeny háziúrnak s rászólt a torzonborz
               tisztre, aki már a kanalat tartotta kezében, hogy nézze meg a legénységet s adja
               tudtukra, hogy addig is, míg más rendeletet nem kapnak, maradjanak veszteg ott, ahol
               vannak.</p>
            <p>A tiszt urak hozzáfogtak az evéshez. Minden jó lett volna, csak az nem tetszett
               nekik, hogy az asszony nincs ott.</p>
            <p>- Azonnal hozza ide, Herr Kordos, a feleségét, - ordít fel egy köhögési rohamában a
               kapitány, - akarom, hogy velünk egyék. Nincs ez megmérgezve?</p>
            <p>- Ugyan, ugyan, kapitány úr, mit gondol?</p>
            <p>A második tiszt is, meg a többi is iszonyúan köhögött. Már a legfiatalabbnak, aki a
               kapitánnyal szemben ült, ki is dülledt a szeme és csak úgy patakzott a könnye a
               paprikáscsibére.</p>
            <p>Ekkor már megbotránkozott a kapitány. Iszonyúan rávágott öklével az asztalra,
               úgyannyira, hogy a szegzárdi és villányi üvegek jobbra-balra potyogtak le a földre,
               mint a részeg emberek. Kardos most már erélyesen rájuk szólt:</p>
            <p>- Csend, uraim, különben baj lesz!</p>
            <p>- Micsoda? Csend legyen? Hát ki parancsol itt? - rivalt rá a kapitány, miközben
               kirántotta kardját. A többi négy is követte példáját. - Hallgasson, mert
               összeaprítjuk itt, mint ezt a paprikást! Hozza ide azonnal a feleségét!</p>
            <p>Kardos meghajolt udvariasan, kiment a teremből, egyet füttyent s becsapja maga után a
               vasajtót.</p>
            <p>Abban a pillanatban becsapódott a két utcai és az udvari ablak vastáblája is.</p>
            <p>A tisztek ott űltek a koromsötétségben és köhögtek dühükben.</p>
            <p>Neki estek azután a vasajtónak mind az öten s Isten igazában kezdtek dörömbölni.</p>
            <p>A legénység azonban ebből mit sem hallott, már csak azért sem, mert nagyon távol
               voltak onnét, másrészt meg odarendelte a jegyző a kocsiszín elé a szomszéd faluból
               reggel odaérkezett német trombitásokat. Lakodalomra jöttek, hadd muzsikáljanak
               ezeknek is.</p>
            <p>Székkel, karddal verték azután a taktust a tiszt urak, de az sem használt; repültek
               az üvegek, poharak, az evőeszköz. Mindhiába.</p>
            <p>Egyszerre megnyílik a mennyezet s leereszkedik egy égő gyertya. Ezt már hálával
               fogadták; be is illesztették rögtön az egyik szegzárdi üvegbe. Kicsi fény volt ez
               annak a nagy teremnek s annak okáért lebocsátottak még kettőt.</p>
            <p>Így már tűrhetőbb az állapot.</p>
            <p>Nyomban rá hangot hallottak a magasból. A jobboldalú falon mintegy 20 lábnyi
               magasságban megjelent a házigazda mosolygó arca. Erős, sűrű, dupla drótháló mögött
               szólalt meg:</p>
            <p>- Kérem, tisztelt vendégeim, ne lármázzanak, különben kénytelen leszek erősebb
               rendszabályokhoz nyúlni. Látják azt az öt lövőrést, azon át lövetem le, ha
               garázdálkodnak. Velem csak szépen lehet beszélni. Üljenek le!</p>
            <p>Azok csak néztek s tapogatták a fejüket, mintha tudni akarnák, ébren vannak-e, vagy
               álmodnak, amely utóbbi nagyon szerencsés véletlen volna most.</p>
            <p>- Üljenek le! - hangzott a parancsszó.</p>
            <p>Szót fogadtak. Nagyon erélyes hang volt.</p>
            <p>- Lakjanak először jól! Túrós galuska is van ott a kis asztalon.</p>
            <p>- Parancsszóra enni, már mégis csak furcsa, - gondolták magukban. Megismétlődött a
               határozott kívánság, minek következtében hozzáláttak az evéshez. Nem nagyon ízlett s
               némelyest az asztal alá is csúsztattak.</p>
            <p>A kapitány volt a legvakmerőbb köztük. Mikor Kardos még rájuk szólt, hogy igyanak a
               villányiból, kirántotta pisztolyát s odaröpítette a golyót a háziúr felé.</p>
            <p>Célt tévesztett.</p>
            <p>- Bennem nem tesz kárt, kapitány úr; figyelmeztetem azonban, ha még egyszer
               elragadtatja magát, ledurrantjuk önt. Látja ott a puskacsöveket?</p>
            <p>Ez hatott.</p>
            <p>A helyzet igen komikus volt, rájuk nézve azonban annál tragikusabb.</p>
            <p>Szenvedélyesen kezdtek fel-alá sétálni. Itt nem segít semmi; ez kelepce; vagy
               szótfogadni, vagy meghalni, tertium non datur (harmadik eset nincs) gondolták
               magukban.</p>
            <p>Kardos kellemessé akarta varázsolni a fogságot. Lebocsátott nekik egy szivartárcát a
               kinyitott rostély-ablakocskán.</p>
            <p>- Tessék rágyújtani! Kártyát is küldök le mindjárt. Úgy-e bár, tarokkoznak az urak?
               Sajnálom, hogy nem játszhatunk együtt. Mindjárt leeresztem a francia kártyát. Csak
               előbb tessék rágyújtani.</p>
            <p>Megcselekedték. Jóillatú füst töltötte be a régi termet.</p>
            <p>- Kapitány úr, tessék elővenni naplóját s egy kiszakított lapjára írja, amit én
               diktálok.</p>
            <p>Ez már sehogy sem tetszett nekik. Összenéztek előbb, de megegyeztek abban, hogy a
               kapitány írjon.</p>
            <p>- Írjon németűl, különben nem érteném meg. Vagy jól van, írjon csak horvátúl.</p>
            <p>Eszébe jutott ugyanis Kardosnak, hogy a segédjegyző Zágrábban nevelkedett, az majd
               ellenőrzi.</p>
            <p>- Tehát írjon: «Azonnal üljetek lóra, vágtassatok ki ahhoz a kápolnához, amely
               mellett lejöttünk. Ott várjatok ránk.» Írja alá a nevét, mert ha félreértés
               keletkezik s nem mennek el a katonák, akkor végük van önöknek. Becsületszavamat adom,
               hogy sem a legénységnek nem lesz bántódása a faluban, sem önöknek.</p>
            <p>A levélkét egy lebocsátott madzaggal felhúzta Kardos, a segédjegyző helybenhagyólag
               tudomásúl vette s a katonák meg fej nélkűl szaladtak lovaikhoz s félóra múlva már
               fenn voltak a Margit-kápolnánál.</p>
            <p>A kártya leereszkedett a magasból s Kardos kedvteléssel nézte játékukat. Nagyot
               kacagott ő maga is, mikor a harmadik játéknál elfogták a kapitány huszonegyesét. A
               jegyző meg a plébános is hallgatták abból a szomszéd szobából; szinte kedvet kaptak
               ők is.</p>
            <p>Vagy félóra múlva még egy szívességre kérte a háziúr a kapitányt. Még egy levelet
               kellett katonái után küldenie a kisbíróval. A levél így szólt: «Azonnal indúljatok
               Kisfalun át Ozora felé. Mi is jövünk rövidebb úton utánatok.»</p>
            <p>Miután a harangozó jelzé, hogy a horvátoknak már a nyomuk sem látszik, elkérte Kardos
               a tisztek pisztolyait és kardjait.</p>
            <p>A kinyitott ablakon vette át a kívűl álló cselédség.</p>
            <p>Erre megnyílt az ajtó s a háziúr bemutatta a tiszteknek az ő feleségét, a bírót, meg
               az esperes-plébánost s egyben meghívta őket barátságos ebédre a másik szobába.</p>
            <p>S lassankint megbékűltek sorsukkal. Még éjszakára is ott marasztották. Az éjjeli őrök
               strázsáltak az ajtajuk előtt.</p>
            <p>Másnap tudatták velük azt a szomorú hírt (nekik szomorú!), hogy Roth tábornok letette
               fegyverét 8000 emberével Percel és Görgei előtt s hogy ők is elmehetnek.</p>
            <p>Előbb azonban polgári ruhába öltöztették őket s a falu pecsétjével ellátott írást
               adtak a kezükbe, melyben az állott, hogy N. N. horvát urak jó barátságban
               bocsáttattak el; kéretnek mindazok, kiket illet, hogy szívesen lássák őket ennek a
               salvus conductusnak erejénél fogva.</p>
            <p>Még hálálkodtak is a szíves vendéglátásért.</p>
            <p>...A drágaságokat, pénzt és írásokat még fent hagyta Kardos a legbiztosabb
               rejtekhelyen. Hátha megismétlődik megint ez a komédia!</p>
            
         </div>
         <div type="chapter">
            <head>
              VII. A jó rokon.
            </head>
            <p>Míg Vértes Péter, a Kérész-Puszta tulajdonosa, vagy jobban mondva bérlője, eldöcögött
               felemás ruganyos kocsijával Sukoróra, addig Sándor atyja intézkedése szerint járt el.
               Leszedte a leveles dohányt a féloldalt dűlő vén kemencéről, mely már nagyon
               lekívánkozott a földre, kisepertette a nagy szobát, kitakarította az almáriumot, hogy
               Lászlónak legyen hová rakni a holmiját. A vöröshagyma kivándorolt a hajdani
               mosókonyhába, ahol jelenleg az egerek és patkányok gyűléseznek; néhány régi újság is
               hevert a hagyma alatt, azokat rögtön a kemencébe dugta. Éppen kapóra jött; volt mivel
               fűteni.</p>
            <p>Az öreg Páriz-Pápait is oda akarta szállítani, mert atyja úgy parancsolta. Fel is
               nyitotta még egyszer, hogy utoljára lássa a hajdani sok kínlódásnak ezt az eszközét.
               Dictionarium Latino-Hungaricum! Ó, milyen keserves emlékek éledtek fel benne ennek
               láttára! Mikor még a cisztercitáknál nyögött a sok tudománynak terhétől. Hányszor
               forgatta ezt a szótárt, hányszor átkozta el minden könyvének szerzőjét, még az öreg
               Franciscus Páriz-Pápait is, amiért ilyen nagy dictionariumot írt három nyelven.</p>
            <p>Pedig milyen tisztes jószág volt szegény szótár! Anno MDCCLXII. készűlt
                  Cibiniumban.<hi xml:id="ftnref1">[1]</hi>
            </p>
            <p>Hol van az a vers, melyet meg kellett tanúlnia? Lapozgatott, lapozgatott, végre
               megtalálta a második rész elején. Hogy kellett azt tudni könyv nélkűl!</p>
            <p>Floriferis ut apes in saltibus omnia libant,</p>
            <p> Haud secus hic Codex Nativa Vocabula cogit.</p>
            <p>Magyarságunkhoz alkalmaztatva:</p>
            <p>Méhek gyűjtnek Mézet külömb virágokról</p>
            <p> Sok-felé repdesnek míg gyűjtik azokról.</p>
            <p> Született nyelvünknek ez a’ Könyv Szavait</p>
            <p> Igy gyűjtötte egybe, Régi’ s Ujabbjait.</p>
            <p>Szóról-szóra így tanúlta meg hajdanában, de már kevés maradt meg belőle a
               fejében.</p>
            <p>Valamivel előbbre lapozva találkozott a nummorum tabula-val. Nagyon érdekes. Mégis
               csak kár, hogy nem folytatta tanúlmányait. Kezdte sajnálni. S mennél tovább
               lapozgatott, annál jobban fájt neki a múlt és jelen összehasonlítása. Kezdett
               elmélkedni azon, mi ő most és mi lehetne, ha tanúlt volna. Most semmi. Atyja is semmi
               és senki, mert ez a föld, melyet megmívelnek, nem az övék, még csak a kamatjából sem
               kapnak (az már elúszott a kártyaadósság fejében). Mikor még édes anyja élt, tíz évvel
               ezelőtt, milyen más volt itt az élet!</p>
            <p>Amint így lapozgatott, egy levélre bukkant, mely a v betű összeragadt lapjai közűl
               kandikált ki.</p>
            <p>Kirántotta, végig futott rajta, aztán odavágta a szótárral egyetemben a földre.</p>
            <p>- Igen, most semmik vagyunk, még annál is kevesebbek: árulók vagyunk. És az az eskü!
               Brr, fázom! Befűtök. Jönni találnak nemsokára s az a főhadnagy még meghűlne itt. Te
               kölyök, te! Milyen jó dolga van annak! Főhadnagy lett, szabadságolták most
               bizonytalan időre, még Isten tudja, mi minden lehet belőle. Hanem csak azért is. Jó
               lesz még nekem ez a levél. Azért is megmutatom, hogy nagy úr lesz belőlem.</p>
            <p>Lehajolt a levélért, visszatette helyére, a nyirkosságtól összetapadt két lap közé s
               a szótárt - nem dobta a tűzbe. Megkegyelmezett a régi emléknek a levél kedvéért. Az
               almárium alsó fiókjába gyömöszölte be.</p>
            <p>Szegény Laci ezalatt fájó szívvel búcsúzott el az orvoséktól. A lelkirokonság, mely
               ehhez a családhoz fűzte, szinte kínossá tette a tőlük való elválást. Meg is kellett
               ígérnie, hogy ha felépül s rendben lesz a haza ügye, újra felkeresi őket.</p>
            <p>- Vigyázzon magára, főhadnagy úr, - kötötte a lelkére még egyszer az orvos, - még
               nincs túl minden veszélyen.</p>
            <p>- Takaródzék be abba a bundába, főhadnagy bácsi! - kiáltotta utána Irénke, mikor
               kihajtottak a kapún.</p>
            <p>László be is takaródzott az úgynevezett bundába, mely ruhadarab azonban már
               régesrégóta nem érdemelte meg ezt a becsületes nevet.</p>
            <p>A jobbfelől ülő nagybácsi is biztatta, hogy csak jól takarja be a térdét, meg hogy
               különösen a megsebesített bal lábát védje.</p>
            <p>Elfelejtette azonban megmondani, mivel. És éppen ez a bal láb volt kitéve a
               szélnek.</p>
            <p>A kezdete megjárta volna még. De úgy hat óra felé a sötét felhőtömeg vastag
               esőcsöppeket zúdított rájuk, melyek nem is igen kívánkoztak le a ruháról. Ahová
               pottyantak, ott ragadtak. Vagy egy óra hosszat ilyen bevezetésben volt részük. Az
               igazi eső csak azután következett.</p>
            <p>Az utolsó eső volt abban a polgári évben, ennélfogva ki akart tenni magáért a
               természet. Vödörrel sem önthettek volna különb záport. Jó, hogy annyi folytonossági
               hiány volt a kocsin, meg hogy olyan nagyon dűlt ide-oda, mint a bicegő ember;
               különben, ha benn marad az a sok víz, megfuladtak volna benne.</p>
            <p>Lópokrócot is terítettek Lászlóra, de az is pókhálószerű volt s talán éppen
               szúnyoghálónak használták nyáron. Ez sem segített rajta s mire elállt az eső,
               tetőtől-talpig csurom víz volt.</p>
            <p>Könyörtelenség ilyenkor utaztatni valakit. Vértes Péternek azonban már nem voltak jó
               ismerősei a vidéken s különben is, mondá, nem lehet tudni, másnap nem zuhog-e
               jobban.</p>
            <p>Folytatták útjukat.</p>
            <p>A szél gondolt eközben egyet, megfordúlt s most már északról járta táncát. Olyan
               fagyos szélnek is kedve kerekedik még táncolni?!</p>
            <p>Mi volt a sukorói tűzkeresztelő ehhez a nagy esőhöz képest, mi volt a sukorói
               golyótánc ehhez a tánchoz mérten?! Gyerekjáték.</p>
            <p>Akkor egészen jól érezte magát László, most ellenben úgy didergett, hogy belesápadt.
               Kezdett reszketni a lába, különösen a bal lába, olyan borzongás futott végig a hátán,
               hogy majdnem lelökte a kocsiról szomszédját is. Szemepillája már nagyon nehéz volt a
               meggyengűlt testnek; becsukódtak; ránehezedtek a szemre mázsányi súllyal. Nem látott
               már semmit.</p>
            <p>Hallani még hallotta a víz loccsanását, mikor a kocsi belezökkent egy-egy kátyúba; a
               kocsis káromkodását, ahogy nagyobb buzgóságra serkentette a gebéket s hallotta
               szomszédja biztatását:</p>
            <p>- Mindjárt otthon leszünk.</p>
            <p>De nem érzett erőt magában, hogy csak egyikére is feleljen ezeknek a külvilági
               jelenségeknek; pedig az urambátyámnak nem tetszett az ő nagy hallgatása.</p>
            <p>Számtalan akadályon átvergődve, eljutottak végre a Kérész-Pusztára, hol
               szerencséjükre fűtött szoba várt rájuk</p>
            <p>Szép volt a két rokontól, hogy annyira szívükre vették az ő sorsát. Levetkőztették s
               az ágyába fektették.</p>
            <p>Némely ember látszólagosan önzetlen tettének ocsmány önzés a háttere. S annál
               kellemetlenebb a csalódás, mennél kirívóbb a látszat és valóság közt feltűnő
               ellentét.</p>
            <p>Úgy történt itt is.</p>
            <p>Egész éjjel mellette virrasztottak, hideg borogatással enyhítve nagy lázát. Felváltva
               tették az apa és fiú.</p>
            <p>Lászlónak nem volt nyugodt perce. Legnagyobb részt nem is volt öntudatánál. Egész
               harcokat vívott végig hangos beszéd, kiabálás kíséretében. Fel is ugrott ágyában s
               ütni készült. Úgy látszik, a nyugalomba vonúlt nagy ingájú fali óra
               mozdulatlanságához fűzte látományát, talán óriásnak képzelte. Alig bírta megfékezni
               Sándor, aki akkor őrködött.</p>
            <p>Csak reggel felé enyhült valamivel helyzete; a hőség egy fokkal csökkent, ami már
               nagy különbséget idéz elő a beteg állapotában.</p>
            <p>Az öreg odaintette az ágy mellé fiát, azután kerülgette a forró kását.</p>
            <p>- Úgy látszik, már jobban vagy, Laci öcsém. Sándor is rosszúl volt a nyáron;
               szakasztott ilyen körülmények közt betegedett meg. Két napig tartott az egész.
               Fölülmúlhatatlan ez a hideg borogatás; ettől el kell múlnia a láznak. Mondhatom, fáj
               nekem, hogy éppen most ért utól a nyavalya, mikor hozzánk jöttél; pedig úgy
               terveztük, hogy egyszer-kétszer jó mulatságot szerzünk neked.</p>
            <p>Sándor néha igent bólintott, noha már félig aludt.</p>
            <p>- Te vagy egyetlen igaz rokonunk. A többi nem is rokon már. Látod, én szókimondó
               ember vagyok, megmondom a szemedbe, sógorodat nem szeretem.</p>
            <p>A beteg sóhajtva fordúlt a fal felé.</p>
            <p>- Meg sem látogatott még. Te igazi jó rokon vagy. Egészen apád fia (pedzi már!).
               Szegény bátyám, ha élne! Nekem sem volna most ilyen rossz sorom s nem várna rám ilyen
               szomorú jövő. Sándor fiam, hozz csak friss borogatást, hogy talpra állítsuk az én
               lelkem, jó öcsémet. Így ni, úgy-e hogy jól esik, ha szeretettel ápolják az embert? Ki
               fog engem ápolni, ha egyedűl leszek majd? Az vár rám; az egyedűllét keserű sorsa;
               mert a fiam itt hagy, ha felmondják itt a lakásomat.</p>
            <p>László már kezdett részvéttel viselkedni az öreg iránt.</p>
            <p>- Talán tudod, hogy január 1-ig kell megfizetnem a birtok árát. Megvallom, eddig soha
               sem tartottam be a terminust; hiszen azért szakadt most egyszerre az egész a
               nyakamba. Igen ám, eddig korhelykedtem, kártyáztam, most meg példás életet folytatok.
               Ha kapnék még egy évi terminust, akkor kijárnám magamnak valahonnan a hiányzó pénzt s
               rendben lennénk. Hozz csak ide kis vizet, Laci inni akar. Úgy-e, szomjas vagy? Kitűnő
               vizünk van. Van különben itt minden, azért fájna, ha el kellene hagynom ezt a régi
               fészkemet. Te Laci, tudod mit, eszközöld ki otthon, hogy még egy évig várjanak a
               pénzre. Talán kinyitnók a felső ablakot, nagy hőség van itt. Kiigazítjuk a
               kötelezvényt. Ismered, úgy-e az ügyet?</p>
            <p>László bólintott.</p>
            <p>- Láttad a kötelezvényt, úgy-e? Nem lehetne rajtam segíteni?</p>
            <p>- Majd írok haza; majd megmondom otthon.</p>
            <p>- Derék fiú vagy te. Nem innál valamit?</p>
            <p>- Nem, pihenni szeretnék.</p>
            <p>Hagyták pihenni, jobban mondva nem kínozták tovább. Szabadabban lélegzett megint és
               remélt. Csak még egy állomással odább. Csak otthon volna már.</p>
            <p>Délután emelkedett megint a láz, este már égett egész teste.</p>
            <p>S ez a láz megoldotta nyelvét. Megint látományai voltak, melyeket szavakkal kísért.
               Összefüggéstelen szörnyűséges rémképek.</p>
            <p>Harmadnap valamivel jobban lett, a láz kissé csökkent, az éjszakának is jobb
               reménnyel néztek elébe. Az öreg virrasztott mellette.</p>
            <p>Úgy tíz óra tájban elaludt. Csak az álmatlan alvás a jótékony; neki még ez nem
               adatott meg. Álmodott sokat és mint az izgatott ember általában, beszélt is
               hozzá.</p>
            <p>Azt mondják, bolond, aki elbeszéli álmát s még nagyobb, aki meghallgatja.</p>
            <p>Most azonban el kell mondanom, mit álmodott László, azaz mit beszélt álmában:</p>
            <p>Vedd - el a medencét, Márton! Jönnek már, hamar bújj be, dugd el a pénzt. A Mokányt
               is vidd magaddal. Ne félj, ott nem akadnak rád, stb.</p>
            <p>S felelevenedett egy darab ifjúsága az öregnek. Ő is ismeri azt a helyet; mikor még
               otthon volt, leszállt egyszer atyjával. Régen, nagyon régen volt az, talán már nem is
               igaz.</p>
            <p>László felijedt; látszott rajta, hogy szinte örűl a valóságnak. Nyomasztó álom
               lehetett.</p>
            <p>- Öcsém, te arról a pincéről beszéltél álmodban, amely az őzek szállása alatt van.
               Megvan még az?</p>
            <p>- Arról beszéltem? Igen, igen, arról álmodtam. Bolondság igazán. Mikor hallottuk,
               hogy jönnek a horvátok, hogy rabolnak, pusztítanak, elhatároztuk, hogy elrejtjük ott,
               ami ezüstünk, aranyunk, meg egyéb drágaságunk van, meg az írásainkat.</p>
            <p>- Nem is olyan rossz gondolat. Jó ilyenkor gondoskodni. Az ember soha sem tudja, mit
               hoz a jövő! Megesett már, hogy az ellenség jókedvében felgyújtott egész falvakat. Ha
               Isten megsegít s eljöhetek még egyszer közétek, megnézem azt a helyet. Csak te épülj
               fel mennél előbb... Már nem ég úgy az arcod, hanem azért hozok még friss borogatást.
               Ezentúl csak én foglak ápolni, a Sándor nem ért hozzá, meg aztán el is küldöm a
               fehérvári vásárra. Láttad ezt a két gebémet, alig bírják a lábukat, csupa csontváz
               mindakettő. Most már jól foglak tartani. Annyi tejet iszol, amennyi csak beléd fér;
               jó húslevest főzetek mindennap és lesz gondom rá, hogy mindig legyen friss tojás a
               háznál. Nem vagy álmos? Talán jó lesz, ha alszol.</p>
            <p>Békét hagyott neki végre, aminek nagyon megörűlt, mert csak úgy zúgott már a feje a
               sok beszédtől. Jól esett ugyan az az atyai gondoskodás, s szinte fájt neki, hogy
               olyan keményen bánt velük, mikor huszárjaival itt volt. Hiába, a becsület, a ház
               becsülete úgy kívánta. Meg aztán a katonának nem is lehet tréfálnia az ilyesmivel.
               Majd viszonozza szeretettel ezt a nagy szeretetet. Mással nem is lehet
               meghálálnia.</p>
            <p>Az éjszaka percei nagyon lassan múlnak, ha az ember nem alszik. Mintha az idők nagy
               óramutatója ilyenkor meggondolna minden percenést, melyet előre tesz.</p>
            <p>Három óra felé azonban mégis elaludt, s a vidékre nehezedő őszi köd már világos színt
               játszott ablaka körűl, mikor felébredt.</p>
            <p>Az ilyen huzamosabb alvás a gyógyúlás biztos záloga.</p>
            <p>Nem kellett már félnie Lászlónak, hogy ott a párnák közt fog elsorvadni. Érezte, hogy
               ereiben vígabban csörgedez a vér, hogy szíve már megkönnyebbülten dolgozik. Étvágya
               is megjött s minden alvás után fokozatos erősbülés érzete támadt benne. Lapot is
               olvashatott már, nagybátyja lapot rendelt számára. Micsoda élvezet volt azt
               olvasni!</p>
            <p>Saját dicsőségének fénysugarai átmelegítették egész valóját. Megvitatták
               nagybátyjával a napi eseményeket s jól esett látnia, mennyire csalódott a «jó»
               öregben. Együtt örűltek a baranyai eseményeknek; tizenhat szekérre való lövőszert
               vettek el az ellenségtől. Jó lesz az nekünk! Pesten tízezer fegyveres várja a
               parancsot. Székesfehérvár is kitett magáért: kikergették a hátrahagyott őrséget.
               Legjobban tetszett neki az ozorai fegyverletétel, melynél nagy részük volt az ő
               földieinek, a tolnamegyei nemzetőröknek. A bécsi események Jellasicsot
               odaszólították sorompóba. Csak menjen! De azután jöttek a gyász hírnökei.
               Felszabadúltak ellenünk a démonok, a gonosz szellemek; magyar vérben, ártatlan
               gyermekek, szűzek vérében akartak megfürödni az oláhok. Felizgatták lelketlen
               vezéreik, hogy most van alkalom rá megmutatni, hogy ők a Populus Romanus dicső
               utódai. (Azok nem voltak vérszomjasok.) Ó, a zalathnai vérfürdő október 22-én, inkább
               ne olvasott volna róla László. Úgy fájt neki, hogy szűk szobába zárva kell a
               legyilkolt kilencszáz magyar szomorú sorsáról olvasnia. Lelketlen izgatók mire
               képesek! Felidézik a pokol szellemeit, megfékezésükhöz azonban nincs erejük.</p>
            <p>Tovább nem bírta ki László. Meggyógyúlt már, erőt érez ismét karjában, neki mennie
               kell. Ki menjen a haza védelmére, ha ő nem, akit nem fűznek családi kötelékek a
               tűzhelyhez.</p>
            <p>Levelet ír Dombosra, hogy jőjjenek érte azonnal. Haza akar menni, meg akarja őket
               látogatni, hogy azután újból elindúljon.</p>
            <p>Még a schwechati ütközetről is kellett olvasnia a szűk szobában és még
               valamiről...</p>
            
         </div>
         <div type="chapter">
            <head>
              VIII. Utasítás szerint.
            </head>
            <p>Megzörrent a haraszt a dombosi kastély mögött. A hegyoldali erdő felől zörren.
               Korhadt ágak hevernek szerteszét a földön, nagyon megnehezítik a járást. Soha ilyen
               szabálytalan erdő!</p>
            <p>A tulajdonosának azonban éppen az tetszett, az a regényes állapot. A természet
               működik ott látszólagos szabálytalanságban. Nem őstermelést folytatnak azzal a néhány
               ezer fával; puszta passzióból állnak ott.</p>
            <p>Micsoda reccsenés ez! Itt óvatosan kell járni, hogy meg ne hallja senki. Nagyon
               csendes az éjszaka. Az igaz, hogy sötét van, olyan sűrű sötét, hogy markolni lehet.
               De a golyó sötétben is repűl.</p>
            <p>Mindjobban közeledik a zörrenés az őzike szállása felé. Szegény állat! Egy idő óta
               nem hagynak neki nyugtot. Meg is ijedt. Behúzódott egészen házikójának belső termébe.
               Márton, az öreg kertész teremnek szokta nevezni. S igaza van. Az őzikének az.
               Kitatarozva, behintve egyik felében szalmával, másik részében lombbal. Ott alszik,
               ahol legjobban tetszik neki. A közeledő neszre felütötte fejét eleinte, de azután
               lelapúlt egészen a lomb közé. Úgy félt.</p>
            <p>Eszeágában sincs senkinek, hogy őt bántsa. Két alak közeledik ugyan, de azoknak más
               gondjuk van. Csak úgy tapogatódznak. Az egyik most felsziszeg:</p>
            <p>- Teringettét, kellett ez nekem? Most a jobb lábamat is megütöttem. Szinte érzem,
               hogy vérzik.</p>
            <p>- Hallgasson kend! Keresse csak.</p>
            <p>Elhallgatott és keresett tovább. A más, úgy látszik, furkósbotja végén pontosította
               össze egész érzését, azzal nyomoz.</p>
            <p>Végre keresztűl bukik az első egy nagy kőrakáson.</p>
            <p>- Megvan, ez lesz az!</p>
            <p>A másik zsebébe nyúlt hamar, kipattantott néhány szikrát a kovából s ő is osztozott
               abban a nézetben, hogy megvan, amit kerestek. Meg ám! De csak a lejárat.</p>
            <p>Nagy erőlködésükbe kerűlt, míg elhentergették a köveket s míg használható lett az út
               a mélységbe. Megnyitották a titkos pince szelelőnyílását. Az első, aki megvérezte
               volt a lábát s akit kendnek szólított társa, megerősített egy nagy kötelet egy
               fatörzsön, a másik meg teste köré csavarta a kötél végét és leereszkedett az
               ismeretlen világba.</p>
            <p>Soká tartott, míg jelentkezett. Az ott fenn fázott, unatkozott és aggódva tekintett
               maga mögé.</p>
            <p>Márton kutyája nyugtalankodott. Nem ugatott, hanem vonított. Határozatlan sejtelmei
               lehettek; megérezte talán, hogy valahol baj van, csak azt nem tudta, hol.</p>
            <p>A kertésznek sem tetszett a kutya szokatlan viselkedése, fel is kelt ágyából, de nem
               vett észre semmit. S mikor látta, hogy hópelyhek szállingóznak a sötét éjben,
               megnyugodva tért pihenőhelyére. Bizonyára ezek a hópelyhek kellemetlenkednek a
               kutyának; csiklandozzák az orrát.</p>
            <p>Két órai munka után jelentkezett a mélységek kutatója:</p>
            <p>- Húzzon fel kend!</p>
            <p>Az meg teljes erejéből húzta a kötelet. Nehezen ment, de sikerűlt: a társ kint volt
               végre az Isten szabad ege alatt. Soká piszmogtak még a befejező, jobban mondva
               betetéző munkán. Vissza kellett rakni a köveket előbbi helyükre. Megcsinálták a
               szelelőnyílás tetejét úgy, ahogy volt.</p>
            <p>Különben is, gondolták magukban, a hó mindent eltakar. Még azok a felhők is velük
               tartottak.</p>
            <p>- Megtalálta a tensúrfi?</p>
            <p>- Meg. Kend megkapja otthon a tíz pengőt.</p>
            <p>Azután folytatták az útjukat, ahonnan jöttek. Némileg eltévedtek ugyan, mert az
               erdőből ott bukkantak ki a falu északi részén, ahol a zsidótemető költői magánya
               terűl el. Ami legalább is egy órai késedelmükre volt, mert az erdőszélen vissza
               kellett menniök addig a présházig, mely előtt a kocsi mellé kötött lovak álltak.</p>
            <p>Nem nagyon bánták a késedelmet. Az egyiknek tíz pengő üti majd a markát, a másiknak
               hatezerszer annyi.</p>
            <p>Azért el lehet szenvedni a körútat.</p>
            <p>Virradatra már a kerék nyoma sem látszott sehol. A hó mindent eltakar.</p>
            
         </div>
         <div type="chapter">
            <head>
             IX. Mi volt az öreg Pariz-Pápaiban?
            </head>
            <p>László mindennap várta, hogy sógora eljön érte. Már felépűlt másodszor is; helyreállt
               teljesen az egészsége, egy cseppet sem sajgott már a sebe, a láznak híre-hamva sem
               volt.</p>
            <p>Meg is állapodott nagybátyjával, hogy a kötelezvény határidejét meghosszabbítják egy
               esztendőre. Majd rábeszéli az otthonlevőket.</p>
            <p>Kardosnak a felelete is megérkezett, hogy másnap délben ott lesz érte a kocsi;
               készűljön az útra. Minden rendben van, csak azt sajnálta, hogy Sándortól nem
               búcsúzhatik. Éppen most kellett neki vásárra mennie.</p>
            <p>Délután összecsomagolta a holmiját, hogy másnap ne kelljen vele vesződni. Körűlsétált
               a szobában, körűljártatta tekintetét mindenütt, nem felejtett-e még el valamit.
               Biztonság kedvéért kinyitotta még egyszer az almáriumot, még az alsó fiókot is
               kihúzta.</p>
            <p>Ott volt kényelmetlen helyzetében az öreg szótár.</p>
            <p>- Hát ez micsoda jószág? Könyv? Ha tudtam volna, bizony olvasgattam volna belőle
               itt-ott.</p>
            <p>Kinyitotta, megnézett egy-egy helyet, meg is próbálta unalmában, tud-e még latinúl.
               Rátette tenyerét a félhasábra, eltakarta vele a latin szöveget s találgatta a szók
               értelmét. Nagybátyja másutt foglalatoskodott, volt hát érkezése az ilyen
               mulatságra.</p>
            <p>És ráakadt arra a levélre is.</p>
            <p>Az aláírása megdöbbentette. Jellasics írta alá sajátkezűleg. A tartalma megrémítette,
               kétségbeejtette.</p>
            <p>- Tehát mégis...</p>
            <p>Igen, az ő rokonai, vérbeli rokonai árulók voltak, azaz csak akartak lenni. Jellasics
               megbízta őket, hogy legyenek hű tudósítói a magyarországi, nevezetesen a dunántúli
               állapotokról. Hálájáról biztosítva lehetnek.</p>
            <p>László visszatette a levelet, begyűrte újra a szótárt abba a fiókba s felegyenesedett
               s úgy állt ott, mintha meg akarná mutatni, hogy tud ő szobor is lenni. De micsoda
               szobor! Csak külsőleg az. Sápadt, fehér volt, mint az alabástrom, lelkében pedig a
               szenvedélyek óceánja dühöngött. Összeráncolt szemöldöke alól villámokat szórt a
               szeme, szíve úgy dobogott, mintha fellázadt volna a beléje ömlő véráradat ellen.</p>
            <p>Ilyen állapotban találta nagybátyja.</p>
            <p>- Hát neked mi bajod? Milyen sápadt vagy? Laci, az Istenért, mi lelt?</p>
            <p>A fiú csak állt, csak nézett ki az ablakon át.</p>
            <p>- Rosszúl vagy, öcsém?</p>
            <p>Kint egy fiú szaladt végig az udvaron. Mikor ezt meglátta László, kirohant az ajtón,
               rákiáltott a fiúra, hogy álljon meg. Az meg annál jobban szaladt, megijedt a
               hangtól.</p>
            <p>- Fiú, itt van egy pengő, állj meg!</p>
            <p>Ez már hatott. A fiú bevárta a főhadnagyot, aki valamit súgott neki, amitől az esze
               nélkűl sietett a falú felé.</p>
            <p>László bement megint a szobájába, felvette kardját, magához vette pisztolyát s teljes
               hadifelszerelésbe vágván magát, megragadta kézitáskáját s kiment a ház elé.</p>
            <p>Az öreg Vértes megijedt. Nem hiába, rossz volt lelkiismerete. Utána ment, nevén
               szólította, kérlelte; nem használt semmit. László elfordúlt tőle s az országútat
               kémlelte. A cselédség is abbahagyta munkáját, kiállt az ajtók elé, éppen úgy, mint
               mikor a huszárok jöttek. Mert ez is érdekes jelenetnek ígérkezik.</p>
            <p>Félóra múlva jött a kocsi, melyet László megrendeltetett a fiúval. Feltette táskáját,
               felült s odaszólt a kocsisnak, hogy hajtson lefelé.</p>
            <p>Az öreg Vértes, aki szentűl meg volt győződve, hogy az ő kedves öccseura
               megháborodott, odaugrott a kocsihoz, felnyújtotta a kezét.</p>
            <p>Most tört ki a vihar:</p>
            <p>- Maga áruló, családunk átka, nevem beszennyezője! Takarodjék el innen, mert lelövöm,
               mint a kutyát. Láttam a levelet; megátkozom magát, meg gonoszlelkű fiát. Mondja meg
               neki, ez a búcsúszavam, melyet neki küldök.</p>
            <p>Pedig az nem is volt olyan messze tőle. Éppen akkor érkezett oda a kocsi, melyen
               jött. A kocsis még hozzá olyan ügyetlenűl húzta meg a gyeplőt, hogy a két kocsi
               kerékagya egymásba ütközött.</p>
            <p>- Itt vagy, te áruló?! - kiáltott rá László. - Január elsején számolunk. Kipusztúltok
               végre innét, ti patkányok. Ezer pengőt levonunk az adósságtokból, az legyen az ápolás
               díja. Örüljetek, hogy fel nem akasztatlak mindjárt.</p>
            <p>- Majd meglássuk, úgy lesz-e, - felelte neki ravaszúl Sándor, miközben odasandított
               atyjára.</p>
            <p>Az apa megértette fiát. Röhögve fordúlt az udvar felé az öreg.</p>
            <p>Sándor elhajtatott.</p>
            
         </div>
         <div type="chapter">
            <head>
              X. Csere.
            </head>
            <p>Könnyű útitáskával a kezében halad egy vándor Körmöcbánya felé. Fiatal ember ugyan
               még, mindazonáltal látszik rajta, hogy megviselte már a gyalogolás. Nem is tréfa
               dolog, a január fagyasztó hidegében, térdig érő hóban, járatlan ösvényeken át útat
               törni magának a hegyeken keresztűl. Térden alúl érő télikabátja eltakarja ruháját s
               csak mikor a szél a kabátot elől kettéválasztja, látszik ki alóla a katonanadrág meg
               a magasszárú formás kordováncsizma.</p>
            <p>Ezt az útirányt kellett választania; a rendes országúton most hadcsapatok
               közlekednek, hol a magyarok, hol az ellenség. Görgei feldunai hadseregét szeretnék
               kelepcébe csalni Götz, Simunich és Csorich.</p>
            <p>Verebélyen arról értesült a mi vándorunk, hogy Aulich Lajos ezredes, Görgei hadteste
               első hadosztályának parancsnoka, az ő két dandárával felfelé, a bányavárosok felé
               indúlt. Aulichot pedig utól kell érnie mennél előbb, még mielőtt komoly ütközetre
               kerűl a sor az ellenséggel. Ameddig lehetett, kocsin ment, itt azonban veszedelmesnek
               bizonyúlt a közlekedés fővonalain haladni. Elfoghatnák, ami nagy baj lenne. Nem
               ugyan az ő személye miatt, hanem fontos családi érdekről van szó: sógorát félti, aki
               ott táborozik a magyar seregben.</p>
            <p>János-réten, ahová estefelé érkezett, már értesült, hogy Aulich Körmöcbányán ütötte
               fel táborát. Bányászok mondták, akik munkából jöttek haza.</p>
            <p>Nem volt nyugta, nem volt érkezése pihenésre, pedig ráfért volna. Megmagyaráztatta
               magának az útat, felment a Vesztőhegy hátára, ahonnan már tisztán látta maga előtt
               az egész várost, mely magas hegyektől környezett mély völgykatlanban húzódik északról
               dél felé, egy része pedig a szemben fekvő két hegyóriás közt húzódik végig. A csendes
               bányavárosban most szokatlanúl mozgalmas volt az élet.</p>
            <p>Az országúton őrjáratok cirkáltak, közben egy-egy lovas vágtatott el mellettük:
               Besztercebányáról, Selmecről kellett hírt hozniok. Különösen észak felé a turóci
               határ hómezői tarkállottak mozgó embertömegektől. Ott kell résen lenni. Amott
               ágyúkat vontatnak, közvetlenűl előtte a mélységben pedig egy század újoncot
               tanítanak. Szükség lesz rájuk.</p>
            <p>...Hat órát füttyentettek éppen a pénzverőben, mikor Aulich lakása elé ért.
               Megkérdezte az őrtálló katonától, itthon van-e az ezredes úr?</p>
            <p>- Éppen most jött haza.</p>
            <p>- Beeresztenek hozzá ilyenkor idegeneket?</p>
            <p>- Csak ma jöttünk ide, - felelé az őr, - nem tudom, hogy lesz, mint lesz. Annyit
               mondhatok az úrnak, hogy fáradt lesz az ezredes úr, mert egész délután fent járt azon
               a magas hegyen, a János-hegyen, vagy minek hívják, melyen át Turócba ér az ember.</p>
            <p>- Aztán miért járt ott az ezredes úr?</p>
            <p>- Megnézni a környéket, mert azt mondják, hogy az osztrákok már Mosócon vannak, Götz
               tábornok vezérlete alatt. Alighanem verekszünk maholnap. Nagyon izgatott az ezredes
               úr, de azért talán beeresztik az urat.</p>
            <p>- Be kell mennem, most mindjárt akarok vele beszélni.</p>
            <p>Szerencséjére éppen kijött a folyosóról egy tiszt, aki bejelentette az idegent.</p>
            <p>Bebocsátották.</p>
            <p>Egyszerűen bútorozott szobába nyitott be a mi vándorunk. Bent az ajtó mellett földre
               tette kézitáskáját, felgombolta télikabátját s feszes állásba vágva magát várta, míg
               hívják.</p>
            <p>Alig félperc múlva kemény hang hallatszott a szomszéd szobából:</p>
            <p>- Tessék ide jönni!</p>
            <p>Íróasztala előtt ült az ezredes.</p>
            <p>- Vértes László főhadnagy vagyok, - mutatkozott be az idegen, - Sukorónál
               megsebesültem s csak most jelentkezhetem megint.</p>
            <p>Ekkor felegyenesedett Aulich délceg alakja, végig simította jobb kezével féloldalt
               fésült haját, miközben ott felejtette tenyerét a homlokán.</p>
            <p>Gondolkozott. S eszébe jutott, amin fejét törte.</p>
            <p>- Tolnából való, nemde? Igen, igen, az ön sógora is itt van az első zászlóaljban;
               éppen tegnap jelentette Zihrer őrnagy, hogy derék katona, nagyszerűen lő;
               valószínűleg valamelyik vadászszázadba sorozzuk. Beszéltem vele a minap. Önt is
               szóba hozta. Derék, nagyon derék. És miért jelentkezik ön nálam? Sógorával együtt
               akar küzdeni a hazáért?</p>
            <p>- Ezredes úr, ha száz életem volna, mind kockára tenném szent ügyünkért. Most azonban
               némi érdek vezetett ide ezredes úrhoz.</p>
            <p>- Halljuk, halljuk, tessék helyet foglalni, ide mellém a díványra. Nos, mondja, mi
               az?</p>
            <p>Leűltek a diványra s László előadta őszintén, keresetlen szavakban, ami szívét
               nyomta:</p>
            <p>- Ezredes úr, mikor hazánkra törtek a horvátok, én még tanuló voltam.</p>
            <p>- Ön szeptemberben tanuló? Azt gondolná az ember, hogy legalább is 24 éves. Folytassa
               kérem.</p>
            <p>- Egy évvel azelőtt meghalt anyám, rá félévvel atyám múlt ki. Végakarata értelmében
               vette el Kardos nénémet. Házassága ötödik hónapjában már be akar állni honvédnek.
               Senkink sincs az egész vidéken, a nagy gazdaság gazdátlanúl maradt volna. Nem szóltam
               nekik semmit, egyszer csak eltűntem s megírtam nekik, hogy én mentem el honvédnek.
               Viselje ő gondját nénémnek és a birtoknak. Megsebesűltem, hazatértem, míg
               megerősödöm és azalatt a sógorom jött ide a kötelességek küzdőterére. Meggyógyúltam
               teljesen; ide jöttem kiváltani a sógoromat, ha ezredes úr beleegyezik. Én is tudok
               lőni, huszár voltam, de gyalogos is lehetek.</p>
            <p>Aulich meghúzta a divánja mellett a falon csüngő hímzett szalagot s a csengetyűszóra
               bejött a szolgálattevő tiszt.</p>
            <p>- Hívassa ide, hadnagy úr, azonnal Kardos főhadnagy urat.</p>
            <p>- Sógorom főhadnagy?</p>
            <p>Az ezredes, ki közben szivarral is megkínálta vendégét, elbeszélte, miképpen
               léptették elő Kardost főhadnaggyá. Aulich meg akart botoztatni engedetlenség miatt
               egy önkéntest s emiatt az egész század fellázadt. Már-már a legkeményebb
               rendszabályokhoz akart nyúlni velük szemben, mikor jönnek jelenteni, hogy Kardos
               hadnagy a század elé állva olyan prédikációt tartott nekik a katonai fegyelemről,
               hogy mikor beszédje befejeztével megkérdezte: ellenzitek-e még az engedetlen
               fegyelemsértőnek megbüntetését? - egy hang sem emelkedett a bűnös védelmére. Ezért az
               erélyes fellépéséért lett főhadnagy.</p>
            <p>Hosszú, részletes elbeszélés volt és Kardos éppen a befejezéshez érkezett.</p>
            <p>- Főhadnagy úr, önről beszéltünk. Nézze csak, ki van itt. Hallom, hogy elhagy
               minket.</p>
            <p>Kardos és Vértes meleg kézszorítással köszöntötték egymást, az ezredes meg
               folytatá:</p>
            <p>- Pedig derék, igen derék katona vált volna önből.</p>
            <p>- Miért menjek én el, ezredes úr? - kérdé Kardos csodálkozva.</p>
            <p>- Sógora úgy kívánja. Cserébe jött ő; talán nem vesztünk a cserével semmit.</p>
            <p>- Ha mindketten itt maradunk, még jobb lesz. Nekem is van kötelességem hazám iránt,
               hadd maradjak én is itt.</p>
            <p>- Ezredes úr, - vágott közbe László, - szabad sógorommal a szomszéd szobába mennünk,
               családi ügyekről akarom értesíteni.</p>
            <p>- Ha nem nagyon titkosak, itt is közölheti.</p>
            <p>- Köszönöm, ezredes úr, még jobban szeretem így.</p>
            <p>Azután sógorához állt László, egészen közel, szemébe nézett jóságos tekintetével s
               határozott hangon mondá neki:</p>
            <p>- Zoltán, neked haza kell menned. Nem is sejted, mi történt. Január elsején
               felszólítottam nagybátyámat, hogy vagy fizessen, vagy hagyja el a birtokot. S tudod,
               mit válaszolt? Csak ennyit írt: «Nem tartozom nektek egy fityinggel sem, a
               kötelezvényt beváltottam». Megijedtem. Lementünk este a pincébe Mártonnal,
               írásainkat össze-visszahányva találtam, a kötelezvénynek nyoma veszett.</p>
            <p>- László, hagyd most ezt, majd ha haza megyünk, rendezzük. Van tanúm rá, hogy
               tartozik. Engedd meg, hogy veled együtt itt maradjak.</p>
            <p>- Nem maradhatsz. Erőszakkal távolíttatlak el.</p>
            <p>Kardos látta, hogy így nem boldogúl sógorával, kérlelésre fogta:</p>
            <p>- Látod, Laci, egész életemen át fúrdalna lelkiismeretem, ha gyáván visszavonúlnék.
               Boldogtalan lennék. Milyen édes érzés lesz majd győztes csaták után megpihenni az
               ősi fészekben! Emelt fővel járhatok én is köztetek. Hiszen az én jó Margitom küldött,
               az ő képével szívemben kísérem a zászlót.</p>
            <p>László kivágta az utolsó ütőkártyát:</p>
            <p>- Fiad született a múlt héten. Margit beteg; látni kíván.</p>
            <p>Kardos elnémúlt; egy szava sem volt erre. Aulich beszélt helyette:</p>
            <p>- Azonnal menjen, főhadnagy úr, én parancsolom!</p>
            <p>A fiatal apa búcsút vett ezredesétől, bajtársaitól, sógorától s másnap útnak indúlt a
               hegyeken keresztűl kis fiához.</p>
            
         </div>
         <div type="chapter">
            <head>
              XI. Az utolsó vallomás.
            </head>
            <p>Dermesztő északi szél fújt a turóci fensík felől. Ott állott Mosócon Götz tábornok
               serege, hogy az alkalmas pillanat elérkeztével Aulichra csapjon.</p>
            <p>A turcseki hósipkás hegytetőkön vadúl kergetőzött a vihar a felkavart hógomolyokkal s
               mikor utólért egyet-egyet, úgy szertesöpörte, hogy ezer meg ezerfelé szállingóztak a
               pelyhek.</p>
            <p>A faluban vannak az előőrsök; vagy 150 honvéd várja dideregve, nem jönnek-e még.
               Inkább jönnének már, legalább kimelegednének egy kicsit.</p>
            <p>De ezeknek még csak hagyján! Ott fent a hegytetőkön, ott áll elszórtan egy-két
               őrszem, azoknak még a lelkük is fázik.</p>
            <p>Az új főhadnagy, Vértes László is kiment a terep tanúlmányozására s ha már a faluban
               van, megnézi a magaslatokat is. Neki jó ruhája van s ő pihent erő, kibírja.</p>
            <p>Nyugodtan halad el a Szent Antal szobra mellett s neki vág a legmeredekebb
               hegyhátnak. Alig bír megküzdeni a széllel; a talaj sem szilárd, hevesen zihált a
               melle, mikor felért.</p>
            <p>Köröskörűl ős fenyvesek szegélyezik a határt; azon a magaslaton azonban csak néhány
               szál fenyőfa sápadozik.</p>
            <p>Vértes körűltekint figyelmes szemmel, hol vannak az őrszemek. Szinte örült, hogy nem
               látott egyet sem. Ilyen időben kár is volna őrt állani.</p>
            <p>Egy sziklatömb tövében azonban mégis ráakadt kettőre. Gyors lépésben jártak fel-alá,
               mellükhöz szorítva a puskát.</p>
            <p>Odalép hozzájuk s beszélgetésbe ered velük. Észrevette, hogy az egyik beszéd közben
               szinte rajta felejtette szemét. Meg is kérdezte tőle:</p>
            <p>- Miért néz maga olyan nagyon rám?</p>
            <p>- Már hogyne nézném a főhadnagy urat, - felelé az, - mikor olyan ismerősnek
               tetszik.</p>
            <p>- Hová való maga?</p>
            <p>- Fejér vármegyéből, a Kérész-pusztáról. Nem Vértesnek hívják a főhadnagy urat?</p>
            <p>- De bizony az vagyok.</p>
            <p>- Mindjárt gondoltam. Hát már csak én is beállottam honvédnak. Kocsis voltam ott az
               öreg úrnál, hogy verje meg az Isten mindkettőjüket.</p>
            <p>A másik őrszemet nem nagyon érdekelte a beszéd, arrébb ment a szikla alkotta szöglet
               felé, ahonnan végig látni az egész fensíkon.</p>
            <p>- És miért átkozza maga annyira őket? - kérdezé kíváncsian László.</p>
            <p>- Hosszú sora van annak. Ha én azt mind el tudnám mondani! Én hoztam el a főhadnagy
               urat Sukoróról is. S én voltam az, aki... de inkább nem is mondom.</p>
            <p>László biztatta, hogy csak mondja; ráérnek, míg felváltják őket.</p>
            <p>A honvéd elkezdte vallomását:</p>
            <p>- Nagyon rossz emberek azok. Az öreg most is el-eljár kártyázni s ha ilyenkor haza
               jön, semmi sincs ínyére. Soha sem káromkodtam én életemben akkorát, ahogy ő szokott.
               Lehordja a cselédséget és fizetni nem fizet. Egy esztendei béremet síratom nála. Már
               régen beálltam volna én is katonának, mikor arra jártak a verbunkosok, de nem
               eresztettek. Azt mondták mindíg, minek menne kend fellázadni, majd meglátja, jobb
               dolgunk lesz nekünk így. Egyszer, mikor a főhadnagy úr betegen feküdt nálunk, azzal
               jött hozzám az öreg úr nagy titokban, hogy akarok-e pénzt szerezni. Már hogyne
               akarnék, mondtam neki. - Hát tudja mit, maga az én fiammal el fog menni...</p>
            <p>Ebben a pillanatban végig sivított valami a hótengeren s a honvéd egy jajkiáltás
               nélkűl terűlt el a földön. Jobb mellébe fúródott a gyilkos golyó.</p>
            <p>A főhadnagy nem tudta, mihez fogjon hamarjában. A másik őrszem is oda szaladt;
               körülnéztek, néma csend mindenütt, csak a szegény honvéd nyögése hallatszott.</p>
            <p>Felkapták s hosszú, kínos vergődés után levitték a faluba. A falu felett, a többi
               háztól vagy ötven lépésnyire állt egy korcsma, oda szállították nagy nehezen s
               hozzáfogtak a mentés munkájához.</p>
            <p>Alig hogy ott vannak, pokoli lárma és puskaropogás reszkettette meg a levegőt; az
               előőrsök másfél századát meglepte a százakra menő ellenség.</p>
            <p>Itt többé nincs menekülés.</p>
            <p>Néhányan, kikben nagy volt a lélekjelenlét, elsütötték fegyverüket a minden oldalról
               özönlő támadókra, azután elfutottak. A többi ott maradt fogolynak. Keserű kenyér!</p>
            <p>László megtudta a menekülőktől, hogy ellentállásról szó sem lehet, meneküljön.</p>
            <p>Ott hagyta, a jószívű korcsmáros családra bízta a sebesűltet és menekűlt vissza a
               városba, hírűl adni, hogy baj van.</p>
            <p>Sötét éjjel volt már.</p>
            <p>Másnap hajnalban is sötét volt még; az ellenség ott pihent meg a faluban, az utánuk
               jövő többi zászlóaljakkal együtt.</p>
            <p>Lesz itt haddelhadd, ha ezek összekerűlnek. Aulich megfúvatta a riadót.</p>
            <p>Körmöcbánya és Turcsek közt van Jánoshegy. Innét rohantak le Aulich honvédei. Már
               akkor nem fáztak.</p>
            <p>Három oldalról szágúldottak, a negyedikről, a balfelől eső fenyvesek felől a tüzérek
               ágyúi bömböltek.</p>
            <p>A lefelé vezető hegyszorosban szuronyszegezve törtek előre ledöntött fenyőfák gátjain
               keresztűl.</p>
            <p>Volt dolga a szuronynak, puskaagynak. László elől, ő mutatta az útat. Neki különösen
               volt oka megtisztítani a völgyszorost meg a falút. Az ő áldozata, a szegény közhonvéd
               ott feküdt a korcsmában. Ha ugyan ki nem dobták még, ha ugyan van még benne élet.</p>
            <p>A fehérszíjasok ugyancsak dolgoztak. Hajdani bajtársaik, most ellenségeik álltak
               szemközt. És most nem volt irgalom.</p>
            <p>László az út kanyarúlatánál, ahol a hegyszakadék fölött fahíd nyújtózkodik, vakon
               szágúldott keresztűl az ő elszánt csapatával s ott, a fenyvesek tövében befesti az
               ellenség egy századának vérével a ropogó havat. Egy őrnagyot elfogott.</p>
            <p>Azután már nem látott, nem hallott, csak előre, le a falú korcsmájáig. A jobbfelől
               emelkedő erdőből is ereszkedik le egy csapat honvéd, a vadászok is jönnek utána. S az
               ellenség hátrál a korcsmáig, még azon is alúl.</p>
            <p>Már ott törtet csapatával László a korcsma kerítésénél, mikor egyszerre vad ordítás
               hallatszik a hátuk mögött. Egy nagy juhakolban lappangott az ellenség egy része. Azok
               kirontanak rejtekükből, elvágják László csapatát a többitől.</p>
            <p>Innét nincs többé menekülés.</p>
            <p>Védekeznek, amíg lehet. Soká nem bírták. Lászlónak levágták bal kezéről a
               mutatóujját. A kis csapatot bekerítik, ő beszalad a korcsmába. Ez volt a
               szerencséje.</p>
            <p>A korcsmáros betuszkolja egy kis kamrába, melynek ajtaja fehérre volt meszelve, mint
               a konyha többi része és kilincstelenűl befelé nyílott.</p>
            <p>Bement vele őmaga is és az ajtó elé tolatja hamar a mellette álló rozoga szekrényt.
               Ott bent volt az ő kis patikája. Bekötözi a sebesült kezét s azután csitítja,
               rábeszéli, hogy ne mozdúljon, mert szép halál vár rá ott kint.</p>
            <p>Újabb roham következik. Egy százados<hi xml:id="ftnref2">[2]</hi> hátraszorítja
               elszánt csapatával az ellenséget, melynek el kellett hagynia a küzdőteret.</p>
            <p>László hallja a diadalkiáltást; nem maradhat többé; ledönti a szekrényt s bár a
               korcsmárosné elébe állva mindenre kéri, ne menjen el, a szegény honvéd már utolsó
               pillanatait éli s úgy rémlik neki, hogy mondani akar még valamit.</p>
            <p>- Majd azután, mindjárt jövök.</p>
            <p>Az üldözőkkel üldöz, a győztesekkel győz s csak azután tér vissza a haldoklóhoz.</p>
            <p>Ideje volt.</p>
            <p>A honvéd nem tudott meghalni, pedig alig volt benne élet. Az a rettenetes titok
               tartotta életben.</p>
            <p>Mikor László odalépett ágyához, kinyújtotta teljes erejének megfeszítésével jobbját.
               A főhadnagy megértette. Megfogta mindkét kezével az eléje tartott jobbot, lehajolt
               a nagybeteghez. Annak az nagyon jól eshetett. Mintha mosolyogni akart volna s szeme
               még egyet villant, mint a mécs, mikor utolsót lobban. Még ki tudta nyitni ajkát erre
               a néhány szóra:</p>
            <p>- Sándor úrfi ellopta a pincéből az írást; magával vitt engem is oda. Bocsásson
               meg!</p>
            <p>Ajka még mozgott, szeme már becsukódott s a sápadt kéz pár perc múlva jéghideg
               lett.</p>
            <p>Őt is oda temették a többi hős mellé. Nagyon regényes az ő temetőjük a fenyőzúgás és
               patakcsevegés közepette.</p>
            <p>Akinek bűn terhelte lelkét földi útjában, a hősi halál megtisztítá attól.</p>
            <p>Ő azonban, szegény, ártatlan volt ebben a dologban. Még a tíz pengőt sem adták meg
               neki.</p>
            
         </div>
         <div type="chapter">
            <head>
               <hi xml:id="Toc523694338">XII. Leszámolás.</hi>
            </head>
            <p>Az öreg Vértesnek nem volt többé nyugta azon a birtokon. Nyilvánvalóvá lett minden. A
               tanúvallomások ellene szóltak s minden tagadása ellenére kézzelfoghatóan
               bebizonyították Dombos esperese és jegyzője, akik a kötelezvény írásánál mint tanúk
               szerepeltek, hogy ő tartozik azzal a pénzzel; a honvéd sem vitte el titkát a
               másvilágra. László elküldte írásban a távolból.</p>
            <p>Pedig olyan szép most a természet! Az ibolya is előbújt már. A patak mentén
               levetették gyászruhájukat az égerfák; pompás vörös színben virítanak. Tövében a
               tavaszi kankalin, sárga virága, meg a szőrös levelű szittyó tarkállanak. Végig sétál
               mellettük. Nem igen van már érzéke az ilyesmi iránt. Még bosszankodik is, hogy az
               odvas fűzfa törzsének a végén elő mert tolakodni egy málnabokor. Már miért nem, mikor
               a kis madárkáknak úgy tetszett; azok vitték oda a magvát. Nagy jó kedvük van így kora
               tavasszal a pintyőkéknek, meg az ökörszem is vígan bújja a bokrokat. Tiszta a
               lelkiismeretük.</p>
            <p>Vértes elhessegeti őket, követ is hajigál utánuk. Fia is rossz kedvű és ott jön éppen
               a kapuból, atyja után megy a zúgó patak mellé; ne hallja más, amit mondani akar
               neki.</p>
            <p>Többek közt azt is megmondta neki, hogy a cselédek még az este elhagyják a pusztát;
               mennek ünnepelni, mert vasárnap lesz a feltámadás napja. Szokatlan nagylelkűség! Még
               pénteken este eresztik haza s hozzá még mindnyáját egytől-egyig.</p>
            <p>Mikor már mind eltisztúltak, hozzá fogott az apa és fiú a leszámoláshoz.</p>
            <p>Sándor felnyergelte a kese lovat, elvezette a nádas mellé s odakötötte egy törpe
               fűzfához. Azután visszament az istállóba, kivezette a másik két lovat, befogta az elé
               a felemás stájerkocsi elé, kihajtott messze délfelé az országútra, ahol a kese
               várakozott s végignézett az ősi birtokon. Nagyon szép birtok lehetett hajdanában,
               mikor még kellően megmívelték; de most több azon az ugar, mint a bevetett föld; több
               dudva terem rajta, mint gabona.</p>
            <p>És mégis fájt neki, nagyon fájt, hogy talán utoljára látja. A rossz embernek is
               vannak szívében gyengéd húrjai; s ha azokon végig száguldozik a fájdalom, azok is
               éppen úgy megrezzennek, mint a jó embernél.</p>
            <p>Teljesen gonosz ember nincs is. Csak nevelni kell, csak bánni kell vele.</p>
            <p>Úgy érezte most Sándor ebben a nehéz pillanatban, hogy az ő eddigi életpályája célját
               tévesztette, hogy neki több jutott a keserűségből, mint amennyi jog szerint egy
               embert megillet. Mikor még édesanyja élt, akkor sokkal jobb volt, akkor az anyai
               szeretet kárpótolta mindenért. Igen, ott fenn a nádas előtt, a kereszt azon a dombon
               hányszor volt tanúja az igazi boldogságnak.</p>
            <p>Oda ment fel néha édes anyjával imádkozni. Atyja napokig nem jött, a feleség ott a
               keresztnél imádkozott férjéért és Sándor olyankor anyjának ölébe hajtva fejét, az ég
               csillagaiban gyönyörködött. Meg-megsimogatta az anyai kéz, édes jó gyermekemnek
               szólította, homlokon csókolgatta. Ó az nagy boldogság volt!</p>
            <p>Most pedig a kietlenség tanyája volt az a lakás. De csak volt!</p>
            <p>Már vérvörös színben játszik a két ablak. Nem a leáldozó naptól.</p>
            <p>Milyen irtózatosan vörös az a két ablak. Jól befűtött az öreg. A lángok már nem
               férnek el a szobában, kitörnek, végignyalják a vakolatlan házfalat, felkapaszkodnak
               az ereszig. Addig nyújtózkodnak, míg az is izzóvá lesz, az is lángol. Régi, porhanyós
               fa, nem sok kell neki. Mindíg odább-odább halad a tűz, már a ház balszárnya
               lángtengerben áll. Csak néhány sziporka kell még... de nem is kell, a jobbszárnya is
               ég. A zsuppfedeles istállók néhány pillanat alatt követik a jó példát.</p>
            <p>Jó, hogy jött az öreg, már nem bírta Sándor tovább nézni.</p>
            <p>Vértes és fia egy percig szótlanúl nézték a lángtengert. Még ilyen kivilágítást nem
               rendezett senki a feltámadás ünnepére.</p>
            <p>- Ez is megvolna, - szólt végre az apa a fiához.</p>
            <p>- Meg, apám, most mehetünk.</p>
            <p>A válás, az örök válás gondolata meglágyította szívüket.</p>
            <p>Egymás nyakába borúltak, megcsókolták egymást s még egyszer kezet szorítottak, azután
               felűlt az apa a stájerkocsira s őrűlten hajtott lefelé, dél felé; a fiú pedig
               felkapott a kesére s vágtatott nyugat felé keresztűl az ugaron, végig a réteken.</p>
            <p>Mikor már jó messze volt, visszatekintett még egyszer; hosszú, méla tekintettel. Nem
               a tüzet nézte, az hadd égjen, ha édes atyja úgy akarta... hanem a dombot kereste s a
               dombon a keresztet.</p>
            <p>Ott állt a kereszt; a lángtenger oda vetette szörnyű világosságát. Tisztán lehetett
               látni. Még a kereszt tövében a sír domborulása is észrevehető. Legalább Sándornak úgy
               rémlett.</p>
            <p>Abban a sírban nyugszik az ő édesanyja, az ő volt védőangyala. Ha élne, nem volna ő
               földönfutó.</p>
            
         </div>
         <div type="chapter">
            <head>
               <hi xml:id="Toc523694339">XIII. Megbocsátunk.</hi>
            </head>
            <p>Nem vágtatnak már fújó paripák a harcmezőn, az eke elé fogták újból őket; nem
               bömbölnek az ágyúk, helyettük a gépek zakatolnak; a puskaropogást a bánatos tilinkó
               szava váltotta fel.</p>
            <p>Vége van a hősök harcának; hazánkra nehéz ködfelhők nehezednek, melyeken át csak
               lassan-lassan tudott magának útat törni a megengesztelő napsugár.</p>
            <p>László is visszatért övéihez. Őt hazaeresztették - tanúlni. Olyan gyorsan teltek azok
               az évek szorgalmas, lelkiismeretes tanulással. Észre sem vették Domboson, mikor
               egyszerre ügyvédet kaptak Vértes László személyében.</p>
            <p>Révész-Pusztát még a sógora adta el részletekben. A környék népe vette meg
               részenként. Áldás volt az nekik.</p>
            <p>Alig ismert rá László a vidékre is, mikor évek múlva arra járt. Mert arra felé
               kellett mennie Sukoróra azért az ő kedves kis ápolójáért. Elvitte haza feleségnek az
               új, szép kastélyába, mely az ősi Vértes-kastély nagy kertjének déli végében épűlt
               számára.</p>
            <p>...Dombos határában van egy erdő, mely a község tulajdona. Tölgyesnek hívják. Félóra
               járásnyira kezdődik a falutól s azt mesélik az öregek, hogy akadt ott hajdanában
               haramia bőven. A zsandárok azonban sarkukra hágtak s most nem lakik benne élő lény
               csak egy öreg, nagyon öreg remete, a ki hosszú, fehér szakállában olyan, amilyennek
               Mikulást képzelik a gyermekek. Daróc-csuhában, széles karimájú kalapban jár-kel az
               erdő rejtekeiben, mint a múlt idők hazajáró lelke. Fehér kampós botjának vashegyével
               kaparász az avarban, a bokrok között s szinte fél, ha ráakad valami ennivalóra, mert
               nehéz már neki lehajolnia érte.</p>
            <p>Kunyhója mindjárt az erdő elején van, ott állnak legsűrűbben a fák és a hegyoldal
               hirtelen, szögalakú hajlása ott formálódik legalkalmasabban olyan hellyé, ahol ilyen
               ember lakhatik. Nem kívánkozik ki onnét sohasem. Ha éppen találkoznia kell valakivel,
               ha már nem térhet ki az emberek elől, beszédbe ereszkedik akárkivel, csakhogy
               fukarkodik a szavakban és ilyenkor mindig felteszi nagy, fekete pápaszemét, mert már
               nagyon rövidlátó.</p>
            <p>A községházán érdeklődtek már iránta. Meg is izente nekik, ha alkalmatlan nekik,
               elmegy ő más határba; nincs kötve sehová. Nevét is megüzente: Andrásfinak hívják.</p>
            <p>Reggeli nyolc órakor mindig ott állt az erdőszélen; a juhászt leste. Jó reggelt kíván
               neki; azután bemegy megint az ő birodalmába. Meg is állapodtak benne, ha egyszer nem
               találna ott állni nyolc órakor, akkor legyen szíves, jelentse be: hogy meghalt az
               öreg remete. Majd csak eltemeti valaki.</p>
            <p>...Vértesék kertészének, Mártonnak ablakán kocognak késő este. Megijedt szegény, hogy
               valami baj esett az uraságnál. Világosságot gyújtott, magára vette az elnyűtt
               katonaköpenyeget, melyet fiatalabbik urától, az ügyvéd úrtól kapott s kiment nézni,
               mi a baj.</p>
            <p>Kicsi híjja, hogy el nem kiáltotta magát:</p>
            <p>- Uram, irgalmazz!</p>
            <p>A vén remete állott előtte, akit csak híréből ismert eddig.</p>
            <p>- Ne ijedjen meg, kertész uram, szólt a látogató lassan, kimért és felette halk
               hangon. A Tölgyes remetéje vagyok. A juhásztól hallottam, hogy maga jó öreg ember.
               Meghallgatja-e kérésemet?</p>
            <p>Márton behívta vendégét a szobácskába, leűltette az asztal mellé a támlás padra;
               úgyis már nagyon ingadozott a teste, mint a beteg fenyőfa. Ő maga az ágyon űlve
               figyelt nagy jóakarattal.</p>
            <p>- Lássa, kertész uram, folytatá a remete két karját gyengéden az asztalra támasztva,
               az én szívem már olyan, mint a kialudt vulkán. Nincs abban egy csepp tűz, egy csepp
               szenvedély sem. Nem szeretek, nem gyűlölök senkit; senkim sincs e világon és senki
               sem törődik velem. Csak egyetlen egy kívánságom van.</p>
            <p>- Ha majd a falu juhásza, aki ott a Tölgyes mellett legelteti nyáját reggelenkínt, ha
               majd ő halálom hírét hozza, akkor jőjjön ki maga az én kunyhómba. Ezt a botomat a
               juhásznak testálom, adja át majd neki; a kecskebőrtarisznyámat pedig magának hagyom.
               Abban a tarisznyában lesz egy levél, azt adja át a bírónak. Csak ezt akartam mondani.
               Egyebet semmit. Isten áldja meg!</p>
            <p>A kertész marasztalta, hogy pihenje ki magát még egy kevéssé; a remete azonban nem
               tágított.</p>
            <p>Kint az ajtó előtt felemelt a földről két kis gyermekkocsit, azt átadta a
               kertésznek.</p>
            <p>- Soká dolgoztam rajta. Első és utolsó munkám ez. Nagyon nehezen ment, míg össze
               tudtam róni. Adja át, kérem, az uraságnak. Úgy-e, van mindkét uraságnak gyermeke.</p>
            <p>- Egy-egy fiacskája van mindegyiknek; - Kardos úrnak is, meg Vértes úrnak is.</p>
            <p>- No jó, éppen jó. Unalmamban csináltam, adja át a két kicsikének. Isten áldja
               meg!</p>
            <p>Elment, amerről jött. Fel a kertnek, a sáncnyereg mellett botorkált el, onnét az
               erdőcskén fel a legelőre s azután még félórányi útja lett volna a kunyhójáig. Neki
               azonban öt órába került. Nagyon fáradt volt; alig bírt a Tölgyesig vánszorogni.</p>
            <p>Ez az egy elintézni valója volt még az életben. Lelke most már teljesen
               megnyugodott.</p>
            <p>Három napra rá feltűnt a juhásznak, hogy a remete nem áll ott az erdő szélén.
               Megállítatta nyáját, hátha csak az időben van a tévedés. Elővette furulyáját is,
               elfújt rajta egy-két nótát, de a remete még sem jelentkezett. Tovább már nem
               várhatott, mert délig az itatónál kell lennie a juhokkal.</p>
            <p>Mikor már jó messzire volt, még egyszer megállíttatta a nyájat, meghagyta fiának,
               hogy vigyázzon addig egymaga, míg ő visszajön.</p>
            <p>Bement a kunyhóba - a halál tanyája volt az.</p>
            <p>Fiát azonnal a faluba menesztette a szomorú hírrel, hogy a remete meghalt.</p>
            <p>Az első, aki halottnézőbe jött, az öreg kertész volt. Kinyújtotta az ajtónál várakozó
               juhásznak a fehér botot, ő maga pedig leakasztotta a kunyhóba benyúló faágról a
               tarisznyát, megnézte van-e benne írás s mikor megbizonyosodott benne, elment vele a
               bíróhoz.</p>
            <p>A bíró felbontotta a borítékot, de csak a külsőt, mert a másodikra az volt ráírva:
               Vértes Lászlónak.</p>
            <p>A címzett nem sejtette, mit izenhet neki a remete a másvilágból. Kíváncsian bontotta
               fel a borítékot s íme, három írás volt benne.</p>
            <p>A legfelsőbb írás az az átkos kötelezvény volt, melyet Vértes Péter az ő őseinek
               pincéjéből ellopott. Most visszaküldi, bár egyiküknek sincs már szüksége reá.
               Érdekes, gondolta magában László. Talán megtalálta valahol ez a remete.</p>
            <p>A másik írás levél volt, mely a temesvári csata után kelt. Arról értesítik benne az
               akkor Zágrábban tartózkodó Vértes Pétert, hogy fia, aki az ellenség táborából
               átpártolt magyar honvédnek, hősi halállal múlt ki.</p>
            <p>Ez a levél boldoggá tette Lászlót. Sándor velünk harcolt, Sándor nem áruló! Fogta az
               egész levélcsomagot, átsietett vele Kardosékhoz, ahol éppen akkor felesége is volt;
               felolvasta nekik a tudósítást. Mindnyájan megindúltan hallgatták.</p>
            <p>Margitnak esett legjobban az új hír. Megizente azonnal az esperesnek, meg a
               jegyzőnek, milyen jó ember lett Sándorból.</p>
            <p>Csak azután kerűlt elő a harmadik írás.</p>
            <p>Pedig az volt az igazi.</p>
            <p>Alig olvasható, szaggatott, kúszált írású levél volt, mely így szólt:</p>
            <p>Kedves Laci öcsém!</p>
            <p>Vezekeltem tíz hosszú esztendőn keresztűl bűneimért, jussom volt hozzá, hogy
               nyugodtan haljak meg. Az én vérem csergedez a te ereidben, tudhatod, hogy nem az
               ösztökélt gonoszra. Kártyáztam, az tett tönkre. Mikor vagyonom elúszott a kártyán,
               írigyelni kezdtelek titeket, hogy jó módban éltek; gyűlölni kezdtem környezetemet,
               ismerőseimet, mindenkit. Azt hittem, hogy az ellenségnél újra meggazdagodhatom.
               Elhagytam hazámat és keservesen csalódtam Zágrábban. Gazdag reményekkel mentem oda s
               mint a reménység hajótöröttje tértem vissza - hazámba. Úgy érzem, ezalatt a tíz
               esztendő alatt, melyet itt töltöttem a természet ölén, megtisztúltam bűneimtől.
               Lelkiismeretem addig mardosott, addig-addig imádkoztam, míg egyszer csak megszállt a
               nyugalom. Ó, milyen édes a léleknek ez a nyugalma.</p>
            <p>Kérdezd meg az egész családot, meg tudnak-e bocsátani sok bűnömért. Azt izenem nekik
               a másvilágból, hogy már a földön bűnhődtem mindenért. S azt izenem nekik, ha már nem
               haragusznak rám, írassák fejfámra ezt az egy szót: megbocsátunk.</p>
            <p>Vértes Péter.</p>
            <p>...A dombosi temetőben nagy márvány kereszt áll, rajta ez az egyetlen, de legszebb
               szó: Megbocsátunk.</p>
            
            <p>
               <hi xml:id="ftn1">[1]</hi> Nagyszeben. Az első kiadás Lőcsén kerűlt ki a sajtó
               alól.</p>
            <p>
               <hi xml:id="ftn2">[2]</hi> Kemnitzer, aki ott lelte halálát s a körmöcbányai
               temetőben alussza örök álmát.</p>
         </div>
      </body>   
   </text>
</TEI>