<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU03573" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Utazás a szürke folyón</title>
            <author>
               <persName>
                  <surname>Karácsony</surname>
                  <forename>Benő</forename>
               </persName>
               <date from="1888" to="1944">1888-1944</date>
               <idno type="VIAF">819395</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">101259</measure>
            <measure unit="pages">219</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Utazás a szürke folyón</title>
               <date>2006-03-08</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/03500/03573//"/>
               <respStmt>
                  <resp>Original Electronic Edition</resp>
                  <name>Pásztor József</name>
                  <name>Moldován István</name>
               </respStmt>
            </bibl>
            <bibl type="printSource">
               <title>Utazás a szürke folyón</title>
               <author>Karácsony Benő</author>
               <pubPlace>Bukarest</pubPlace>
               <publisher>Irodalmi Könyvkiadó</publisher>
               <date>1968</date>
               <ref target="https://mek.oszk.hu/03500/03573/"/>
            </bibl>
            <bibl type="firstEdition">
               <title>Utazás a szürke folyón</title>
               <author>Karácsony Benő</author>
               <date>1940</date>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="long"/>
           <ns1:canonicity key="low"/>
           <ns1:timeSlot key="T6"/>
        </ns1:eltec>
     </xenoData>
     <revisionDesc>
        <change when="2025-03-22"/>
     </revisionDesc>
  </teiHeader>
  <text>
      <body>
         
         
         <div type="chapter">
            <head>ELSŐ RÉSZ</head>
            <div type="chapter">
               <head>I</head>
               <p>A teremben aludtak már a betegek, csak Sebestyén gyógyszerész figyelte még nyitott
                  szemmel a kívülről beszűrődő tompa hangokat. A kongó folyosó alaktalan morajából
                  két furcsa szó ütötte meg a fülét: mintha valaki azt mondta volna: “telzü odaik”.
                  Várt még egy darabig, fülelt, aztán szabadon mozgó jobb kezével lenyomta füle
                  mellett a párnát, és oldalra fordította a fejét, mert több ízben volt már az az
                  érzése, hogy jobb fülével jobban hall. Hallgatózott.</p>
               <p>A folyosóról most az ápolónő nemezpapucsának puha csosszanását hallotta. Az egyik
                  beteg morgott álmában, egy másik keservesen vinnyogott, mint egy macska, amely
                  lelépett farkát fájlalta. Az utca felől gépkocsik kurta tülkölése hallatszott. A
                  nyitott felső ablakokon Párizs rügyező fáinak zöld és halk szaga lopózott be a
                  terembe.</p>
               <p>Ahogy oldalra hajtotta a fejét, a különös szavak hangfoszlányaira vadászva,
                  tekintete a félhomályban ráesett kinyújtott bal karjára, amelyet mereven és
                  parancsolóan tartott a friss gipszkötés. A fehér gipszkar úgy világított a derengő
                  teremben, mint egy táncosnő kitárt karja, amelyet valahonnan fényszóró világít
                  meg. Túl a gipszen, jókora messzeségben ott voltak az ujjai, mint összezsugorodott
                  idegen testrészek számkivetésben, kitaszítva a takaró alól, eltávolítva a test
                  családi köréből.</p>
               <p>- Ördög vigye a rögzítő kötést - gondolta és szinte megvetően fordította el a
                  fejét. A baleset, amely vállát, karját és bokáját összezúzta, fájdalmas és ostoba
                  volt. Ostoba és néhány semmirekellő kujon gondoskodott róla, hogy nevetséges
                  legyen. Nem akart tudni a karjáról, a gipszről, a balesetről - mindez annyira
                  ellenkezett a felfogásával! Odaát, a nagyteremben egy beteg folyton olyan hangokat
                  hallatott, ha fájdalmai voltak, mint egy nősténypulyka. Glu-glu. Ő szörnyen
                  férfiatlannak érezte ezt az állati jajongást. Csurgott, gurult arcáról a veríték,
                  amikor karját felemelték, de semmit sem szólt. Most is néhányszor nyilalló kést
                  döftek a vállába - megtagadta a fájdalmait, hallani sem akart róluk. A félhomályos
                  falra és a telzü odaikra összpontosította a figyelmét.</p>
               <p>Apja jutott eszébe, ő használta ezeket a különös szavakat. Kirajzolódott benne az
                  istálló képe is, amelyben először hallotta apjától a telzü odaikot.</p>
               <p>Párizs elmosta kissé az emlékeit. Most élesen látta az istállót is. Pontosabban:
                  az istállóból átalakított nedves és rossz szagú helyiséget, amelyben akkor az
                  éjszakát töltötték. A földön szalmazsákok feküdtek. Akkor költözködtek K-ba; a
                  házat, amelyet apja vett meg, még javították; a kipadolt és bemeszelt régi
                  istállóhelyiségben kellett aludniok. Egy horpadt bádogkályhán nyugtalan gyertya
                  füstölgött. Vetkőződtek, öccse vihogott, örömét lelte a nagy felfordulásban,
                  egymásra rakott bútorokban, meszesgödörben.</p>
               <p>Általában nemigen foglalkoztatták gyermekkori emlékei. “A jelennel foglalkozom” -
                  mondotta - mondotta egyszer kollégájának, dr. Papaverinnek. A múlt, azt tartotta,
                  lírai költők kenyere. Egy gyógyszerésznek alapjában véve ne legyen gyerekkora.
                  Hasztalan dolognak tartotta a kérődzést. Most, az éjszaka magányában, távol az
                  otthonától térben és időben, ellágyulás fogta el, s jólesett a telzü odaikra, meg
                  apja más, kedves hóbortjaira gondolni.</p>
               <p>- Imádkozzatok - szólott rájuk anyjuk akkor este, ott az átalakított istállóban. -
                  Kérjétek Istent, hogy őrizze meg az egészségünket és segítse meg apátokat, hogy
                  pontosan fizethesse a házrészleteket.</p>
               <p>Apja nevetett a házrészleteken.</p>
               <p>- Látom már - mondotta derűsen -, nem nagyon helyesled, hogy megvettem ezt a
                  házat. Hát majd meglátjuk. Egyelőre fújjuk el a gyertyát.</p>
               <p>Elfújták a gyertyát és a takaró alá bújtak. Öccséből minden ok nélkül bugyborékolt
                  a nevetés.</p>
               <p>- Lesz ott csend azon a szalmazsákon? - szólott apjuk tréfás rendreutasítással. -
                  Mindjárt előveszem a telzü odaikot. Megértettétek?</p>
               <p>Öccse a paplan alól azt kiáltotta, hogy ő nem érti. Nem tudja, mi az a telzü
                  odaik.</p>
               <p>- Szamárság - nyugtatta őt meg anyjuk. - Aludjatok.</p>
               <p>Később sem nyert sok értelmet ez a telzü odaik, de az idők folyamán megszokták és
                  a sok használat valami jelentőséget is ragasztott rá. Apjuk egyik mutatóujját
                  rákoppintotta a másikra, mosolyogva nézett fel vörhenyes szemöldöke alól és
                  váratlanul azt mondta: telzü odaik. Nem egyszer tréfálta meg őket valami szigorú
                  bevezetéssel, hogy aztán hirtelen erre a két furcsa hangzású szóra lyukadjon ki.
                  Öccse nagyot csattintott tenyerével, ha ilyen meghitt fordulatot vett a dolog. Ami
                  őt illeti, nem helyeselte ezt az értelmetlen szóhasználatot. Egy felnőtt ember
                  legyen komoly és használjon férfias, megfontolt szavakat. Mindig tisztelte a
                  férfiasságot, és ma is respektussal nézi az öregeket, akik derekasan megállták a
                  helyüket. Gyerekkorában még a nagy hasú, szőrös fülű emberek sem keltették fel
                  benne a tréfálkozó kedvet, mert homályosan az volt az érzése, hogy hasfalukkal
                  arányban gyarapodott tudásuk és tapasztalatuk is. Ferdinánd, egyik párizsi
                  ismerőse, viszont azt tartotta, hogy amikor majd mi is nagy hasbőségnél és
                  fölösleges szőrök elburjánzásánál fogunk tartani, akkor jövünk rá majd arra, hogy
                  csalás az egész, hogy semmi tiszteletre méltó nincsen rajtunk, becsapjuk a
                  fiatalokat.</p>
               <p>Gondolatai Ferdinándról visszatértek az istállóba. Reggel, amire felébredtek, a
                  sarokban megkölyködzött a kutyájuk. Iszilinkinek hívták és határozottan hűséges
                  állat volt. Talán agárnak indult, aztán megfontolta a dolgot, és egy rosszul
                  sikerült tacskó jellegzetességeit öltötte magára. A pallér, aki az ócska ház
                  átalakítását végezte és vékony fűzfavesszővel járkált a kőművesek között, a
                  kölyköket bedobta a meszes gödörbe. Állítólag anyjuk rendelkezett így. A kis
                  fekete lények tehetetlenül merültek bele a puha anyagba. Az öccse ujjongva
                  táncolta körül a meszesgödröt.</p>
               <p>- Odanézz! - kiáltotta - odanézz!... Még élnek egy kicsit.</p>
               <p>Igen, még mászkáltak egy kicsit. Éltek még egy kicsit. Megrendítő dolog volt. Ő
                  zavartan hátrált, öccse nem mozdult. Azt mondta, megvárja, amíg nem mozognak. Őt
                  sírás fojtogatta. Felháborította a pallér könnyedsége, aki a kutyakölykökről
                  megfeledkezve, vígan járkált már vékony fűzfavesszőjével a kőművesek között.
                  Odalépett hozzá.</p>
               <p>- Maga kutyaölő - kiáltotta megvetően.</p>
               <p>A pallér szétvetette lábait és hahotázni kezdett.</p>
               <p>- Sokkal egyszerűbb, fiam, ha sintért mondasz - szólott a vállát veregetve.</p>
               <p>Az állványon röhögve kanalazták a habarcsot a kőműves legények. Öccse, aki egy
                  régi zsaluból rögtönzött létra tetején állott, felbuzdulva a munkások példáján,
                  tele torokból ordította:</p>
               <p>- Maga kutyaölő.</p>
               <p>Rászáradt a név: “maga kutyaölő”.</p>
               <p>- Anyám - panaszkodott például az öccse - “maga kutyaölő” nem akarja kölcsön adni
                  a korcsolyáját.</p>
               <p>Ő eladta az övét. Ikertestvérek voltak, öccse egy félórával később jött a világra,
                  de nem nagyon hasonlítottak egymásra. Öccse szeretett egy ernyőrugóból készített
                  nyíllal kislányokra, macskákra lövöldözni, és a vágóhídra járni. A vágóhídra
                  egyszer őt is elcsalta. Ő meghökkenve nézte, hogyan sújtják homlokon egy jókora
                  taglóval a megriadt barmokat. Öccse otthonos fesztelenséggel figyelmeztette, hogy
                  az állatok szemének meleg fényét milyen hirtelen töri meg a taglóütés. Sohasem
                  ment ki többet a vágóhídra. Öccse máshová is elbódorgott, s megesett, hogy éjszaka
                  tért haza.</p>
               <p>- Ikrek - fakadt ki az anyjuk - s mégis, az egyik csavargó és erőszakos, a másik
                  meg kötelességtudó és rendes, mint egy ébresztőóra.</p>
               <p>Apjuk összevonta a szemöldökét.</p>
               <p>- Haszontalan. Ha még egyszer megteszed, akkor aztán... telzü odaik!</p>
               <p>Öccse nem mutatott megszeppenést, vagy bűnbánatot. Amikor felnőttek, akkor is
                  ilyen maradt. Ferdinánd, párizsi ismerőse, azt állítja, hogy az ember minden
                  gyerekkori alávalóságát megőrzi. A rossz hajlamok csak illedelmes szakállt
                  eresztenek, átalakulnak, művelődnek, de kitartanak önmaguk mellett, s egy szép
                  napon csak előugranak illedelmesen álarcuk mögül...</p>
               <p>Apjának később kedvelt szava volt a Gattamaleta és hippopotamus. Anyjukat
                  bosszantotta ez a sok értelmetlen és komolytalan szó. Már messziről megérezte, ha
                  bujkálva közeledtek feléje.</p>
               <p>- Hallottad, szívem a nagy újságot? - kérdezte például apja és letette kezéből az
                  újságot, vagy a nyakába kanyarított centimétert, hogy mutatóujjával elvégezze a
                  szokásos koppantásokat -, képzeld csak...</p>
               <p>- Üljünk le és együnk - szakította félbe anyjuk, aki tudta már, mi következik. -
                  Abbahagyhatnád már azt a sok hippopotamust.</p>
               <p>- Hát így vagyunk. Kutyába sem veszed már, amit mondani akarok.</p>
               <p>Anyjuk szenvedően jött-ment a tállal. Szerette magát elásni a gondjaiba. Nem
                  tudott könnyed, nem tudott jókedvű lenni. Ami a könnyedséget illeti, ő is gyönge
                  lábon áll vele. Szeretne olykor könnyedén fütyörészni, futkározni a világ és az ő
                  nagy dolgai között, mint bogár a fűben, elfelejtkezni a füvek és az ég végtelen
                  magasságáról. De nem megy. Az öccse ilyen fűben-bogár stílusban kalandozta át az
                  életet.</p>
               <p>Ő anyjához hasonlított. Anyja úgy érezte, hogy az élet igen komoly valami, nem
                  illik vásott tréfákat űzni vele. Méltatlankodva vitte ki a konyhába a
                  levesestálat. Hamarosan egy másikkal tért vissza. Most aztán elkövetkezett apja
                  gyerekes bosszúja. Ravaszkodva a tál felé szimatolt. - Érzitek? - kérdezte. -
                  Kozma úr, úgy látom, megint tiszteletét tette nálunk. - És felhörpintette fél
                  pohár fehér borát, amely az étkezésnek és eszmecserének végét jelentette. Nem
                  nyúlt hozzá a húshoz, bevonult az istállóból átalakított szabóműhelybe, hogy a
                  segédek munkáját ellenőrizze. A forró vasaló alatt párolgott a posztó és különös
                  illat szállott fel a gumiarábikummal bevont nyersgallérból. Apja, ha tréfás
                  kedvében volt, a gumiarábikumot arabigumikumnak nevezte. A vasaló alól párolgó
                  ragacsos nedv gőze összevegyült a hagymás orosz hal szagával. A segédek nedves
                  cigarettavégeket csaptak a műhely gerendás mennyezetéhez. Az anyja - idegenkedve
                  az ingujjra vetkőzött segédektől és a lecsüngő cigarettavégektől - sohasem lépett
                  be a műhelybe. Neki magas rangú tisztviselő volt az egyik bátyja.</p>
               <p>- Disznóól - állapította meg, ha nagy ritkán betekintett a nyitott ablakon -, s az
                  udvari kályhaajtót mindig nyitva hagyják!</p>
               <p>Az udvaron, a műhely közelében kályha állott, amely a vasalók melegítésére
                  szolgált. A korai őszi esték sötétjében vörös szikrák szálltak ki az ajtaján,
                  átröpültek a vadszőlő borította kerítésen, és eltűntek a postatiszték házának
                  zsindelyfedele mögött. “Ismeretlen messzeségbe szárnyalnak” - mondta a postatiszt
                  lánya, egy tizenkét éves bölcs gimnazista lány.</p>
               <p>- Ha Páveléknél kigyullad egyszer a csűr ezektől a szikráktól - jelentette ki az
                  öccse -, mind összefogom majd a galambjaikat.</p>
               <p>Őt nem ringatták langyos ábrándok, az ismeretlen messzeségben kételkedett, mert az
                  volt a fizikai meggyőződése, hogy a szikrák kétszáz méteren belül már elalszanak,
                  de épp ilyen távol állott öccse önző világszemléletétől is. Nézte a kerítésen
                  átröpülő vörös szikrákat és arra gondolt, ha tűz ütne ki Páveléknél, élete
                  kockáztatásával kimentené a féllábú, tehetetlen Pávelt a házából.</p>
               <p>Huszonöt éves dolgok voltak ezek. Most, hogy teste évtizedek óta talán először
                  volt hosszabb idő óta ágyhoz rögzítve, a régi dolgok lassan mind előmásztak
                  mostoha rejtekükből s körülzsongták az éjszakában. Egy kicsit elszenderedett,
                  akkor meg egy régi szarutrombita hangja sípolt bele a szendergésébe. Kinyitotta a
                  szemét és meleg érzés járta át.</p>
               <p>Téli délutánokon kis szarutrombitát fújva, a havas utcán egy pereces inas szokott
                  áthaladni. Emlékezett rá, helyesebben a papucsára. Néha, télvíz idején magasra
                  rúgta a papucsát, aztán ügyesen elkapta. Hosszú rúdján talán száz perecet cipelt.
                  A szabósegédek, hogy kipróbálják hetvenkedő öklük erejét, fogadást kötöttek. A
                  pékinas merőlegesre állította a rúdját, és egy ököl lecsapott a perecek sűrű
                  oszlopára, amely nagy reccsenéssel ezer szilánkban röpült széjjel. Öccse örömmel
                  engedett a felhívásnak, hogy szedegessen a földön heverő perecdarabokból, de ő
                  visszautasította, a padló tisztátlan volt, s különben sem fogadott el ajándékokat.
                  Az anyja sem szerette, ha megajándékozták.</p>
               <p>Nem is járt gyakran a műhelybe. A segédek trágár tréfái pirulásra késztették,
                  bárha még tizenöt éves korában is csak ködösen értette őket. Öccse azonban
                  mindannyiszor fesztelen nevetésben tört ki. A műhely szaga és tisztátlan légköre
                  elriasztották a gyakori látogatástól, annál szívesebben töltötte azonban szabad
                  délutánjait a főtéri szabóüzletben. A bolt faburkolatos falán ketyegett az óra,
                  bélésvászonnak, vattának a szaga terjengett a levegőben. Apja az üzlethelyiség
                  faemeletén fütyörészve szabta lapos krétájával a nadrágokat, vagy nyisszantotta a
                  kacskaringós krétavonalak mentén kétkilós, nagy ollójával a mellényeket és
                  kabátokat. Iszilinki mindig hűségesen ott ült az ajtó mellett és rövid
                  vakkantással figyelmeztette gazdáját, ha koldus, vagy megrendelő érkezett. Apjának
                  korán megromlott a hallása. Öccse szégyenkezett miatta, s valami társadalmi
                  fogyatkozásnak tartotta. Ő mindig elképedt, ha az utcán gúnyos mosollyal fordultak
                  utánuk az emberek, mert emeltebb hangon felelt apja kérdéseire. Mintha ez a gúnyos
                  mosoly arra figyelmeztette volna: te tökéletlen alak, miért nem titkolod, hogy
                  süket apád van. Mindig lázító igazságtalanságnak tartotta, hogy az emberek,
                  akiknek nagy része maga is visszeres, kopasz, epebajos, dadogó, sánta vagy
                  rövidlátó, a maga és társa testi hibáit, rútságát, kopaszságát, hadarását kevésbé
                  tartja mulatságosnak. Egy csüngő golyva nem szórakoztatta őket, de egy süket ember
                  felderítette a lelküket. Délután a háztartási munkák elvégeztével, anyja is
                  megjelent az üzletben. Fellapozta regényét, odaállt az üveges ajtó mellé s
                  összehunyorított, rövidlátó szemmel mélyen belemerült az olvasásba. De a regények
                  iránt való szenvedélyes vonzalma nem gátolta abban, hogy fél füllel a megrendelők
                  és apja tárgyalásait figyelje, s adott pillanatban latba vesse szigorú
                  pillantását, meggátolva ezzel, hogy apja hitelbe vállalja a megrendelést. Igen,
                  jól emlékezett ezekre a néma jelenetekre. Mert apja nem ismerte a vagyongyűjtés
                  és helyes gazdálkodás szenvedélyét, sőt, anyja megütődésére olykor becsmérlőleg
                  nyilatkozott a gazdagságról. Ami őt illeti, ő sem vágyott pénzre és terméketlen
                  anyagi javakra. Tisztesség, emberi feltételek! - ez volt az, amit munkájával el
                  akart érni. De apja túlzásba vitte a pénzzel szemben való közönyét. Még ravasz és
                  rosszhiszemű adósaira is büszke pillantást vetett, ha meglátta rajtuk a hitelbe
                  elvitt ruhák kifogástalan szabását. Büszke volt rá, hogy a város minden rendesen
                  öltözködő embere félig-meddig az ő alkotása volt. Napszítta, garasos külsejű
                  ügyvédi írnokból, cingár iparosokból, farolva járó tanítókból, görbegerincű
                  kereskedőkből, kellemes külsejű urakat varázsolt, eltüntetve testi silányságuk és
                  lomposságuk minden áruló vonalát. És e seregszemle alatt, amely rendszerint ott
                  folyt le a főtér sarkán, napos vasárnap délelőttökön, aligha jutott eszébe, hogy
                  sem munkájának, sem a drága ruhaanyagnak nem kapta meg az árát, s nemigen fogja
                  megkapni soha. Az anyja, belefáradva a hitelek ellen indított kilátástalan
                  küzdelmekbe, azon a véleményen volt, hogy csak művészek és bolondok tudnak ilyen
                  légiesen könnyelműek lenni. A könnyű hitelek és pompás ruhák híre messzi vidékre
                  is elszárnyalt s jöttek is rajokban a vidéki jegyzők, bérlők és birtokos külsejű
                  semmittevők, szalonkatollakkal a kalapjuk szalagján, hogy részt vegyenek a
                  ruharendelés veszélytelen örömeiben. Egy hosszú könyvbe belekerült ugyan a nevük,
                  de csak ceruzával s inkább csak hasbőségük és lábszáruk méreteinek kedvéért. S az
                  apja milyen sugárzó elégedettséggel méricskélte ezeket a csizmás, csapzott
                  alakokat, a szabóiparnak ezeket a kiirthatatlan filoxéráit, akik a
                  legegészségesebb szabóalanyokat is kirágták egy szép napon dúsan felszerelt
                  raktáraikból!</p>
               <p>- Sose aggódjon - biztatta őket apja -, majd ha lesz, hát megfizeti az árát. Úrnak
                  ne legyen gondja a szabószámlára.</p>
               <p>Szinte művészettel lubickolt a könnyelműség vizeiben. Ha azonban délutánonkint
                  anyja elfoglalta regényével őrhelyét az ajtó mellett, csak cinkos
                  szemhunyorítással bátorította üzletfeleit.</p>
               <p>- Sajnálom - jelentette ki ridegen, de szemével megnyugtatóan csippentett - nálam
                  könyörtelenül kell a számlát rendezni. Egy heti késedelem és bekopogtat önhöz az
                  egzekutor.</p>
               <p>Igazi örömet a délelőtti fesztelen hitelműveletek okoztak neki.</p>
               <p>- Aztán megértetted, Iszilinki -, szólott le az emeletről, megemelve fenyegetőleg
                  nehéz ollóját -, otthon egy szót se erről a rendelésről!</p>
               <p>A kutya nyújtózkodott és ásított egyet, öreg volt már, látta elégszer fizetség
                  nélkül távozni ezeket az egér vagy vizslaszagú látogatókat.</p>
               <p>Apjának volt egy báró üzletfele is</p>
               <p>- Ma légy szemfüles, telzü odaik - kiáltotta le. - A báró úrnak ma próbára kell
                  jönnie, nehogy megugasd.</p>
               <p>A báró volt az üzlet legelőkelőbb megrendelője s apja pályafutásának legragyogóbb
                  állomása. Magas homokfutón érkezett mindig, sietve leugrott nagykerekű
                  kocsijáról, vadászkürtöt formált a tenyeréből és úgy kiáltott fel az
                  emeletre:</p>
               <p>- Holláhop, öregúr, itt vagyok! Ereszkedjék csak le arról az Olümposzról.</p>
               <p>Néha kedve szottyant s felszökkent a recsegő keskeny falépcsőn. Sztaniolba
                  pólyált szivart dugott az apja zsebébe, fölemelte a nehéz ollót és engedélyt kért,
                  hogy a kanyargó krétavonalak mentén ő is belenyisszanthasson a kiterített
                  posztóba. Három-négy ruhát rendelt egyszerre, előre kifizette valamennyinek az
                  árát s megesett, hogy hónapokig nem jött értük. Egy nap aztán ott termett,
                  sztaniolos szivarral a kezében, a szivart az apja zsebébe dugta, a ruhákat
                  összegyűrte, a kocsi ülése alá dobta, hogy a por is meglepje egy kicsit és
                  odafüttyentett a lovainak. Nem szerette az új ruhákat.</p>
               <p>Jól emlékezett rá, egyszer táviratilag küldte el megrendelését.</p>
               <p>Most, hogy álmatlan éjszakáinak kórházi csendjéből az apjával való foglalkozás
                  vágyától indíttatva visszanézett ezekre a régi évekre, csodálkozás fogta el.
                  Mennyi láz és perlekedés egy báróért! Hogy tisztelte apja a kiváltságos címek
                  hordozóit! Kétségtelen: a társadalom tüntesse ki, emelje ki a maga szürke
                  tömegeiből a hivatottakat, az élre valókat, de ne áldozza fel a kedvükért emberi
                  méltóságát!</p>
               <p>Az apja egy más világnak volt a szülötte. Nagyon is mélyen hajlott meg mindenféle
                  báró előtt.</p>
               <p>A világok peregnek, képük időről-időre változik, mint a látcsőben forgó színes
                  mozaikok. A holnap új világot hoz s vele talán megint az Ápis bika tiszteletét,
                  gondolta a gyógyszerész az éjfélbe bámulva. Ami őt illeti, az ész, a lélek és a
                  jellem kiválói előtt készségesen meghajtotta zászlaját s megvetette a nagyság
                  lesipuskásait és locsogó becsmérlőit, de visszagondolva az ünnepélyes hangulatra,
                  amelyet az egyébként rokonszenves báró sürgönye keltett, helytelenítően rázta
                  meg fejét.</p>
               <p>“Kétsoros kávészínű öltönyt kérek” - táviratozta a báró - “kifogástalanul
                  kivasalva és rendesen összegyűrve, ahogy szoktam. Szivar postán érkezik.”</p>
               <p>- Olvassátok, - vetette apja a táviratot büszkén az asztalra, ugye, hogy én is
                  érek még valamit.</p>
               <p>Anyja csak belepillantott a sürgönybe, örömet érzett, de minden tehetsége
                  hiányzott hozzá, hogy ezt másokkal is közölje. Inkább eltitkolta. Most is csak az
                  volt minden észrevétele, hogy a báró takarékoskodhatott volna a sürgönnyel.</p>
               <p>- Nem erről van szó - felelte apja háborogva és csalódottan, hogy büszke
                  örömhíreit így, egy vödör víz hidegségével fogadják. - Arról van szó, hogy a báró
                  megbízik a képességeimben.... Érted?... Vagy azt hiszed, olyan sok szabó van a
                  világon, aki próba nélkül is meg tud felelni megrendelője igényeinek?</p>
               <p>Anyja csökönyösködött.</p>
               <p>- Lehet - mondta. - Te a szabókról beszélsz, én meg arról, hogy azért
                  takarékoskodhatott volna a sürgönnyel.</p>
               <p>Ború. Felhők. Apja egy félreértett művész levertségével nézett ki az ablakon. Azt
                  kérdezte, minek kell egy bárónak sürgönyön takarékoskodni?</p>
               <p>Anyja nem adta meg magát. Nem tudott szabadulni a sürgönyköltségek bűvköréből.
                  Megfeledkezett teljesen arról, hogy a tartalmának, ha titokban is, ő is
                  örvendett az előbb.</p>
               <p>A férfiak, vélte, mind egyformák. Apja elhárította az összehasonlítást. Egy bárót
                  mégsem lehet egy szabóhoz mérni. Anyja sértődötten kapta fel fejét.</p>
               <p>- Vagy olyan szabó, mint amilyen báró ő! - jelentette ki véget vetve a
                  vitának.</p>
               <p>Ezt kénytelen volt apja is elismerni. Bólintott. Szó sincs róla, nem utolsó a
                  szabók tömött galériájában. Nagy szabók nevei úszkáltak a levegőben. Anyja
                  kifogyott a gáncsokból s végre beleegyezett, hogy apja átadhassa magát
                  büszkeségének. A hangulat ünnepi magaslatokba emelkedett. Apja vörhenyes és lomha
                  bajusza vidám nemtörődömséggel csüngött bele az örömteli napon a sárga
                  húslevesbe.</p>
               <p>- Incek-fincek - mondotta megszárítva azután bajuszát -, hát ugye megmondtam
                  nektek, hogy telzü odaik! Most láthatjátok, hogy igazat mondtam.</p>
               <p>Anyjuk a tormás marhahúst vagy kolbászos főzeléket hozta.</p>
               <p>- Már megint ez a telzü odaik... Aztán enni kezdtek.</p>
               <p>- Remélem - vetette oda szerényen fogyasztgatva a kanálnyi főzeléket, amelyet
                  ebédosztáskor magának tartott meg. - Remélem, a pénzt is elküldte.</p>
               <p>A napsütötte ünnepi felhőkből újra le kellett szállni a csupasz hűvös
                  anyaföldre.</p>
               <p>- Vannak garasos emberek a világon - mormogta apja sértődötten. Azután beleszagolt
                  a kolbászos főzelékbe s mosolyogva jelezte, hogy diadalmasan közeledik a
                  bosszúja. - Ma megint bedugta ide az orrát Kozma úr? - kérdezte derűsen. A báróhoz
                  pedig - tette hozzá - nem értesz. Miért küldené előre a ruha árát? Nagyon jól
                  tudja, hogy nem vagyok holmi garasos foldozó s van még annyi forgótőkém, hogy
                  előleg nélkül is elkészíthessek néhány rongyos rendelést.</p>
               <p>Anyját már csak Kozma úr érdekelte.</p>
               <p>- Ez a főzelék kozmás? - kérdezte méltatlankodva. A kolbász kipirulva és illatosan
                  feküdte végig az ízletes főzeléket. Nem volt annak semmi baja. Anyjának sok ilyen
                  alaptalan vádat kellett elszenvednie. Azért, mert vigyázott arra, hogy apja szét
                  ne szórja esztelenül, amit hajnaltól estig tartó nehéz munkával keresett. Hogy
                  haszontalanul ki ne dobálja a pénzt vasárnap délutáni kocsizásra, datolyára,
                  gramofonra, üres halastó bérletére, amiben békán kívül soha hal nem közlekedett,
                  és vadászfegyverre, amely oly idegenül csüngött az egyszerű, s olykor cérnafércet
                  cipelő szabó vállán. Egyszer az az ötlete támadt, hogy halastavat bérel. A halastó
                  később egy tyúkfarm ábrándjává izmosodott. A farm titokban készült el, a városon
                  kívül egy hajdani szűcs közreműködésével, aki néhány hónapot Amerikában töltött.
                  A tyúkokhoz nem sokat értett, de kotkodácsolástól hangos meséivel levette apját a
                  lábáról, aki hetivásárokon csak el-eltűnt egy félórára az üzletből, összevásárolt
                  három-négy tyúkot, és sebtében odanyomta a szűcs kosarába. A szűcs egy dohányos
                  bódé mögött állott lesben kosarával a zsákmányra várakozva. A tenyésztelep
                  nemsokára egy tehénnel, egy kecskével és egy tejszállító talyigával növekedett
                  meg. Titokban, természetesen. A telep végén nagy gödröt ástak a halastónak. Mindez
                  meglepetésnek készült. Hogy majd egy szép napon megáll a házuk előtt a tejszállító
                  szekér, s a szűcs fia csörömpölve emeli le róla a színültig telt tejeskondért, a
                  szalmával bélelt kosarat nagy tojásrakománnyal, s egy másik csukott kosarat,
                  ficánkoló pontyokkal. A tehénhez sajtárt is kellett venni, egy szekér szénát is,
                  előbb egy favillát, majd egy vasvillát, és amikor mindez megvolt, egy láncot, egy
                  fejőzsámolyt és oltóanyagot száj- és körömfájás ellen. Mi tagadás, nagy
                  csirkefogóval társult össze az apja. Mert a kecske is igényelt egyet-mást.
                  Kiderült, hogy a halak sem éltek meg a maguk keresetéből, gondoskodni kell az
                  ellátásukról. Tél végén aztán csakugyan megállott egyszer a kordély a házuk
                  előtt. Idegen szekér volt, az övék - közölte a szűcs - eltörött. Három pár tojást
                  tartott a markában. Letette az asztalra. Tejet nem hozott, mondotta, mert a
                  tehénnek megzavarodott a teje. Anyja csak a szűcs mentegetőző és később
                  dicsekvésbe átcsapó előadásából értesült arról, hogy egy tyúkokkal, tehénnel,
                  halastóval, kecskével és körömfájással felszerelt tanyának lett titokban a
                  tulajdonosa. Szótlanul öltözködni kezdett. Künn térdig ért a hó. Felvette bélelt
                  cipőjét, meleg holmiját és balsejtelmektől űzetve elindult a süppedő külvárosi
                  homokbuckák felé, hogy szemlét tartson a tanyán. A szűcsék ebédnél ültek. Minden
                  gyerek egy-egy csirkecombot szorongatott a kezében. Gömbölyű, jól táplált
                  gyermekek voltak. Nem is ez volt a baj. Anyja inkább azon döbbent meg, hogy apjuk
                  éjfélig dolgozott a faemeleten, a leeresztett redőnyök mögött, hogy előteremtse
                  valahogy az esedékes számlákat, és a szűcsék közben minden ehetőt felfaltak. A
                  nyolcvan tyúkból mindössze hatot talált, a konyhában gubbasztottak. A többit,
                  jelezte a szűcsné, elvitte a menyét. A kecske állítólag himlőt kapott és
                  elpusztult. Halnak nyoma sem volt, a tó helyén beomlott és befagyott kis pocsolya
                  szomorkodott.</p>
               <p>Szótlanul tért vissza a “farmról”. Sebestyén igen jól emlékezett sápadt, háborgó
                  arcára. Este csak letette apjuk elé a tojásokat.</p>
               <p>- A tojások árából inkább a váltókat kellett volna rendezned - mondotta
                  szomorúan.</p>
               <p>Többet nem beszélt róla. Visszamenekült a regényeibe. A tanya végelgyengülésben
                  nemsokára kimúlt. Anyja sohasem említette többet. Pedig azután szorult idők
                  jöttek, telve szomorúsággal és nélkülözéssel...</p>
               <p>Furcsa asszony volt az anyja, talán soha senki sem tudta meg, mi van a
                  lelkében.</p>
               <p>Az emberek külsőleg egyformán élik az életet, szürkén, gépiesen, törvényeknek és
                  szokásoknak engedelmeskedve. De milyen különös világot hordhatnak mégis a
                  mellkasukban!</p>
               <p>*</p>
               <p>Az éjjeli ápolónő nesztelen léptekkel közeledett az ágyához.</p>
               <p>- Ah - mondotta halkan. - Ön sohasem alszik. Mire gondol?</p>
               <p>- Mindenfélére, nővér - felelte Sebestyén. Az ápolónő mosolygó arccal hajolt
                  föléje.</p>
               <p>- Mégis - suttogta barátságosan - mire?</p>
               <p>A hivatalos jóság volt maga, fehérben, fehér fejkötőben, bölcs, meleg szemekkel.
                  Félórákat töltött azoknak a betegeknek az ágya mellett, akiket sem rokonok, sem
                  ismerősök nem látogattak. Nézte őket meleg szemével, bólogatott, homlokukról
                  elvonta rendetlen fürtjeiket és halk, kurta kérdésekkel beszédre, vallomásra bírta
                  őket. Szakavatottan tudta őket megszólaltatni. Télen a megfagyott almát egy
                  pohárba szokás tenni. A belső fagy vékony jégréteg alakjában emelkedik a vizes
                  pohár felszínére, így csalta ki, ezekből a néma és gazdátlan betegekből életük
                  befagyott titkát. Hallgatta, és nyomban el is felejtette őket.</p>
               <p>Többször leült már a Sebestyén ágya mellé; feltette kurta, halk kérdéseit,
                  ránézett bölcs és meleg szemével, de a gyógyszerész udvariasan kitért eddig a
                  gyöngéd faggatásai elől.</p>
               <p>- Mire gondol? - ismételte meg a kérdést suttogva, és egy kendővel letörölte
                  Sebestyén homlokáról a verítéket.</p>
               <p>Sebestyén figyelmesen nézte.</p>
               <p>- Az anyámra - mondta tompán -, meg az apámra. Egy kicsit elhanyagoltam az
                  emléküket. S azután... ami az apámat illeti, azt hiszem, alaposan vétettem
                  ellene...</p>
               <p>- Ah... csak az éjszaka teszi - suttogta az ápolónő.</p>
               <p>- Talán érdekelni fogja. Az anyám egyszer egy difteritiszes beteget mentett
                  meg.</p>
               <p>- Orvosnő volt?</p>
               <p>- Dehogy. Az öcsém egy nap valahonnan torokgyíkot cipelt haza. Az orvosunk
                  tehetetlenül ácsorgott mellette. Az öcsém elkékült már és fuldoklott. Az anyám
                  összevont szemöldökkel figyelte. Azt kérdezte az orvostól, úgy véli-e, hogy az
                  injekció már semmit sem fog használni? Az orvos azt felelte, hogy eddig már
                  segítenie kellett volna.</p>
               <p>“Értem” - intett az anyám szárazon. Felültette öcsémet. “Tartsd itt hátul” -
                  rendelkezett az apámnak, aki borúsan, ácsorgott az ajtóban. Aztán az öcsémhez
                  fordult. - “Légy bátor, fiam” - mondta neki. - “Nyisd ki jól a szádat. Bele
                  akarok nézni a torkodba.”</p>
               <p>Mutatóujját hirtelen letolta a fuldokló gyermek torkán és egy elszánt mozdulattal
                  kitépte a diónyi váladékot, amely gumóként összegombolyodva és megvastagodva ült
                  valahol a garat alján és elzárta a levegő útját. Az orvos, talán mondanom sem
                  kell, dermedten nézte. Mire magához tért, hogy megakadályozza a képtelen
                  beavatkozást, a gömbölyű váladékcsomó már ott feküdt a mosdótálban. - “Kérem” -
                  kiáltotta hangosan -, “maga megölte a gyermekét! Biztos szepszis!”</p>
               <p>Elrohant, nővér - mondta aztán Sebestyén mosolyogva. - S mit gondol, mi történt?
                  Az öcsém ma La Pazban van vagy talán Montevideóban. A fertőzés nem következett be.
                  Az öcsém délután már ki akart menni a galambjaihoz, hogy megetesse őket. - Majd
                  intézkedni fogok - felelte neki az anyám. - Most takarózz be.</p>
               <p>Furcsa asszony volt az anyám - tette hozzá a gyógyszerész. - A hangjában nem volt
                  semmi kivételes gyöngédség. Még a feloldódó drámai feszültségek ellenállhatatlan
                  ellágyulásának sem engedett. Elővette a regényét, odaállt az ablakhoz és olvasni
                  kezdett. Mintha mi sem történt volna...</p>
               <p>Elhallgatott, az ápolónő megigazította a párnáját. Sebestyén valami lágy, kellemes
                  szagot érzett.</p>
               <p>- Nem akar egy korty teát? - kérdezte az ápolónő suttogva.</p>
               <p>Felhajtotta a hideg teát.</p>
               <p>- És a galambokat ki etette meg?</p>
               <p>- Én. Két pár dobos galambról tudtam, hogy nem egészen kifogástalan úton jutottak
                  öcsém birtokába, hát szélnek eresztettem őket. Különben nem érdekeltek a
                  galambok.</p>
               <p>- Mi érdekelte?</p>
               <p>- Ha a leckéimet elvégeztem, valami ügyes patkánycsapdán törtem a fejem, vagy
                  csekély díjazás ellenében bekötöttem barátaim tankönyveit. Amikor meg
                  felsőgimnazista lettem, az apám, aki szabó volt, megbízott azzal, hogy az üzleti
                  könyveit vezessem, meg hogy értesítsem a megrendelőket a próba idejéről. Később
                  posztókereskedőkkel és a vidéki megrendelőkkel is én leveleztem. Ó, nagyon
                  komolyan és szorgalmasan töltöttem be megbízatásomat. Eleinte egy könyvből írtam
                  ki a levelek egyes fordulatait. Kereskedelmi levelező volt a címe. Nagybecsű
                  értesítése birtokában... vagy kitűnő összeköttetéseink reményében... Később aztán
                  magam fogalmaztam meg őket.</p>
               <p>- Miket írt? - kérdezte az ápolónő.</p>
               <p>- Költői dolgokat. Kitűnően emlékszem például ezekre a sorokra: “Megkaptuk a
                  tavaszi posztóküldeményeket. Mily kár, hogy e komor sávok és vasszürke színek
                  oly kevéssé emlékeztetnek a tavasz gyöngyvirágaira és a fecskék szárnyalására.
                  Mély tisztelettel kérjük Önöket, ne felejtsék el, hogy nem téli árut voltunk
                  bátrak rendelni...</p>
               <p>- A csalók - mosolygott a nővér. - És maga olyan udvarias volt hozzájuk!</p>
               <p>- Igen, bólintott a gyógyszerész, a lelke mélyén azóta is udvarias fickó maradt.
                  Megveti a szókimondás durva bajnokait, az őszinteség hetvenkedő kéjenceit. Nem
                  ragaszkodik hozzá, hogy legyünk egymáshoz mindenkor langyosak, s egy Ferdinánd
                  nevű költő szavaival élve, az a perverzitás sem kínozza, hogy szeressük egymást,
                  szeressük felebarátainkat, mint enmagunkat. De el kell tűrnünk egymást és ha
                  lehet, ne dugjuk ki mindig gáncsoskodva a lábunkat, hogy elhaladó felebarátaink
                  orra bukjanak tőle. Igen, meg kell keresni a harmóniát. Minek rágnók ki egymást
                  ebből a rövid életből?... A pokolba is, hiszen pompásan elférünk egymás
                  mellett...</p>
               <p>Megemlítette azt is, hogy nemrég olvasott egy közgazdasági tanulmányt. Tudja a
                  nővér, hány ember számára van levegő, fehérje, szénhidrát ezen a földön?
                  Tízmilliárd embernek...</p>
               <p>Később megint az üzlet jutott eszébe. Hogyan ült az íróasztal előtt, hogyan
                  ketyegett az óra és hogyan fogalmazta a leveleket. Az ápolónő gyöngén
                  megérintette a kezét.</p>
               <p>- Nem akar aludni? - kérdezte halkan.</p>
               <p>- Nem nővér. Nem tudok... Tudja, mire gondolok? Arra, hogy írás közben szerettem
                  kitekinteni az üzlet üveges ajtaján. Télen szánkók siklottak tova a havon, és
                  az üres téren visszhangosan zörögtek a csengők. A szemközti oldalon egy
                  bádogtábla nyikorgott és egy köteg színehagyott pamut himbálózott a fagyos
                  szélben. Az üzletben kellemes vattaszag és bélésvászon illata lebegett. Volt ott
                  egy óra, olyan volt, mint egy rózsaszínű porcelántányér. A tányér szélére számok
                  voltak festve. A tányéróra lassan ketyegett, az anyám az ajtó mellett állva
                  olvasott, s fenn az emeleten tompa hangot adott a nehéz olló elfulladt
                  nyisszantása. A szövetállványok mellett két csoportkép függött a falon. Az egyik
                  egy szabásztanfolyam résztvevőit ábrázolta, többnyire nagybajuszú idősebb
                  szabókat. Közöttük volt az apám is, aki még csupasz arccal, egy szép jövőbe
                  pillantó szabósegéd önbizalmával, s immár maga szabta ruhában, fonta össze a
                  karjait. A másik kép a lövészegylet csoportképét mutatta. Apámnak fegyver volt a
                  vállán és díszes söröskorsó a kezében. Két oldalt céltáblák körei látszottak. Úgy
                  emlékszem, elöl két foltos vizsla bámult félrebillent fejjel, nyilván a
                  láthatatlan fotográfus ugrándozásain csodálkozva.</p>
               <p>Vasárnap az apánk felöltötte zöldszegélyes vadászkabátját és kivitt minket, engem
                  és öcsémet a polgári lövöldébe. Vizenyős úton haladtunk, egy sással benőtt tó
                  mellett. A kis sárga lövészházból tompa durranások hallatszottak. A ház hátsó
                  fala hiányzott, ott voltak a lövészállások. A háttérben, a sással benőtt pálya
                  végén a céltáblák. A fegyverek durrantak, söröskorsók csörömpöltek, vaskos
                  tréfák csattantak, és a levegőt sörnek és pörkölt papírtölténynek a szaga
                  töltötte be. Kikből állott ez a lövészegylet? Ha visszagondolok rá, mindössze
                  néhány keszeg, de jómódú iparos, fennhéjázó bányatiszt, és négy-öt bizonytalan
                  foglalkozású aranyláncos ember verődött össze a lövészházban vasárnap délelőtt.
                  Volt egy hájas asztalos is, félig-meddig bútorgyáros. Az egyik szeme kék volt, a
                  másik barna. Valami vezető szerepe lehetett. Nagyhangon rendelkezett. Nyers mókái
                  idegenkedéssel töltöttek el.</p>
               <p>- Következik Wilhelmus Tellus, a kecske - hallottam egyszer a kiáltását. - Az ő
                  vontcsövű gyorstüzelőjével.</p>
               <p>- Nagy megütődésemre az apámat láttam előlépni. Derűs mosollyal ment az álláshoz.
                  Tehát, gondoltam elszomorodva, ebben a társaságban Wilhelmus Tellust, a kecske
                  néven könyvelték el! Tudnia kell, nővér, hogy a szabókat akkoriban még kecskének
                  csúfolták kisebb vidéki városokban. Csodálkozva néztem apám nyugodt arcát,
                  fesztelen mozdulatait. Ügyet sem vetett a faragatlan tréfára. Elsütötte a
                  fegyverét. Jól emlékszem rá, hátul a céltábla dombja mögül hibátlan találatot
                  jeleztek. Még négyszer lőtt, három kifogástalan találattal. Odasétáltam az
                  asztaloshoz. Büszkén néztem rá. Vártam, hogy visszavonja idétlen élcét. De az
                  asztalos most is csak vigyorgott.</p>
               <p>- Sok a guszta, kecske tagtárs - mondotta -, beleöregszünk, amíg elsüti vontcsövű
                  gyorstüzelőjét.</p>
               <p>Apám kedvesen intett a kezével.</p>
               <p>- Sok a szó, Walter úr, kevés a találat.</p>
               <p>Öcsém sóskiflit majszolt, mit sem törődött a kecskével, egyformán megnevettette
                  minden kötekedés, s csak azon igyekezett, hogy feltűnés nélkül tüntesse el
                  zsebében a földön heverő patronokat.</p>
               <p>Amikor hazamentünk, közöltem apámmal, hogy nem megyek többet a lövészegyletbe.
                  Öcsém nevetett. Felvilágosította apámat, hogy a kecske miatt. Apám megállott, rám
                  mosolygott.</p>
               <p>- Olyan vagy, mint az anyád - jelentette ki derűsen. - Hát nem mindegy az, hogy
                  kecskét vagy leopárdot mond? Engem igazán nem sértett meg vele. Ha a szabót
                  kecskének nevezik, hát legyen kecske. A fő, hogy becsületes kecske legyen.</p>
               <p>Megjegyezte azt is, hogy Walterre különben sem ad sokat. Kétszer volt már
                  fizetésképtelen, megtartotta hitelezői pénzét s abból vette házát és szőlőjét,
                  nem a munkájából.</p>
               <p>Újévkor egy képeslapot vett át az anyám a postástól. Ott álltam mellette.
                  Nézegette, értelmetlenül forgatta ujjai között. Egy puskás, vadászharisnyás két
                  lábon járó kecskét ábrázolt. A lapot az asztalos címezte, s a lövészegylet többi
                  tagjai is aláírták. Anyám kibetűzte a rosszírású szöveget. Prozit, új esztendő,
                  Wilhelmus Tellus - írta az asztalos. Jól emlékszem a szövegére. Anyámnak nem
                  árultunk el semmit a kecske és a Tell Vilmos név összefüggéséről. Apámat
                  mulattatta a dolog.</p>
               <p>- Incek-fincek! - koppantotta össze ujjait. - Nagy iszákos ez a Walter -
                  mondotta.</p>
               <p>Úgy éreztem, hogy ezt a sértést nem tartozunk eltűrni egy fizetésképtelen,
                  részeges asztalostól. Mindenesetre elégtételt fogok venni, közöltem öcsémmel,
                  aki örömmel fogadta bejelentésemet és indítványozta, hogy rögtön törjük be
                  parittyával az asztalos ablakait. Az erdészeti felügyelőség kerítése mögül,
                  jelezte, sorra betörheti valamennyi ablakot anélkül, hogy valaki is meglátná. Az
                  asztalos sohasem fog rájönni, hogy ki volt a tettes.</p>
               <p>- Nem - mondtam. Nem szerettem az ilyen orv dolgokat. Nyíltan akartam kiállani
                  családunk sértegetője ellen. Levelet írtam neki és felszólítottam, hogy
                  haladéktalanul fejezze ki sajnálkozását a műveletlen tréfáért. Három napig
                  vártunk a válaszra, aztán szurkot kerítettünk, elmentünk este az asztalos házához
                  és jó nagy betűkkel rámázoltuk a falára:</p>
               <p>“Boldog újévet pimasz asztalos!</p>
               <p>A kecskegidák.” </p>
               <p>Aztán újra vártunk az asztalos jelentkezésére, de az nem mutatkozott. A
                  legközelebbi vasárnap apám s öcsém már csak ketten indultak el a lövöldébe. Apám
                  azt kérdezte, miért nem tartok velük. Utaltam az asztalosra.</p>
               <p>- Az ember jobban teszi, ha ügyet sem vet az ilyen hányaveti asztalosokra -
                  legyintett apám. - Egyéb örömük sincs az életben.</p>
               <p>Úgy értette, egyéb örömük sincs, minthogy szamarak lehetnek. Azóta magam is tettem
                  hasonló tapasztalatokat. Apám határozottan nem tartozott azok közé az
                  asztaloslelkű emberek közé, akik csak azt az örömöt ismerték, amit úgy
                  nevezhetnénk, hogy öröm szamárnak lenni. Ismerte ő a bölcsebb örömöket is.
                  Kedvelte a nyári kikocsikázásokat az erdő aljára, finom dalokat fütyörészett, és
                  sokat beszélt a bécsi operáról, amelynek kakasülőjéről kétszer is végighallgatta a
                  Parasztbecsületet. Karácsony előtt, amikor az árva és szegény gyermekek ruháit
                  készítette, mondanom sem kell talán, önköltségi áron - minden zsebbe beletett
                  egy-egy zsebkendőt és egy fényes pénzdarabot.</p>
               <p>Vidáman vitte a puskáját. A posta előtt, emlékszem rá, egyszer az állatorvossal
                  találkozott és mélyen megemelte a kalapját. A sertéssé hízott ember szűkös
                  szívélyességgel fogadta az “iparostársadalom” tisztelgését. Csak a botja végét
                  billentette föl a kalapja karimájához.</p>
               <p>- No, mi az - vetette oda méltatlankodva. - Már a szabók is rákaptak a
                  puskára?</p>
               <p>- Remélem, nővér, lesz idő, amikor társadalmi rendszerektől, politikától
                  függetlenül nevetségesek lesznek az ilyen rátarti állatorvosok. Ámbár, ki tudja.
                  Azt hiszem pokolian nehéz lesz az embereket egyenlőkké tenni...</p>
               <p>- A szél aztán váratlanul megfordult - folytatta halkan. - Megfordult, s a család
                  igénytelen sajkája... hogy ennél a hasonlatnál maradjunk ... jókora reccsenéssel
                  röpült neki a sziklazátonynak... Igen, a csónak szétesett, s a Sebestyén család
                  annak rendje és módja szerint merülni kezdett. Akkor végeztem el a középiskolát,
                  amikor beütött a baj. Egyetemre készültem. Tervezgettünk anyámmal, arról
                  beszéltünk ebédnél, hogyan gyűjtsem majd össze a mosásba kerülő fehérneműt,
                  milyen szállást vegyek, hogy ne legyen drága, és egészségtelen se legyen. Anyám
                  úgy akarta, hogy gyógyszerész legyek. A gyógyszerészek rendesen éltek, kevés volt
                  közöttük a félbemaradt vagy lecsúszott ember. És nem kell semmit hitelre adnod -
                  vélte az anyám. Én magam sem idegenkedtem a gyógyszerészi pályától. Vonzott a
                  tisztasága, rendje és a lehetőség, hogy az ember egy kis laboratóriumban sok
                  mindennel megpróbálkozhat. Érdekelt a vegytan. Mondom: tervezgettünk s hallgattam
                  a takarékos beosztásra vonatkozó anyai tanácsokat. Az apám hallgatagon üldögélt
                  az asztalnál. Sem telzü odaik, sem hippopotamus. Egy délben nem nyúlt az
                  evőeszközökhöz. Az anyám félreértette a helyzetet.</p>
               <p>- Csak egy percre mentem ki - védekezett zavartan -, s odakapott egy kicsit.</p>
               <p>A hús, nővér. Azt hitte, arról van szó. Talán akkor égett először oda. De apámat
                  ezúttal nem érdekelte Kozma úr. Fakó arccal bámult ki az ablakon.</p>
               <p>- Váltót hoztak? - kérdezte anyám a néma ebéd végén.</p>
               <p>Máskor is hoztak, de azokat, ha néhány napi késedelemmel is, mindig sikerült
                  kiváltani. Most hasztalan volt minden kísérlet. Anyám összeszedte jelentéktelen
                  ékszereit és kiszedte féltve őrzött dobozából a fülbevalóját is, hogy egy idősebb
                  asszonynál, aki uzsorakölcsönöket adott, elhelyezze. Sápadtan jött haza.</p>
               <p>- A kő hamis - mondotta.</p>
               <p>Nem tudta, hogy a követ, amely olyan szépen csillogott az aranyfoglalatban, már
                  régen kicseréltette apám.</p>
               <p>- Amikor egyszer kölcsönt akartam felvenni rá... négy év előtt... emlékezned kell
                  rá - igyekezett anyámmal elhitetni, hogy régi és jelentéktelen dologról van
                  szó. - Jó árat ígértek érte, hát odaadtam...</p>
               <p>A posztó-nagykereskedő lezáratta a boltot.</p>
               <p>Apám ezelőtt, a déli étkezéseket leszámítva, napközben sohasem tartózkodott
                  otthon. Most szótlanul és magába süppedten ácsorgott naphosszat a kályha előtt.
                  Csak a kutyához intézett egy-egy szót, az Iszilinki nevű kutyánk utódjához, II.
                  Iszilinkihez. Néhányszor régi tankönyveimet láttam a kezében. Az ábrázoló
                  mértant és a latin nyelvtant nézegette. Az udvarunk csendes volt, a műhelyből nem
                  hallatszott ki a szabósegédek éneke. A varrógépek vidor berregése is elnémult. A
                  segédek elszéledtek. Alkony beálltával nem szállongtak vörös szikrák a vasmelegítő
                  kályhából.</p>
               <p>- Egyél - követelte anyám. - Nem sokat lendítesz a helyzeten, ha beteggé
                  sorvasztod magad.</p>
               <p>Apám csak kinézett az ablakon. Mintha az élete is ottrekedt volna a lezárt
                  boltban. S megjött a híre annak is, hogy nevét levették az üzletről.</p>
               <p>Anyám még a csőd előtt néhány hónapra valót rakott félre a számomra. Két évig
                  rakosgatta hozzá a garasokat. Azt mondta, saját szájától vonta el, nem adja oda a
                  posztókereskedőnek. Úgyis az ügyvédek fognak rajta marakodni, így hát
                  elutazhattam. Úgy határoztam, hogy a néhány hónapra valóval az egész évet
                  kihúzom. A hajótörésnél apám sokkal komolyabb sérüléseket szenvedett, mint
                  ahogy eleinte hittük. Karácsonykor lefogyva találtam. Szánalmasan csüngött rajta
                  a kabát. A házunkat a csődtömeg-gondnok eladta, szüleim egy városszéli utcába
                  költözködtek. Apám a konyhában gubbasztott, valami silány posztó felett. Segédje
                  nem volt, maga varrta kissé már elmerevedett ujjaival szerény megrendelőinek,
                  bányakapitánysági altisztek és kereskedősegédek ruháit. Az öreg, megvakult kutya
                  kínlódva szedte a lélegzetet a konyha kemencéje alatt. Egyszer hallottam, amikor
                  apám odaszólt a kutyának:</p>
               <p>- No, II. Iszilinki, te is azt hiszed, hogy befellegzett az öreg Sebestyénnek?
                  Bolondgomba ez, Iszilinki. El fog rendeződni a dolog. S vigyázz csak... egy napon
                  a báró is betoppan majd az üzletembe.</p>
               <p>Egyébként semmi szomorúság nem látszott rajta. Fütyörészett. A munkája kevés volt,
                  esténként felsétált régi üzletéhez, és belesett az ablakon. A helyiséget a régi
                  szabóüzlet berendezésével együtt egy divatkereskedő bérelte.</p>
               <p>- Tudjátok - újságolta hazatérőben -, a hátsó polcos szekrény ajtajába tükröt
                  vágattak. Nem akarod megnézni, Hektor?</p>
               <p>A csapongó és kalandos Hektor nevet tőle kaptam. Anyám szégyenlette ezt a nevet és
                  mintegy ellensúlyozásul, a Jakab névvel egészítette ki tekintélyes névsoromat.
                  Minek egy szabó fiának annyi név? - kérdezte az állatorvos. Tudniillik a kettőn
                  kívül még egy harmadik nevem is van: Károly.</p>
               <p>Karácsony után visszatértem az egyetemre. A második évben már tanítással
                  tartottam fenn magam. Éjszakánként gyertya sercegett az ágyam mellett. Asztalom
                  nem volt. A vékony ajtó mögött egy házsártos kéményseprő perlekedett a
                  feleségével. A kéményseprőné éjjeli szállásadással is foglalkozott. Az éjjeli
                  megszállók a szobám díványán aludtak, rendszerint ruhástól. Sok volt közöttük a
                  csizmás ember. Toll- és bőrszagot árasztottak és fűrészeltek álmukban. A szemeim
                  nagyon meggyöngültek a pislákoló gyertyák számtalan tucatjaitól. Gyertyáimon
                  kívül a kötelesség fáklyája világította meg a farmakológiám és növénytanom sűrű
                  oldalait. Nem, ne higgye nővér, hogy nyomorogtam. A ruhám mindig tiszta volt, a
                  fehérneműm rendes. Igaz, leszállítottam az étkezési fejadagot. De semmi
                  nyomor-romantika, nővér. Nem is kellett hozzá hősiesség. Hevített valami. Nem
                  lehet az, éreztem, hogy nem fáj a gyomrom, nem vagyok vak, mindennap enni adnak,
                  takaros ágyban alhatok, s mindezért cserébe ne igyekezzek valami
                  ellenszolgáltatással meghálálni a társadalommal szemben létemnek ezeket a
                  biztosítékait. Sok kellemetlenség szakadt a nyakamba, nővér, de felelősségérzetem
                  nem csökkent. Még azokért a gonoszságokért is felelősnek éreztem magam, amelyeket
                  mások követtek el ellenem. Jobban kell közreműködnöm, gondoltam, a társadalom
                  javító, gyomláló és építő munkájában. Több együttérzést követeltem
                  magamtól...</p>
               <p>Az otthoni példa egyébként nyilvánvalóvá tette előttem, hogy az élet nemes
                  fémeihez nem lehet eljutni apám könnyelmű és álmodozó módszereivel, csak úgy, hogy
                  kezemben az előrelátás és megfontoltság kis bányászlámpáját lógatom, vállamon
                  pedig ott van az elszántság kemény csákánya. Apám harminc éven át, naponként
                  tizenkét órát dolgozott, de csákánya hiábavaló munkát végzett. Mit bányászott ki?
                  Salakot. S amikor anyám egyszer valami szokatlan és rendellenes tünetet észlelt
                  rajta, s orvost hivatott, a fiókban már annyi pénz sem volt, hogy kifizethette
                  volna az orvos díját, öcsém borügynök lett, valami hanyag kötött kabátban járt
                  mindig, s félévenként egyszer, ha megjelent egy-egy félórára a szüleinknél.
                  Utazgatott. Azt hallottuk, valami kárpitos feleségéhez járt, s gyakran elverte
                  féltékenységében. Néhány hónappal az után, hogy mint okleveles gyógyszerészsegéd
                  megkaptam első fizetésemet, anyám távirati hívására haza kellett utaznom.</p>
               <p>- Apád beteg - mondta száraz szemmel, nagy lélegzetet véve.</p>
               <p>Apámon semmi különöset nem láttam, örvendett nekem, s elszaladt a sarki
                  szatócshoz, hogy málélisztet vegyen a tiszteletemre. Ő maga állott a fazékhoz,
                  hogy a fővő, vízzel feleresztett kukoricalisztet megkeverje. Az esténk
                  meglehetősen kedves hangulatban telt el. Éjszaka neszre lettem figyelmes. Apám
                  künn a konyhában egy kalapáccsal összetörte a tojásokat, mert attól tartott, hogy
                  ügyvédek fognak kikelni belőlük. Aztán elrohant, s csak harmadnap került elő,
                  porosan, kezén alvadt vércsomókkal.</p>
               <p>Megtakarított pénzemből gépkocsit béreltem, hogy apámat elmegyógyintézetbe
                  szállítsam. Anyám a kapuban állott, megfehéredett haját megtépte a szél, az arca
                  sárga volt. Most láttam, mennyire megöregedett. Nem tudtam, hogy beteg is. Kezén
                  és arcán kiütöttek a reménytelen bőr barna pecsétjei, arca, orra, füle a
                  gyógyíthatatlan öregség gyászát viselték.</p>
               <p>- Odanézzetek - nevetett apám a kocsiban állva.</p>
               <p>- Még nem is lengeted a zsebkendődet, haszontalan! Pedig nagy útra megyünk!... -
                  Aztán odasúgta neki: - Megyünk és megkeressük a bárót. Aztán téged is elviszlek,
                  anyó. Téged is, természetesen.</p>
               <p>Kitárta a karjait. Színésziesen búcsúzott. Aztán a vállamra ütött:</p>
               <p>- Nos, fiam, és most megadhatod a jelt az indulásra!</p>
               <p>Az ócska kocsi nehéz, több órás út után érkezett meg velünk rendeltetési helyére.
                  Az elmegyógyintézet előtt apám gyanút fogott, megfordult és ügyetlen léptekkel
                  igyekezett menekülni. A gyógyintézet szolgái utána siettek és megragadták.
                  Lihegve, bukdácsolva jött visszafelé. Aztán megállott, összefonta a karjait és
                  megvetően végignézett kísérőin.</p>
               <p>- Vigyázzatok, foglárok! - kiáltott rájuk. - Csak két szavamba kerül és ti
                  valamennyien a levegőbe röpültök.</p>
               <p>Az ápolók, csodálkozására, semmi félelmet nem mutattak.</p>
               <p>- Úgy? - nevetett apám hidegen. - Nem hiszitek... Akkor hát legyen! De ne
                  felejtsétek el, ti akartátok... Pusztuljatok hát!</p>
               <p>És kimondta a két rettenetes szót.</p>
               <p>Tudja, nővér, mi volt az? Telzü odaik.</p>
               <p>Igen. És semmi sem történt. A robbanás elmaradt, a szolgák becipelték a kapun.
                  Megrendülve követtem megcsukló lépteit, összeroppant, a csalódás lesújtotta. Arra
                  kértem a szolgákat, hogy fogják gyöngéden.</p>
               <p>Az apám megállott. Kiegyenesedett és nevetni kezdett.</p>
               <p>- Gyöngéden? - kérdezte tőlem. - Nohát hallják ezt, szolga urak? Gyöngéden
                  tuszkolják be szegény öreg szabót a bolondok házába. Csak gyöngéden! Ez a fontos!
                  A többi mellékes. Hogy taníttattam... hogy gondját viseltem... hogy szerettem és
                  hogy az apja vagyok ennek a semmiházinak, az mind, mind mellékes...</p>
               <p>Én hallgattam és fölnéztem a magasba. Szilárd voltam. S apám akkor hirtelen azt
                  kérdezte tőlem:</p>
               <p>- Hát ezt teszed velem, Károly? Nincs benned semmi könyörület?</p>
               <p>Kék szeme tisztán, teljesen tisztán és szomorúan nézett rám. Meginogtam. Csak
                  percek múlva éreztem magamban elég erőt, hogy feleljek a szavaira. Arra kértem,
                  ne vegye zokon, amit vele teszek. Az ő érdekében történik és higgye el, nekem ez
                  sokkal nehezebb, mint neki.</p>
               <p>- Sokkal nehezebb, apám... Kérem, higgye el...</p>
               <p>Igen, ezt mondtam neki. S most határozottan kételkednem kell abban, hogy nekem
                  lett volna ott nehezebb a szerepem. Apámat otthagytam az elmegyógyintézetben.
                  Néhány hónap múlva haza kellett szállítanom. Veszélytelen volt már. Agyának
                  vérellátása, úgy látszik, kissé nekilendült, értelme észrevehetően megtisztult.
                  De végtagjait megtöltötte a víz, szíve keresztül-kasul vert, ötletszerűen,
                  túltéve magát mindenféle ütemen és szabályon. Halála előtt néhány héttel otthon
                  jártam. Az anyám is beteg volt; fáradt mosolyfélével fogadott. Az apám az ágyban
                  ült, térdén nagy ív csomagolópapírt láttam. A csomagolópapírból nadrágmintát
                  szabott körmével a szomszéd gyermekének. Arra kért, nézzek utána valami könyvben,
                  hogy mit jelent az a telzü odaik. És mosolygott, rázta a fejét, amikor
                  megmagyaráztam neki, hogy a telzü odaik fordítva annyi, mint kiadó üzlet.</p>
               <p>- Hallod, anyó, - emelte föl a fejét kissé talán gúnyolódva is - mit mond a fiad?
                  Nem, barátom, - fordult hozzám derűsen - nem értesz hozzá.</p>
               <p>Úgy látszik, csakugyan nem értettem hozzá. Neki mindenesetre egészen mást
                  jelentett.</p>
               <p>Halála után néhány hét múlva anyám is meghalt. Öcsém akkor már La Pazban, vagy Rio
                  de Janeiróban mászkált. Egymás mellé temettem őket, s homokkőből valami szerény
                  síremléket rendeltem nekik. Takarékoskodnom kellett, a két temetés minden
                  pénzemet felemésztette. Négy hónapra előre kivettem a fizetésemet is, örökségem
                  pedig mindössze egy munkakönyv volt, két roskadt diófa ágy és néhány sztaniolba
                  burkolt, porladozó szivar.</p>
               <p>Meg kell mondanom önnek, nővér, hogy először beszélek ezekről a dolgokról.
                  Sohasem volt még alkalmam átnézni régi számadásaimat. Most, hogy itt fekszem egy
                  kórházi ágyon, idegenben, kétszer is felbukkant bennem az apámmal való gyászos
                  jelenetem ott az elmegyógyintézet kapujában. Nem gondolja, hogy nagyon
                  semmirekellő voltam? Megvallom, tulajdonképpen azért is beszéltem el önnek ilyen
                  részletesen az esetet, hogy tisztán lásson és megmondja nekem: nem voltam-e nagyon
                  semmirekellő? Nemigen szoktam magamban turkálni, ritkán vannak belső problémáim...
                  Talán nem is ismerem magam eléggé... Kérdem tehát: megbélyegzőnek találja-e az
                  eljárásomat?</p>
               <p>Várt, aztán fejét az ápolónő felé fordította. A fiatal nő mosolyogva szundított a
                  széken.</p>
               <p>- Alszik - gondolta zavartan. - Elaludt.</p>
               <p>Talán túlontúl sokat beszélt. Fölösleges részletekbe bonyolódott. Fáradt volt
                  szegény, hát elnyomta az álom.</p>
               <p>Az ablaküvegen, mintha már nem a villanylámpák, hanem a hajnal távoli reflexei
                  ülnének.</p>
               
            </div>
            <div type="chapter">
               <head>II</head>
               <p>A szoba, amelyben a gyógyszerész feküdt, egy nagyobb teremnek volt a nyúlványa.
                  Amolyan pótszoba volt, a kórházat építő vállalkozónak építészeti baklövése. Egyike
                  azoknak a kínos architektúrai megoldásoknak, amik nem oldanak meg semmit, csak
                  növelik a zavart, és megrögzítenek egy ijedt ostobaságot. A rajzoló letörli a
                  gumijával, ha valami idétlent vetett papírra, az orvos is megszabadul baklövésének
                  látványától azzal, hogy eltemetik a betegét, de az építészt makacs mementó
                  figyelmezteti tudatlanságára.</p>
               <p>A kis pótterem derékszögben kapcsolódott a nagy kórteremhez és két csúnya
                  betonoszlop választotta el őket egymástól. A szoba egyetlen ágyában, jótékonyan
                  elszigetelve a nagy helyiség betegeitől, feküdt Sebestyén. Az ápolónő tükröt
                  erősített ügyes szögben az ágya lábához s ez lehetővé tette, hogy olykor
                  végigpillantson a termen, amely a háta mögött volt s a hosszú folyosón, amely a
                  teremből folytatódott.</p>
               <p>A magányos szobában szerfelett eseménytelenül teltek a napjai. Odaát
                  nyöszörögtek, meséltek, krákogtak egymásnak a betegek. Egy nagy, szenvedő, s
                  megnyilatkozásaiban meglehetősen tisztátlan társaságot alkottak, de társaság
                  voltak, törött tükördarabja az emberi társadalomnak, amely munkálkodik a maga
                  érdekein, izgul, nyög és néhány cél érdekében ki is bontja a szolidaritás
                  lobogóját. Tülekedő élet volt ez is, élet a takarók alatt. A szőrpokrócok
                  birodalmában.</p>
               <p>Azt mondták, hogy egy költő is van odaát. Hexametereket sóhajtott, amikor az orvos
                  a mellhártyáján hallgatózva, azt mondta neki: lélegzeni!</p>
               <p>Sebestyén, a tükörből látta is az arcát. Zöld volt, mint egy szoborfej, amin
                  kiütött a rézgálic.</p>
               <p>- Glu-glu - mondta néhányszor, szinte tárgyilagosan az egyik beteg. Sebestyén
                  megkérte az ápolónőt, hogy a tükröt fordítsa egy kicsit a pulykahangú beteg
                  felé.</p>
               <p>A glu-glu hangú ember asztalos volt, lapos arcú, ferde orrú. Folyton a száját
                  öblítette.</p>
               <p>A tükörből látszott a folyosó is. Mosták a padlóját. Később egy sovány pap lépett
                  ki a folyosóra.</p>
               <p>- Pap - gondolta Sebestyén. Rokonszenvesen lép. Csodálatos az élet. Az egyik pap,
                  a másik asztalos, a harmadik gyógyszerész, s van költő is a rubrikában. A gőzfürdő
                  medencéjében és a sírban csak lábak, csigolyák és fejek vannak. Hogy ezt nem
                  akarják az emberek megérteni! Olykor határozottan bosszantó. Nevelni kell még az
                  embereket. Három, négy, esetleg nyolc évszázad s akkor talán minden rendben lesz.
                  Szép lesz az ember, szép, megértő és tisztességes.</p>
               <p>Ámbár most sem kell feladni minden reményt. Ellenkezőleg. A gazság szerencsére
                  nem kormányzási elv; vannak még zavarok, de már tisztul a horizont.</p>
               <p>Megnyomta a szemüvegét és újra a tükörbe nézett. A pap, aki egy kövér ápolónővel
                  beszélt, most folytatta útját a folyosón. Az udvaron megfogta egy kerékpár
                  kormányát és elindult vele.</p>
               <p>- Női kerékpár - állapította meg Sebestyén.</p>
               <p>Igen, a papok itt női kerékpáron jártak a reverendájuk miatt. Eleinte szokatlanul
                  hat. Ha otthon, a b-i piacon, lebegő reverendájában karikázna végig egy
                  vállalkozó szellemű pap, Papaverin kolléga a combját paskolná röhögtében. De
                  Papaverin úr, a gyógyszerészet “és egyéb rühkenőcsök” doktora akkor is paskolta
                  hosszú combjait, amikor ő kormánykereke rúdján egyszer egy óvatosan megkötözött
                  kacsával tért vissza kerékpár-kirándulásáról. A kacsa ott hápogott az országúton,
                  magányosan, mintha az égből pottyant volna le. Se közel, se távol ember, tanya. A
                  kacsa kimerítette a talált dolog magánjogi fogalmát. Otthagyta volna? Hazavitte,
                  Kempelnének, a háziasszonyának. Szerfelett érdekel, Papaverin uram, ön mit tett
                  volna? - kérdezte kopasz kollégájától. Papaverin csak paskolta a térdeit. “Ember,
                  - üvöltötte - ember! Csak nem viszek haza egy rucát a biciklikormányon! Kész
                  kacaj-orkán!” Hát hol vinné haza? Nem, erre a bölcs Papaverin nem tudott felelni.
                  Talán a hóna alatt? Nem rossz tipp - hagyta abba paskolásait Papaverin. - Minden
                  attól függ, hogyan állunk a kacsa anyagcseréjével...</p>
               <p>Komolytalan ember volt ez a Papaverin.</p>
               <p>Később újra eszébe jutott a kerékpárja. Mi történhetett vele? Mielőtt elindult
                  volna Párizsba, gumitömlőjéből kiengedte a levegőt, alaposan beburkolta, és
                  fölvitte a Kempelné padlására. Jól megszállhatta a por az elmúlt év alatt. És a
                  kirándulásai! Jócskán összejárta az egész vidéket. A kerékpározást olyan sportnak
                  tartotta, amely szellemi tartalommal tölti ki a sportoknál általában
                  tapasztalható szivacsos üregeket. A kerékpározásnak köszönhette egyébként -
                  kitartó lábizmain és kitűnően szellőztetett tüdején kívül - francia nyelvtudását
                  is. Talán nem is volna most Párizsban, ha nem kerül fiatal gyakornok korában a
                  kezébe egy francia nyelvű kerékpár árjegyzék.</p>
               <p>A dolgok meglepően összefüggenek.</p>
               <p>Elgondolkozva nézte a pótszoba szemközti, nagy falsíkját. A fontos, hogy az ember
                  ne gabalyodjék bele az összefüggések kusza szálaiba. Az ember haladjon tovább és
                  kövesse a maga fáklyáját.</p>
               <p>Künn megszólalt a csengő. Nemsokára hozták az ebédet. Aszalt szilva illata haladt
                  a tálcák előtt.</p>
               <p>*</p>
               <p>F-ben, egy fehér kőporral behintett hegyi városkában volt gyógyszerészgyakornok,
                  amikor szemébe ötlött egy kerékpár fényképe. Kerekeinek különös karcsúságával,
                  vonalainak nemességével és kettős fékrendszerének újszerűségével megnyerte
                  tetszését. Volt már egy kis megtakarított pénzecskéje és egy ráspolyszerűen
                  mintázott buggyos nadrágja, szeretett volna tehát egy csinos és tartós gépet
                  venni, de az idegen árjegyzék érdekfeszítőnek látszó útmutatásait a francia nyelv
                  áthatolhatatlan homálya burkolta. Az egyik gépnek az volt a neve franciául:
                  Repülő szitakötő, a másiké Száguldó vágyak. A tekintete idegenül kóválygott az
                  ismeretlen elnevezések és a hozzáfűzött magyarázatok között. A Repülő szitakötő
                  lágy dongása arra késztette, hogy véget vessen tájékozatlan tanakodásainak.
                  Különben is, szeretett mindennek a végére járni. Nem érte be, ha valaki azt
                  mondta neki, hogy Ausztráliában hernyókat esznek. Tudni akarta, 1: milyen
                  hernyókat, 2: kik és 3: miért eszik ezeket a hernyókat. Ugyanígy ismerni akarta a
                  kecses kerékpárhoz fűzött magyarázatokat. Szótárt szerzett és órákig kereste
                  benne a szavakat, birkózva a többes számok alattomosságaival, az infintivuszok
                  torzításaival, és a rendhagyó igék váratlan bakugrásaival. Az árjegyzék egyre
                  izgatóbb lett anélkül, hogy nyert volna valamit érthetőségében. A gyógyszertárba
                  olykor kis gimnazisták tértek be égetett cukorért. Felhasználta az alkalmat, és
                  amíg mérte, csomagolta nekik a kockára vágott sárga cukrot, ügyes puhatolódzással
                  kiderítette néhány ige természetrajzát és néhány főnév származásának titkát.
                  Értesülései csak fokozták kíváncsiságát. Egy nyugalmazott tanárhoz fordult, akinek
                  rábeszélésére aztán órákat is vett francia nyelvből. Az öreg, s immár feledékeny
                  ember, a nyelvóra unalmát azzal igyekezett elűzni, hogy szalmiákcukrot
                  szopogatott. A szalmiákcukrok hangos lubickolással fürdöttek szájában, s mint
                  vásott suhancok, alaposan telefröcskölték az áthaladó idegen szavakat. Ezek a
                  telefröcskölt, megfürdetett francia szavak igen siralmas állapotban kerültek
                  partra. Sebestyén gyógyszerész meglehetősen nedves és kókadt állapotban ismerte
                  meg őket. Nagy volt a megütődése, amikor néhány hónap múlva azt mondták neki, hogy
                  francia kiejtése egy kávéfőző készülék és egy elromlott vízcsap nedvbő
                  sistergéséhez hasonlít.</p>
               <p>- Uram -, közölte az öreg nyelvtanárral - meg kell szakítanom barátságunkat, ön
                  jobban szereti a szalmiákcukrot, mint a hivatását. Tudnia kell, hogy a katonának
                  tilos a posztján cigarettázni... Bocsásson meg, de ön négy hónapomat rabolta el.
                  Gondolja el: négy hónappal később fogom eredetiben olvasni a Képzelt beteget és a
                  gyógyszerészeti közlönyöket!</p>
               <p>Azért kifizette az órákat és maga látott neki a dolognak. Kifizette, mert hiszen
                  kapott valamit. Igaz, rossz minőségű árut kapott, vissza nem adhatta a
                  szállítmányt, tehát - felfogása szerint - ki kellett egyenlítenie.</p>
               <p>Sebesléptű önképző módszere nem maradt eredménytelen. Minthogy a vágy kemény
                  szorgalommal párosult benne, a frigynek hamarosan kellemes gyümölcse
                  jelentkezett.</p>
               <p>Egy téli estén történt, zárás előtt. A k-i főutcán ropogott a hó a hazaigyekvő
                  szekerek alatt, ő benn ült a gyógyszertár mögött a kis ügyeletes szobában, a
                  durranó, jókedvű vaskályha mellett és szótár nélkül kezdett bele egy kis
                  elbeszélés olvasásába. Az elbeszélésben valaki egy régi omnibusz tetején,
                  napernyővel a kezében, végiggördült egy Malesherbes nevű párizsi körúton. Napos
                  ősz volt - olvasta -, a levegő lágy, sárgultak a platánlevelek, egyik-másik már
                  csörgő neszt hallatva gurult tova a gyalogjárón. Az omnibusz lomha álmodozással
                  gördült a hangulatos körúton. És a lépcsők alján váratlanul megjelent egy
                  lefátyolozott szőke nő, és keskeny, kesztyűs kezével a kanyargó korlátrúdba
                  kapaszkodva jött, lassan jött, fölfelé, mint egy szép, napsütéses álom, a
                  társaskocsi falépcsőjén. Szabad? - kérdezte, mint egy hárfa és leült a szakállas,
                  ernyős férfi mellé...</p>
               <p>Sebestyén fülei kipirultak, szemüvege az elégedettség és a gyönyör melegében
                  csillogott. Mindent megértett, egyszer sem kellett a szótár után nyúlnia.
                  Megértett valamit, ami még egy év előtt érzékelhetetlen és hideg volt számára,
                  mint egy egyiptomi sziklasír fedőlapja, öröm és büszkeség járta át. Hallotta az
                  öreg omnibuszlovak patkóinak ernyedt koppanását, látta a sárga platánlevelek
                  tanakodó himbálódzását, szemébe belevillant az ablakok vörös alkonyi fénye, és
                  orrát megcsapta a kanyargó falépcsőn felfelé lépegető nő virágillata.</p>
               <p>Hálásan és lázasan hajolt a sárga és zsírpecsétes lapok fölé.</p>
               <p>Odakünn nyolcat ütött a gyógyszertár órája.</p>
               <p>Sietve fölállott, föltűrte gallérját, a sarokból kiragadta a kampós rudat, hogy
                  lehúzza a gyógyszertár vasredőnyét. Amikor elvégezte, visszasietett az ügyeletes
                  szobába és hozzálátott újra olvasmányához.</p>
               <p>Odakünn azonban megszólalt a csengő. A havas utcáról az irattárnok dugta be
                  zúzmarás bajuszát és bélbántalmaira hivatkozva, bebocsájtást kért.</p>
               <p>- Kérem, fiatalúr -, szólott aztán odabenn leereszkedően - adjon nekem egy gyors
                  pohárka Spiritus frumenti factitiust.</p>
               <p>- Hogyan? - csodálkozott a gyógyszerész. - Ön ezért húzta meg az éjjeli harangot?
                  Hogy önnek egy pohár Spiritus frumenti factitiust adjak?</p>
               <p>- Kifogyott talán?</p>
               <p>- Korántsem - felelte az alkalmatlan látogatónak férfias méltatlankodással. - Ön e
                  késői órában tulajdonképpen alkoholszükségletét akarja fedezni! Mert amit mi az
                  említett néven szolgálunk ki, az tudvalevőleg közönséges pálinka.</p>
               <p>- A fenét! - ízetlenkedett az alkoholbarát irattáros. - Maguk tehát becsapják az
                  embert. Hadd lássuk hát azt a ravasz folyadékot.</p>
               <p>- Záróra elmúlt, tehát megtagadom - adta értésére Sebestyén, megalkuvást nem
                  ismerő határozottsággal. - Ne tessék ilyen iszákossági alapon kiharangozni az
                  embert esti nyugalmából. Tessék kérem egy kocsmához fordulni.</p>
               <p>A Malesherbes körúton gördülő hangulatos események az ő életébe is változást
                  hoztak. Főnöke másnap közölte vele, hogy lemond további gyakornoki
                  közreműködéséről.</p>
               <p>- Hogyan? - kérdezte ő. - Mert nem végzek itt csaplári teendőket? Akkor hát
                  természetesen elmegyek. Nem lelkesedem a söntéssel kombinált
                  gyógyszertárakért!</p>
               <p>Más városba került, egy gyöngébb forgalmú gyógyszertárba, ahol nemigen zavarták
                  meg az estéit, s kedvére böngészhette az ócska francia divatújságok csevegéseit.
                  Néhány hét múlva egy idősebb, csúzos hölggyel kötött ismeretséget, aki gyakran
                  bejárt a gyógyszertárba, hogy csúzának fejleményeit megbeszélje a patika
                  tulajdonosával. Kiderült, hogy a padlásán francia könyvek porosodnak; Sebestyén
                  engedelmet kért, hogy átnézhesse őket. Az idős hölgy beleegyezett. Azt mondta,
                  Sebestyén nagyon komoly fiatalember, ő kedveli a komoly férfiakat, Sebestyén úr
                  tehát másszon csak fel nyugodtan a padlásra.</p>
               <p>Így jutott hozzá egy fél tucat vastag gazdasági és birtokpolitikai tanulmányhoz,
                  amelyeket kötelességtudóan utolsó sorukig átolvasott. Az érdektelen szöveget is
                  hasznossá tudta tenni a maga számára, és amikor egy algíri gyógyszerész
                  apróhirdetésén akadt meg a szeme, aki bélyegcsere céljából külföldi kapcsolatokat
                  keresett, elérkezettnek látta az időt, hogy nyelvtudását, amely igen szépen
                  gyarapodott az utolsó hónapokban, végre egy valódi francián kipróbálja. Írt a
                  gyógyszerésznek s hamarosan bő levélváltás alakult ki közöttük. Az algíri patikus
                  szónokias hangú levelekkel kereste fel távoli kollégáját, s záró soraiban mindig a
                  szép Franciaországot és a gyógyszerészetet éltette. Ez a levelezés évekig
                  húzódott; az idők folyamán néhány más ismeretség is bővítette levelezését, és ez
                  avatta őt be a francia nyelv komoly ismeretébe. Általában kedves és kitartó
                  szenvedélye volt a levélírás. Fáradtság nélkül, órákig tudott egyforma
                  lelkességgel írni. Leveleiben, amelyeket algíri kollégájához intézett, ecsetelte
                  a város festői fekvését, közölte lakóinak számát, megemlékezett főnökeinek
                  szeszélyeiről és az emberi előítéletekről, amelyek oly makacs kerékkötői az
                  általános haladásnak. Irályát gondosság jellemezte; mondatait kedvtelve
                  fésülgette s az évek folyamán valami különös eleganciára tett szert.</p>
               <p>“Épp e pillanatban fejeztem be Pasta cucurbitae-készletünk felfrissítését - írta
                  egyik levelében. - Nem tudom, használják-e Önöknél Algírban ezt a szert
                  pántlikagiliszta ellen. Hatvan mosott és lehámozott tökmagot, negyvenöt rész
                  cukor és hét egész két tized rész aquarosarium hozzáadásával pasztává zúzunk. Meg
                  kell kérdeznem, ismeretes-e az Önök vidékén a nálunk eléggé elterjedt
                  kontyfűgyökér. Kitűnő stomachicumnak tartják orvosaink, alkalmazzák ezenkívül
                  csúzos és tüdőbajos esetekben is.”</p>
               <p>Egy másik levelében - akkor már többéves ismeretség fűzte algíri kollégájához -
                  ezeket írta:</p>
               <p>“Ön arra kér, nagyra becsült uram, hogy írjak valamit kerékpár-kirándulásaimról,
                  mert néhány odavetett megjegyzésemből ítélve, rendíthetetlen híve lehetek a
                  kerékpározásnak. Igen, Ön nem tévedett. Pompás dolognak tartom a kerékpározást.
                  Nemcsak izmokat nevel, de lelket is. Jól olvasta, uram, elvitathatatlan szellemi
                  hatása is van, kitágítja körülöttünk a világot, figyelmünket pedig néhány
                  észrevétlen tanulságos dologra is ráirányítja. Szinte kár, hogy csak oly későn
                  tanultam meg a kerékpározást. Tudja, uram, hol ültem először kerékpáron?</p>
               <p>Egy padláson.</p>
               <p>Ön most bizonyára azt kérdi: egy padláson? S erre én azt felelem: igen, uram, egy
                  padláson. Belátom, szokatlan eset, s ezért kérem, engedje meg, hogy elmondjam
                  rövid történetét. Nem szeretném ugyanis, ha kételyei támadnának szavahihetőségem
                  tekintetében.</p>
               <p>Onnan kell elindulnom, hogy kezdő gyakornok voltam. Akkori főnököm a padlását
                  gyógynövények elraktározására használta. Két oldalt állottak a szárított
                  növényekkel telt polcok és közöttük folyosószerűen, a padlás egész hosszában
                  vonult el az átjáró. Az egyik sarokban rozsdás kerékpár ácsorgott, talán már
                  évtizedek óta. Ifjú éveiben, főnököm taposta ennek a különös gépezetnek
                  nevetségesen elálló pedáljait. Gumija repedezett volt, levegő régen nem
                  duzzasztotta. Ha az ember megnyomta, lapos testéből tíz láthatatlan lyukon
                  átfújta az elmúlt évtizedek porát. Valahányszor fölmentem a padlásra, hogy
                  gyógynövénykészletünket kiegészítsem, vagy a frissen szárított növényeket
                  polcaikon elhelyezzem, sohasem mulasztottam el, hogy felkapaszkodjam a haladásnak
                  erre az úttörő szerszámjára. Egyik kezemmel szélesen kitáruló kormányrúdját
                  fogtam, másik kezemmel az állványokba kapaszkodtam, s addig tologattam magam,
                  amíg valamennyire elsajátítottam az egyensúlyozás művészetét. Egyszer nekimentem
                  az egyik állványnak, s a dús herbatea tartalmával együtt rám borult. Főnököm poros
                  ruhámat és hosszas elmaradásomat egy bolti lánnyal hozta kapcsolatba, aki a
                  szomszéd üzletből gyakran járt vízért a mi udvarunkba. Tévedett a kitűnő öreg!
                  Nagyon is tévedett. Nem, a bolti lányokért nem rajongtam. Kezük hideg volt és
                  piros, körmük körül szálkák állottak ki, s ha az ember az érzelmeit tolmácsolta
                  nekik, vihogtak, és cipőjük orrával a földön heverő barackmagokat rugdalták. Volt
                  olyan is, aki lesütötte a szemét és a nyakában csüngő kis ezüstlánccal
                  játszadozott, és semmi pénzért nem nyitotta volna ki a száját. Vasárnap meg
                  valamennyien szörnyű kalapot tettek a fejükre, sokat táncoltak és
                  filmszínészekről beszéltek ismeretlen, vihogó dolgokat. Túl sok volt a vihogás,
                  uram s túl sok a filmszínész! Az én gondolataim komoly mezsgyéken jártak, zavarba
                  hozott beszédük érdes léhasága, magatartásuk nyihogó csikószerűsége. Láttam, hogy
                  semmire sem megyek velük, gondolataink sohasem találkozhatnak, hamar
                  megszakítottam velük minden kapcsolatot.</p>
               <p>Főnökömmel e tartalmatlan kis női lények miatt több ízben összekülönböztem. Azzal
                  gyanúsított egy ízben, hogy szappant adok nekik, egy másik alkalommal meg arról
                  beszélt, hogy rózsavíz nélkül úgy látszik, nem tudom megnyerni a tetszésüket. A
                  rózsavizes üvegre célzott, amelyben apadóban volt már az olaj. Lehúztam karvédő
                  klottomat, és azt mondtam neki:</p>
               <p>- Uram, itt valami tévedés forog fenn. Ön tolvaj szolgálónak néz engem. Ez arra
                  késztet, hogy azonnal elhagyjam. Ha nem tenném, még elkövetném azt az
                  illetlenséget, hogy önt megfontolatlan bolondnak nevezném.</p>
               <p>Új állásomban szorgalmam és takarékosságom révén nemsokára egy jelentősebb kis
                  összegecskét helyezhettem a takarékba. Ez időben egy kis mellékjövedelmem is
                  akadt. Sakkoztam egy házsártos, kövér temetkezési vállalkozóval, akinek halvány
                  fogalma sem volt a sakkozásról és “a víz alá nyomom ma” felkiáltással mindennap
                  bejött a patikába, s arra kényszerített, hogy játsszam vele. Fütyült, köhögött és
                  káromkodott, és ha kimentem a gyógyszertárba, hogy kiszolgáljak, egyszerűen
                  zsebrerakta valamelyik kitűnő helyzetnek örvendő bástyámat vagy lovamat.
                  Zsebrerakta, uram! Hallott ilyet? Én természetesen higgadtan játszottam, ügyet
                  sem vetettem hazug meséire és fenyegetődzéseire, aminek az volt mindig a
                  következménye, hogy a téteket megnyertem. Ezek a nyereségek váratlan ütemben
                  növelték fel szerény tőkémet. Együtt volt a szükséges összeg és megrendeltem a
                  kerékpárt. Két éve ennek, s azóta szabad délutánjaimat e kerékpár nyergében
                  töltöm.</p>
               <p>Módszeresen bejárom a vidéket, végigkarikázok a dombok hullámos útjain; néha
                  leülök egy folyó partjára, s horgomat beengedem a vízbe. Semmi vad száguldás uram,
                  nem “zabálom a kilométereket”, nem gázolok el kacsákat, és nem akarok semmiféle
                  csúcsteljesítményt megdönteni. Távol áll tőlem a vadságnak és őrültségnek minden
                  divatos lendülete. Óránként elég tizenkét kilométer. Láttam egyszer egy
                  kellemetlen fickót lerohanni egy hegyoldalon, aki gúnyosan vetette nekem oda
                  elhaladtában, látva, hogy leszállok a gépről: félsz, hogy a fenekeden fogsz
                  leérni? Ő a fejével ért le, a szerencsétlen. Nem tudott fékezni és nekirepült egy
                  útszéli szekérnek. Bekötöztem, de egyik szemét elvesztette.</p>
               <p>Olykor kutyák támadnak meg. Nem rugdalódzom kerge odaadással, hanem leszállok
                  gépemről és ránézek felhevült támadómra.</p>
               <p>- Nos, lássuk csak - szólok hozzá -, mi kifogásod van ellenem? Hogy forgatom a
                  lábam? Ez hozzátartozik, ezt meg kell szoknod öregem. Úgy látszik maradi kutya
                  vagy.</p>
               <p>Lecsendesednek és elkullognak.</p>
               <p>Kitartás és megértés kell mindenhez, uram. Az ember ne száguldjon le esztelenül
                  meredek lejtőkön.</p>
               <p>Néha nők mosolyognak rám, kerítések mögül vagy ablakokból. Visszamosolygok rájuk,
                  s azt mondom magamban: egyszer majd megállok az egyiknél, szeretni fogom, és
                  gyermekeink lesznek. Addig ismerkedjünk meg egy kicsit a völgyekkel, a folyókkal,
                  az élettel, amelyek magukban véve is annyi tanulságosat és szépet rejtegetnek.
                  Haladjunk tovább az almafákkal szegélyezett utakon, a hullámzó búzaföldek mentén.
                  A búzában olykor megszólal egy kereplő, s verebek raja rebben ki a sárga
                  táblákból. Olykor nézem kerekeim forgó árnyékát, s arra gondolok, tenni kéne
                  valamit az emberekkel, hogy lelkük, amely innen indult el, innen rebbent ki, a
                  földekről, mint a verebek, a lankákról és gyepes folyópartokról, ne feledkezzék
                  meg végleg régi otthonáról. Mert benn a falak között bizony nem mindig mennek
                  simán a dolgok.</p>
               <p>Van itt egy folyó, uram, farönkök torlódnak össze benne, aztán leúsznak a szomszéd
                  városkáig, ahol épületanyaggá dolgozzák fel őket. Gyakran áthaladok rosszul
                  kövezett utcáin, s a tér közepén álló régi temploma előtt. A templommal szemben
                  van az Arany Oroszlánnak nevezett fogadó, hűs bolthajtásokkal s udvarán egy
                  nyolcvan méter mély kúttal. Ezt a vendéglőt csak azért említem meg, mert tavaly
                  egyszer betértem udvarára, hogy megnézzem híres kútját. A pincér sört tett elém,
                  hát felhajtottam. Harmadnap mocsárlázat kaptam. Azóta csak szódavizet iszom. Nem
                  állítom, hogy a sör okozta volna a mocsárlázat, de fogadja meg a tanácsomat, uram,
                  óvakodjék ezektől az üde söröktől, amik mohó, de alattomos gyönyörrel siklanak le
                  a torkán. S mit se törődjék azzal, ha ismerősei emiatt megoldják epezacskóikat, s
                  önre fecskendezik iróniájuk tisztátalan váladékát. Gúny? Oda se neki, uram! Gúny
                  nélkül talán nem volna hősi élet...</p>
               <p>Ha nyeregbe ülök, kitágul körülöttem a hétköznapok szűk világa, amelyet egyébként
                  egy piac és néhány gyatrán kövezett utca határol. A patakok távoli vidékek
                  üzenetét loccsantják fülembe, s beszédes erdők integetnek felém a hegygerincekről.
                  Meg kell emlékeznem a szép alkonyokról is. Fejem felett denevérek üldözik a
                  szúnyogokat. Olykor hazatérő kapáslányok, fejükön csalamádéköteggel, dévajkodva
                  állják el utamat, hogy aztán visítozva meneküljenek, ha a közelükbe értem.</p>
               <p>Meg kell jegyeznem, hogy legjobban kedvelem az esti hazatéréseket. Acetilénlámpám
                  fénye ráesik az út porára, s a szerteheverő kövekre. Én a fénykör mögött ülök a
                  sötétben; jobbra, balra alszanak a sötéttel letakart földek. Csak a szagukról
                  tudom meg, hogy vetések, kaszálók vagy vízöntések mentén haladok. A sötétség
                  mélyén néha egy petróleumlámpa halvány fénypontját látom. Mezei kalyibák
                  komondorai csaholnak kettőt-hármat. Lábaim egyenletesen dolgoznak. A
                  kormányrúdon pipacsok, kankalinok és búzavirágok. Hátizsákom telve a legritkább
                  gyógynövényekkel. Vidékünk gazdag mindenféle gyógynövényekben. A boglárfélék
                  (ranunculaceae), tüdőfüvek (asperifoliae), szagos májfüvek, sárga seprőkevirág
                  (forrázata kitűnő a szeplő ellen) és tavaszi hérics (elsőrendű digitálisz-pótló)
                  számtalan változatában gyönyörködik gyógyszerész tekintetem. Kérem, közölje,
                  ismeretes-e Algírban a Tussilago farfara nevű növény. Mi lókörömfűnek nevezzük.
                  Népies neve martilapu. Vízmosások mentén lelhető, fiatal levelei táperős
                  főzeléket adnak. Virágja és teája hatásos szer rekedtség ellen. Hátizsákomat
                  ezenkívül gyakran teleszedem vargányagombával is. Tölcsér alakú sárga fejéből
                  némi hagyma, olaj és fűszer hozzáadásával ízes vacsorákat szoktam
                  hevenyészni.</p>
               <p>Nagyjában, íme így festenek kirándulásaim. Legtöbbször egyedül megyek. Ismerőseim
                  közül alig kedveli valaki ezt a sportot; a gyógynövényeknek gondos gyűjtése,
                  amelyet egyik főfeladatomnak tekintek kerékpár-kirándulásaimon, még azt a
                  néhány embert is elriasztja a társas kirándulástól, akikben megvolna a
                  hajlandóság, hogy velem tartsanak. Ha elfáradok magányos barangolásaim közben,
                  leülök valahol egy mogyorócserje alá, vagy egy heverő fatörzsre, előveszem a
                  magammal hozott juhsajtot vagy vajaszsömlyét, s a tájat szemlélgetve, elverem
                  éhségemet.</p>
               <p>Ön bizonyára azt kérdi: nos és hol vannak a kalandok? Ilyen sima és egyszerű az
                  egész?</p>
               <p>Igen, uram, kalandjaim is akadnak. Leírom Önnek a legfrissebbet s egyben a
                  legvisszataszítóbbat. Nemrég a folyó partján haladtam füzek árnyékában, kanyargó
                  gyalogösvényen, magam előtt tolva kerékpáromat. Hirtelen riadt segélykiáltások
                  ütötték meg fülemet. Nem volt kétséges, valaki fuldoklott a kanyarban, ahol
                  elmélyült a víz. Áthatoltam a bokrok sűrűjén, ledobtam kabátomat és a hullámok
                  közé vetettem magam. Hamarosan a fuldoklóhoz értem, átkaroltam egyik kezemmel a
                  derekát, s másikkal a part felé küzdöttem magam. Az alélt ismeretlent - fiatal nő
                  volt - kivonszoltam a partra, ahol mesterséges légzéssel igyekeztem belé levegőt
                  szivattyúzni. Sokáig vesződtem vele, bele is izzadtam a tornába, de az áldozat
                  alig adott életjelt magáról. Tanakodva néztem körül. S a bokrokból ekkor nagy
                  nevetéssel néhány fiatal leány és fiú tört elő, az adott jelre az alélt áldozat
                  is talpra ugrott s kórusban, nagy hahotával jutalmazták a vidám látványt, amelyben
                  hiszékenységem részesítette őket. És én, uram, ott álltam közöttük csurgó
                  nadrágban, víztől lotyogó cipőben, lihegve. Kitűnő mulatság lehettem nekik.</p>
               <p>Ugye, az ember ilyenkor megfenyíti az arcátlan sihedereket és lehordja silány
                  tréfájukért az oktalan hölgyeket.</p>
               <p>Nem, ezt fölöslegesnek ítéltem. Szótlanul visszaúsztam a túlsó partra a
                  kerékpáromhoz. Más talán kimutatta volna ökle erejét, és erkölcsről kotyog a léha
                  hölgyecskéknek, vagy panaszos levelet írt volna a felháborodás megbélyegző
                  szavaival a helyi lap kétoldalas szerkesztőjének.</p>
               <p>Én azt mondtam: panta rhei. A dolgok tovább folynak. Néhány nap múlva beállított
                  a gyógyszertárba a vállalkozó szellemű kis hölgy, “az áldozat”. Zavart volt. Azt
                  mondta, azért jött, hogy elnézést kérjen. Udvariasan aziránt érdeklődtem, hogy
                  tablettában óhajtja-e, vagy poralakban. Másnap levelet írt. Nem válaszoltam.
                  Röviddel rá műsoros estély volt tánccal. Apja hozzám jött, hogy nem ülnék-e az
                  asztalukhoz. Nem, mondtam. Napok múlva bejött a barátnője két deka
                  szénaparfümért. Hogy a barátnője végtelenül sajnálja. Igen, bólintottam, két deka
                  szénaparfümöt. Egyebet még? Elment. “Az áldozat” azóta mindig ott áll az
                  ablakban, valahányszor a lakásomra térek. Tudja, mikor megyek, mikor jövök. Néz az
                  ablakból. A barátnője azt mondja, sírni is szokott. Tudniillik újabban a
                  barátnője is ír nekem s igyekszik meggyőzni arról, hogy az eset mély és tragikus
                  változást idézett elő “az áldozatban”. A leveleiket azóta nem fogadom el.</p>
               <p>Szegény kis komédiások.</p>
               <p>Óvakodjék, uram, a képmutatóktól. Ha tudná, mily biztonságban érzem magam
                  kerékpárom nyergében, nem véve tudomást azokról a fölösleges oktalanságokról,
                  amelyek szándékaimat s terveimet megzavarhatják.</p>
               <p>Isten Önnel, uram. Remélem, nem untattam.</p>
               <p>Érdekelnének az Algírban található gyógynövények.</p>
               <p> Kartársi nagyrabecsüléssel:</p>
               <p>Sebestyén Károly”</p>
               <p>*</p>
               <p>Néhány évvel később - akkor már B-ben volt segéd -, egy svájci haltenyésztővel
                  folytatott behatóbb levelezést. A haltenyésztő valamikor egy vidéki
                  középiskolának volt a természetrajztanára. Az algíri gyógyszerészen kívül ez a
                  haltenyésztő volt a legkitartóbb levelezőtársa. Mert másokkal is folytatott
                  levélbeli eszmecseréket. A haltenyésztő sokat értekezett a halakról, s minthogy a
                  gyógyszerész francia készültségét hiányosnak és itt-ott szabálytalannak találta,
                  leveleit kijavítva és magyarázó jegyzetekkel ellátva mindig visszaküldte.
                  Sebestyén hálás volt az ingyen nyelvleckékért.</p>
               <p>“Meleg és viharos köszönet, Uram, a pompás nyelvtani útbaigazításokért és
                  tanulságos haltenyésztési felvilágosításokért. Ha nem lennék gyógyszerész,
                  haltenyésztő szeretnék lenni.</p>
               <p>Tiszteletreméltó eredmények, Uram. Egy milligrammnyi petéből, amely szabad szemmel
                  alig látható, egy másfél méteres, nyolcvankilós harcsa! Csodálatos! Mi magunk is
                  ilyen csodálatos semmiből leszünk nyolcvankilós műremekek! (Mellesleg: az én
                  testsúlyom gyógyszertárunk mérlegén hatvanhárom kilogramm, Ön hogyan áll
                  kilogrammok dolgában?) Hát igen, kitűnő dolog a haltenyésztés. S a halak világa,
                  amelyről szíves volt annyi meglepő részletet közölni! Ön azt írja, vannak
                  halfajták, amelyek veszély közeledtén elnyelik kicsinyeiket, hogy a veszély
                  elmúltával újra kiadják őket. Közöltem ezt egy itteni fogorvossal; nagy művelője
                  az ízetlen tréfának. Úgy véli, hogy vannak emberek, akiket szüleik közérdekből
                  végleg lenyelve tarthatnának.</p>
               <p>Itt küldök néhány fényképfelvételt városunkról. Az első szám a kőfaragó iskola. A
                  római kettessel jelzett kép a pénzügyőri laktanya, gyógyszertárunk egyik
                  ajtószárnyával. A harmadik a városon kívül fekvő lignitbánya kötélpályáját
                  mutatja a függő csillékkel, ellenkező sarkában a vágóhíd új épületével.</p>
               <p>Ön a halviszonyok felől érdeklődik. Egy kis türelmet kérek: érintkezésbe fogok
                  lépni néhány szakemberrel, és felvilágosításaikat örömmel fogom továbbítani.</p>
               <p>Ami engem illet: túlságosan akciószegénynek tartom a halászatot. Én az élénkebb
                  mozgások embere vagyok. A szemlélődő nyugalom puhává tesz. S én nem lelkesedem a
                  puha emberekért.”</p>
               <p>Egy osztrák tanítónővel is levelezgetett. A tanítónő egy tiroli községből írt neki
                  lázas és szomorkás leveleket. Tüdőbeteg volt. A ház udvaráról írt, amelynek
                  nyírfái alatt feküdt, a fecskékről, ágyának takarójáról, amelynek V-alakú madarai
                  lomha szárnyalással távoztak a láthatár felé. A levelekből a halál távoli
                  csellóhangjai szóltak.</p>
               <p>“Ma Proustot próbáltam olvasni - írta a gyógyszerésznek. - Oly szép, de oly
                  nyugtalanító néhol. Egy helyen ezt írja: ‘A barátnő két kezébe fogta Vinteuil
                  kisasszony fejét s azzal az engedékenységgel csókolta meg homlokát, amelyet
                  könnyűvé tett neki a lány iránt érzett szeretete s az óhaj, hogy szórakoztassa
                  kissé árva és szomorú életében.’</p>
               <p>Nézem a röppenő fecskéket, és Vinteuil kisasszonyra gondolok. Árva és szomorú
                  volt. Miért? Hiszen szerették...</p>
               <p>Engem soha senki sem szeretett. Nem voltam szép és nem tudtam soha elragadó
                  lenni... Tegnap arra kértem a papot, beszéljen valamit a szépről. Ha az ember
                  valami szépet akar mondani - felelte a pap -, akkor kénytelen Istenről beszélni...
                  Isten oly messze van, mondtam neki, oly messze. Van még szép Istenen kívül, és ez
                  az élet... Az élet, amely után vágyakozom...”</p>
               <p>Sebestyént mély és lovagias részvét hatotta át. Ön nem szép? - kérdezte a
                  válaszában. - Ki, mikor és hogyan mondhatott Önnek ily hitvány dolgot. Tudja mi a
                  legszebb szép? Nem a pofacsontok és zsiradékok kellemes elhelyezkedése a
                  koponyánkon, hanem a lelkünk. Igen, kisasszony! Önnek szép a lelke. Gyöngéd, a
                  mindennapi lét szennye fölött lebeg.</p>
               <p>Keményen és meggyőződéssel küzdött a lány bánata ellen. Keménységében sok volt a
                  gyöngédség. Hogy a lány gondolatait elszórakoztassa, derűs történeteket tálalt
                  fel neki; a költészet bizonytalan tájaira nem kalandozott el, mégis talált olykor
                  néhány szót és hangot, amely cikk-cakkban futkározó gondolatait kedvessé és
                  meghatóvá tette. S ha a tanítónő ilyenkor hálás szavakban válaszolt, a felnőtt
                  örömét érezte, aki meg tudott nevettetni egy makacs gyermeket. S ha ilyen sorokat
                  olvasott a lány levelében:</p>
               <p>“Léptek közelednek hozzám emberek nélkül, és hangok szólnak hozzám szájak nélkül”
                  - akkor szinte kezénél fogva rángatta ki a beteget gondolatainak halálos ágyából
                  s arra kényszerítette, hogy kövesse őt, vissza az életbe.</p>
               <p>“Föl kell emelkednie, Kisasszony - írta neki, s maga is hitt ebben a közelebbről
                  meg nem határozott gyógymódban. - Egy télen magam is köhécseltem, de erősnek
                  mutatkoztam, fölkapaszkodtam bizonyos szemléleti magasságba, s a Koch-bacilusok
                  dolgavégezetlenül távoztak. Közömbösíteni a lelket a bacilusokkal szemben, és
                  nyert ügye van! Ne hallgasson férfiatlan zenét, és ne olvassa Proustot, akit én
                  szerencsére nem ismerek. Legyen Tannhäuser vagy jazz, de ne puha és tragikus zenei
                  nyöszörgés. Diéta zene kell Önnek! Ami engem illet, szeretem a kemény és tetterős
                  muzsikát, de a vidor zenét sem vetem meg. Ma egy Csajkovszkij nevű orosz
                  muzsikus egyik szerzeményét hallottam rádión. Azt hiszem, Szánkózás a címe. A
                  lábaim önkéntelenül megmozdultak, torkomból előfurakodott valami, amit éneknek
                  neveznék, ha nem fedeztem volna fel nemrégen, hogy fahangom van. Igen, le kell
                  lepleznem magam, fahangú fickó vagyok.”</p>
               <p>S hogy felderítse a lányt, úgy határozott, hogy szégyenkezés nélkül elmondja neki
                  egyik zenei kalandját, amelynek olyan mulatságosan esett áldozatául.</p>
               <p>“Egy ideig magam sem sejtettem, hogy oly elrémítő hanganyaggal rendelkezem. A
                  Bicepsz testedző egyesület, amelynek egyik alapító tagja és pénztárnoka vagyok,
                  fennállásának harmadik évfordulóját, kerti mulatsággal ünnepelte meg. Éjfél után
                  elénekeltük a testedző pompás indulóját, amelyet a helyi gimnázium énektanára
                  szerzett. Az indulóból magam is derekasan kivettem a részem. Egy erőteljesebb
                  hangot ütve meg, éppen mászni kezdtem fölfelé a hanglétrán, amikor körülöttem
                  váratlanul, mondhatnám adott jelre, mindenki abbahagyta az éneket. Néma csend
                  vett körül, még a pincérek sem csörgették tányérjaikat és söröskancsóikat, csak
                  én mászkáltam bátor léptekkel a hanglétrán fölfelé. Amíg a hangok tömegében
                  elvegyülve követtem az általános útirányt, föl sem tűnt nekem, hogy a hangom körül
                  valami fogyatékosság mutatkozna. Ellenkezőleg, jó torkú, tűrhető énekesnek
                  hittem magam és ehhez képest szívesen ragadtam meg az alkalmat baráti körben, hogy
                  együtt énekeljek társaimmal. Csak ott a magasban, magamra hagyatva és a
                  váratlan, halálos csendben vettem észre, hogy mily ingadozó és méltatlan fahangok
                  hagyják el ajkamat. Mi tagadás, zajos sikerem volt, zajosabb, mint ahogy
                  szerettem volna. Hangom hamis tévelygéseit tapsorkán jutalmazta. Azóta óvakodom
                  attól, hogy érzelmeimnek dalban adjak kifejezést. Ne higgye azonban, hogy
                  túlságosan megvisel fahangú állapotom. Sohasem vágyódtam arra, hogy híres
                  tenoristaként, vagy mint kiváló színművész keressem meg kenyeremet. Távol állanak
                  tőlem a hódításnak e teátrális eszközei. Minden hódítóban, véleményem szerint, van
                  valami süketfajdi vonás és valami léhán férfiatlan.”</p>
               <p>A tanítónő örömmel nyúlt a feldobott zenei téma után s úgy vélte, hogy a hangnak
                  nem a csillogása a fontos, hanem forrásának tisztasága, amelyből fakad. Úgy
                  látta, hogy Sebestyén forrása tiszta, majdnem gyermekesen átlátszó, és ez
                  bőségesen kárpótolja a hallgatót fahangjáért. A gyógyszerész megragadta az
                  alkalmat, hogy e megkapó egyszerűséggel szembeállítsa B. néhány üres lányalakját s
                  megemlékezzék a közjegyző lányáról is, aki tucatszámra itta a legerősebb
                  likőröket, s ruhájának övébe dugva hordta a gyufaskatulyát. “Ön, Kisasszony,
                  fölötte áll e dohányszagú és neveletlen szeszélyektől kormányzott női léleknek.
                  Rokonszenvet és barátságot érzek Ön iránt - írta neki. - Azt hiszem, kitűnő és
                  egymást megértő pajtások lehetnénk.”</p>
               <p>Barátságuk rövid volt. Tíz hónapi sűrű levélváltás után, egy szeptembervégi napon,
                  ezt a levelet kapta a gyógyszerész:</p>
               <p>“Ma évfordulóm volt, kedves ismeretlen barátom... Ma egy éve templomba vittem az
                  osztályomat. A gyermekek piros karthauzi szegfűket hoztak nekem. Ahogy a padban
                  ülve az orgona hangjait hallgattam, az egyik kislány az ajkamra mutatott. Azt
                  hitte, hogy a szegfű kis piros levélkéje tapadt a számhoz. Pedig csak egy alvadt
                  vércsepp volt. Akkor tudtam meg, hogy mindent el kell hagynom, a szobámat,
                  virágcserepeimet, osztályom kedves, kócszőke növendékeit, és el kell jönnöm ide,
                  ebbe a távoli faluba. Tizenegy hónapja fekszem itt egy parasztház udvarán, amelyet
                  nyírfák és sötét fenyők szegélyeznek. Olykor ismeretlen madarak röppennek el a
                  fejem fölött. Télen a faház emeleti szobájának nyitott erkélyéről nézem a
                  menekülő felhőket. Hogy tolongnak, futnak. Látni fogom-e még ezeket a felhőket? A
                  telet, a nyitott erkély karfáján a fehér hóprémet...</p>
               <p>S hol fogok feküdni? Lenn a völgyi házak között, vagy itt fenn, a hegyen, ahonnan
                  oly messzire repül a tekintet? Ma meg akartam kérdezni a háziasszonyomtól, hogy
                  merre fekszik a temető. Hetek óta készülök rá, hogy megkérdezzem, és valahányszor
                  jönni látom, elszorul a torkom, nem tudom megkérdezni. Nem, ne higgye, hogy félek.
                  Attól tartok, hogy a temető lenn van abban a nyirkos és barátságtalan
                  völgyszakadékban, amelyet oly ridegen vesznek körül a sziklák, és rávetik
                  engesztelhetetlen, örök árnyékukat... Ha itt fenn volna valahol a nyírfák között,
                  oly elégedett lennék. Oly megnyugtató ez a napos hegyoldal...</p>
               <p>Az őszi napfényben egy fenyőrigó rebben tova. Egy fenyőtoboz zörren le az ágak
                  között és nekiütődik egy vödörnek. Ne higgye, hogy szomorú vagyok. Kihullott a
                  hajam, oly csúnya vagyok, hogy nekem igazán már semmi okom a szomorúságra.
                  Köszönöm, hogy oly kedvesen ír, hogy annyit fárad velük, kétszer is lemásolja,
                  amíg hibátlannak találja. Nem kár az időért? Ha tudná milyen nagy dolog az IDŐ,
                  milyen izgató, ha az ember kezd kifogyni belőle.</p>
               <p>Ismétlem, ne higgye, hogy szomorú vagyok. Csak megállapodott. Mindössze már csak
                  az a kérdés nyugtalanít, hogy hol van? Hol fogok feküdni? Szeretném, ha itt fenn
                  maradhatnék. Levelei jutnak eszembe, szóló hangversenyének sikere, s mosolygok
                  rajta. Lefordítottam a papnak és ő velem együtt nevetett...”</p>
               <p>A levél néma megrendülést váltott ki belőle.</p>
               <p>- Kivehetném most a szabadságomat? - kérdezte főnökétől. - Egy ismerősöm
                  betegágyához kell sietnem.</p>
               <p>Addig is, amíg utazását előkészítette, írt a tanítónőnek. A válasz hosszú volt,
                  telve buzgó tréfálkozással. Biztosította a lányt, hogy a lelke húrjai vidáman és
                  bámulatos zajjal rezegtek meg a levél olvastán. Hosszasabban elidőzött a
                  tovarebbenő fenyőrigónál. De ami a temető földrajzi fekvését és tagoltságát
                  illeti, nos hát, ezt 38 fokos gyönge és semmitmondó lázának figyelembevételével
                  túlzottan költői elmerengésnek találja. Hirtelen, s egy félszegen ügyes
                  fordulattal bejelentette, hogy hamarosan kikapja szabadságát, s minthogy régóta
                  az a terve, hogy egy kis utazást tesz Tirolban, megkérdi, meglátogathatja-e?</p>
               <p>Nem az ébredező szerelem vetette fel benne ezt az elhatározást. Az embernek,
                  mondotta magának, kötelességei vannak. Egy beteg, magányos teremtés lebeg ott
                  ég és föld között, vigasztalás és baráti kézszorítás nélkül, el kell mennie, elő
                  kell kaparnia félrerakott kis bankjegyeit, és el kell vinni biztató barátságának
                  férfias virágcsokrát, ismeretlen barátnője ágyához. Mi más lehet az emberi
                  szolidaritás, ha nem ez, ha nem a tett?</p>
               <p>Útlevele késett, türelmetlenül kért választ levelére.</p>
               <p>Hivatalos értesítés közölte vele, hogy a tanítónőt nyolc nap előtt temették.</p>
               <p>- Milyen kár - gondolta. Sajnálta a fiatal nőt, sajnálta, hogy elkésett
                  barátságának és szolidaritásának férfias virágcsokrával. A leveleket, miként a
                  többi leveleit is, válaszainak fogalmazványaival együtt, egy gondos fadobozban
                  őrizte. Mire összegyűjtött vagy kétszázötven levelet és ugyanannyi választ, a
                  svájci haltenyésztő meghalt, az algíri gyógyszerészsegéd megnősült és ő tűrhetően
                  megtanult franciául.</p>
               
            </div>
            <div type="chapter">
               <head>III</head>
               <p>A kórházi terem elpuskázott sikátorában, amely úgy csüngött a nagy teremhez
                  tapadva, mint egy fölösleges vakbél, Sebestyén gyógyszerésznek meglehetősen
                  szürkén teltek a napjai. Úgy félreesett, hogy olykor még az osztályorvos is
                  megfeledkezett róla, mikor végigment szétvetett lábakkal, nagy hasával a
                  termen.</p>
               <p>Unatkozott és meggyújtotta kis angol pipáját. Ujjai odaát a gipszkötés végében
                  barnulni kezdtek. Ha a vállperece nem forr be tisztességesen, akkor bajosan fogja
                  a kis papírzacskókba belerakni ezután a félgrammos szalicilokat. Próbálta
                  elképzelni, hogyan is fog majd elnyomorodott balkarral a Kék Golyó gyógyszertár
                  pultja mögött kiszolgálni. Jobbjában lesz a kis szarukanál, a balban a
                  papírzacskó. Belefúj a zacskóba, az szétválik. A kanállal betölti a port. S hogy
                  fogja majd a két végét egymásba illeszteni?</p>
               <p>Nézte a betegszoba mészfehér mennyezetét, és gondolatban megnyomta a gyógyszertár
                  önműködő pénztárának gombját. Csenn! A pénztárfiók magától kiugrik. És hallotta a
                  szolgálatos szobából a vadgalambok búgását. Az öreg gyógyszerész is felbukkant
                  előtte. Orra végén a pillangóként gubbasztó szemüveg kajsza szárnyai
                  meg-megbillentek, ahogy kedvelt flastromjaival babrált.</p>
               <p>“A Zinkweisz-féle bőrpuhító tapaszok utolérhetetlenek!” - hirdették az öreg
                  patikus reklámjai.</p>
               <p>Az udvaron naphosszat döngette a laboránsfiú a jókora vasmozsarat, és az istálló
                  hídlásán tompán dobbant a kövér kanca patája. Milyen képtelen szagokat gyűjtött
                  össze az öreg Zinkweisz a laboratóriumában! Kora ősztől késő tavaszig nyúzta a
                  baglyokat és menyéteket. A pokolba is! Milyen büszke volt állattömő tudományára! A
                  felboncolt sasok húsa émelyítő szagot árasztott. A polcok tetején egész sor
                  mindenfajta bagoly meresztgette a szemét, egy vadmacska ravaszul kúszott egy
                  fatörzsön, sasok mélyítették karmaikat elejtett nyulak prémjébe s néztek szigorú
                  pillantással a távoli völgyek felé. Az ügyeletes szobában az ember talpa alatt
                  mindig kendermag ropogott. Kilenc kalitka ontotta a lármát. Sebestyén úgy találta,
                  hogy ezek a zajos kalitkák inkább borbélyüzletbe valók, mint gyógyszertárba. Maga
                  is szerette, ha a fodrászüzletek ollócsattogásába beleolvad olykor egy stiglic
                  vagy házi kanári tremolója. De egy gyógyszertár ügyeletes szobájába nem való az
                  ilyesmi. Ha rajta múlna, kicserélné a Kék Golyó nagy lábas óráját is valami
                  tárgyilagosabban és élénkebben ketyegő órával, és a régies porcelánszögekkel
                  kivert díványt, amelyen orrig érő térddel üldögéltek a vevők rendeléseikre várva,
                  valami kemény és modern fapaddal váltaná fel. Nem szerette az öregségnek és
                  elfakultságnak ezt az álmos líráját. És ha reformokról van szó, a locsogó és
                  fölösleges látogatók számát is alaposan leapasztaná. A sörétes ujjú fogorvossal
                  végezne legelőbb. Egy ember, aki piszkos ujjakkal nyúl bele páciensei szájába.
                  “Ne ordítson, fiacskám, ne ordítson, az istenit a fogának! Hiszen csak
                  tapogatom!” Igen, tapogatta, de kezeit, amik mindig mocskosak voltak a
                  puskasörétektől, sohasem mosta meg. És hogy itta a pálinkát!</p>
               <p>“Egy decivel ide, fiatal barátom, Sebkárjakhek úr (így nevezte őt, összevonva a
                  Sebestyén Károly Jakab Hektor első szótagjait), egy decivel abból a növényi
                  párlatból, második polc, ötödik üveg... És itthon van a gazdája, ama Fédervajsz?
                  A mindenhol előnyösen ismert forradalmár és híres flastromgyártó, aki tapaszaival
                  forradalmat idézett elő a bőrkeményedések birodalmában... No, ha itthon van,
                  akkor hát egy kivételes repetát ebből a rücskös folyadékból!... (Kivételes
                  repetát! Micsoda förtelmes stílus, milyen könyörtelen kedélyesség! De ez nem
                  minden. Sörétes fogorvos úr locsogása, akárcsak a kiöntött mosogatólé, nem ismert
                  határt.) S hogy állunk a szerelemmel, Sebkárjakhek úr? Más szóval az érzemények
                  síkján? Legyen résen, fiatalember! Mert nem mind hajadon, ami fénylik. Az
                  orvostudomány régebben azt hirdette, hogy Hymen semel perforatum nunquam
                  reparabile! Ma, kérdezem? - Harsogva csapkodta a tarkóját. - No, adjon még egy
                  pohárkával!... Ma, kérdezem? - Újabb harsogó kacaj, majd egy csattanás a piros
                  tarkón, amelyen annyi vigyázatlan légy lelte már halálát. - Ma? Az orvosi technika
                  is halad, nemcsak a mozi. Igaz-e, Fédervajsz uram?”</p>
               <p>Az öreg Zinkweisz gyógyszerész ilyenkor már ott állott az ajtóban és szemüvegének
                  bágyadt lepkeszárnyai felett elnézett a piacra, ügyet sem vetve a sértő
                  Fédervajsz elnevezésre. A fogorvos Zinkweisz helyett, ami fehér festéket
                  jelentett, mindig Fédervajszot mondott, ami rendes kiejtéssel annak az alantas
                  pornak a neve, amelyet régi cipőkereskedők hintettek a szűk cipőkbe, hogy
                  vidámabban csússzanak, amikor felpróbálják őket.</p>
               <p>Sebestyén elgondolkozva eregette kis angol pipájából a füstöt, mint nyári
                  estéken, amikor a Kék Golyó volt B-ben az ügyeletes gyógyszertár, s ő kiült
                  hűsölni a patika elé, a vaslábú padra, amely támláját egy gesztenyefának
                  támasztotta. Zárás után gyakran átjött a kopasz Papaverin, az Egyszarvú
                  gyógyszertár öreg segédje, s letelepedett ő is a padra. Szokása szerint nem
                  köszönt, csak megemelte mutatóujját. Ez annyit jelentett: igen, megint itt vagyok,
                  buzgó és tapasztalatlan kollégám. Aztán váratlanul azt kérdezte:</p>
               <p>- No, Ibsen úr, melyik a helyes: “borotva-krém, borotváló-krém, avagy
                  borotválkozó-krém?”</p>
               <p>Ibsen az ő volt, Sebestyén, holott mindössze csak annyit tudott róla, hogy patikus
                  volt, drámákat írt és szakállt viselt. Papaverin kedvelte a nyelvtani
                  problémákat. Olykor kijárt a berekbe horgászni. De nem halakat horgászott, hanem
                  kecskebékákat, amik mulatságosan himbálództak szétvetett lábaikkal a horgászbot
                  ostoros végén. Kopasz feje ellenére szívesen utánozta a kandúrok, rucák és fiatal
                  malacok hangját. És éjszakánként, ahogy ott ültek a Kék Golyó előtt, a gesztenyés
                  tintaszínű árnyékában, papírgombócot dobott a gyalogjáróra, s ha valamelyik
                  hazatérő ismerőse rálépett, ijedt hangon kezdett hápogni...</p>
               <p>Kihúzta párnája alól a Papaverin levelét. Reggel kapta, egyszer már elolvasta.
                  Rosszallóan nézte a rendetlen és rút betűket, heves szavakat és sötét sorokat,
                  amik valami fölényes vigyorrá egyesültek a papíron. B-ről írt Papaverin, a Kék
                  Golyóról, Zinkweisz nikotin színű császárszakálláról, Ilonáról, a líceumi igazgató
                  lányáról, aztán egy orv fordulattal Sebestyénbe döfte rozoga tollának iróniáját. A
                  maga részéről örömmel veszi tudomásul a Sebestyén balszerencséjét, írta. Minek
                  egy patikussegédnek Párizs? Ha az ember patikus, hát üljön otthon a gumóin, avagy
                  farok-csigolyáin, vigyázzon arra, hogy helyesen mérje le a vevőnek a pulvis contra
                  pediculost, és ne akarja megváltani a világot. Áldott, humoros alkotása az isteni
                  szórakozottságnak! Mennyi édes röhögést köszönhet Sebestyénnek! - írta röhögő
                  betűkkel, fél szavakkal és morgó jelekkel utalva százszor elmondott
                  megfigyeléseire. Micsoda pontosság és rendszeretet!</p>
               <p>Sebestyén úr sohasem maradt adós pincérnél a szivarok árával s háziasszonyoknál a
                  házbérével, mert ez ellenkezett az elveivel. Sohasem itta le magát a sárga
                  földig, mert ezt szennyes dolognak tartotta, és sohasem csábított el hajadonokat
                  házassági ígérettel, mert ez nézete szerint becstelen eljárás volt. Sebestyén
                  kollégának elvei voltak. A tégelyek, mérlegek, adagok rendjében és pontosságában
                  élve, mindennél többre becsülte a rendet és pontosságot. Ha a hamutartó az asztal
                  szélén állott, ő gépiesen az asztal közepére tolta; pihéket és cérnaszálakat
                  szedett le ismerősei könyökéről vagy nyakáról. Reggel hat óra ötven perckor kelt,
                  megnézte a barométert, tornázott és tejet ivott. Tejet! Mint egy bélfekélyes,
                  tönkregyűrődött zálogházi becsüs! Ki hallotta azt, hogy egy vidor korban lévő
                  férfi hülye tejet kortyolgasson sub titulo: reggeli! De ez nem minden. Délben
                  megette “pompás spenótját” és “utolérhetetlen kelkáposztáját”. Hétfőn és
                  csütörtökön komor marhahúsát. Utána elolvasta lapja vezércikkét, amely bizonyos
                  emelkedettséggel töltötte el, mert mindennap felmelegítette számára a művelt és
                  rendes polgár alapfogalmait, mint némely gazdasszony a megmaradt főzeléket. S mik
                  voltak ezek az alapfogalmak? - vetette fel a kérdést Papaverin úr, vigyorgó
                  sietséggel átszáguldva különös írásjeleivel a Sebestyén egész életrajzán. A
                  becsület, a kötelesség és a vagyoni előjogok tisztelete! Este elment Ilonához!
                  Mennyei együttes. Micsoda kiállhatatlan nőstény! Szerelem a minimális líra
                  jegyében! Ilona a szerelmet nem a természet ajándékának tekintette, hanem csak
                  ravasz sakkhúzásnak, amely arra irányult, hogy őt teherbe ejtse! Most a
                  bányatársaság egyik taknyos mérnökének zongorázza kecses hattyúnyakkal a
                  Beethoven cisz-moll szonátáját. Este tíz órakor aztán Sebestyén úr búcsút vett
                  pattanásos hölgyétől, hazatért, tornázott, kiöblítette a száját és elolvasta a
                  gyilkosságokat. Ezeket nagy határozottsággal elítélte, mert a magánkezdeményezést
                  ebben a kérdésben nem tartotta megengedhetőnek, de nagyobb tömegek szimultán
                  eljárásával szemben, utánozva a történelmi tankönyveket, magasztaló szavakat
                  használt. Aztán egy szép napon fájt a foghúsa, alkohollal kezdte öblítgetni,
                  közben a gyógynövények helyes kezeléséről olvasott valami izgalmas tanulmányt és
                  feledékenyen lenyelte az alkoholt, amely sebesen a fejébe szállt, s amikor
                  lebotorkált a lépcsőn, nekiesett a kémlőcsövekkel telt asztalnak. A kémlőcsövek
                  tartalma összefolyt, lecsurgott egy mérget tartalmazó edénybe, s a hirtelen
                  képződött gáztól - állítása szerint - egy szempillantás alatt elvesztette az
                  eszméletét. Lezuhant, a zajra berohant a laboránsfiú és kicipelte. Két hétig vak
                  volt és nyelni sem tudott. Állítása szerint! Aztán kivette sebesen a szabadságát
                  és elrohant Párizsba, hogy gyümölcsöztesse csodálatos felfedezését. Tizenkét évig
                  kuporgatott vagyonkája elúszott természetesen, s a helyett, hogy hazajönne,
                  újabb terveket kovácsol. Zinkweisz nem tudja felfogni ésszel, hogyan szaladhatott
                  úgy világgá egy olyan szorgalmas és megbízható gyógyszerészsegéd, mint Sebestyén.
                  Jöjjön, az öreg forradalmár hajlandó fátylat borítani a múltra... A lábai
                  köszvényesek, fiatal gyakornokának pedig nem sok hasznát veszi...</p>
               <p>Sebestyén figyelmesen nézegette a kaján levelet. Aztán megemelte jobb kezét és a
                  levegőben írni próbált vele. Ment a dolog. Néhány ív papírt hozatott, megtöltötte
                  a tollat és válaszolt Papaverinnek.</p>
               <p>Tisztelt Papaverin úr!</p>
               <p>Figyelmesen elolvastam hosszú beszámolóját. Köszönöm, hogy közbenjárt az
                  érdekemben az öreg forradalmárnál. Nem megyek, Papaverin úr. Nekem itt, hogy úgy
                  mondjam, még feladataim vannak. Baráti gesztusa azonban nem akadályoz abban, hogy
                  őszinte legyek Önhöz. A levele kopasz kis írásmű, ha nem veszi rossz néven. Azt
                  kérdi, kellett nekem ez az együgyűség? Gúnyosan pödörgeti bajuszának ritkás
                  kócszálait és felveti a kérdést: ugyan micsoda földi és égi kincsekkel gyarapított
                  Párizs? S feleletül harciasan döfködi neki a tollseprűt valami láthatatlan
                  szélmalomnak, azt akarván e különös művelettel jelezni, hogy úgy jártam, mint Don
                  Quijote.</p>
               <p>Nem, Papaverin uram, tollseprűs döfködései és pajzán pödrései mit sem számítanak.
                  Bármit is gondoljon Ön, Párizs nagy hasznomra volt az emberek megítélésében.
                  Párizs sok kellemes érzéssel és filozófiai tanulsággal ajándékozott meg ezalatt az
                  esztendő alatt. Nem akarom azt mondani, hogy filozófus lettem. Egy gyógyszerész
                  óvakodjék a bölcselettől és nagy gondolatoktól. A mi szakmánkat a pontosság
                  jellemzi és nem a nagyság. Volt itt Párizsban egy Ferdinánd nevű ismerősöm, aki
                  azt tartotta, hogy nagy gondolatok nevetségessé tehetnek egy patikust. Egyébként
                  figyelmeztetett arra is, hogy nem szükséges minden nagy elmét tisztelnünk, mert
                  ezek sokszor közadakozásból lettek nagyok: minden más elméből van belőlük valami.
                  Különösen áll ez a drámaírókra és politikusokra.</p>
               <p>Sokat gondolkoztam azon, Papaverin úr, mit akar Ön azzal mondani, hogy Párizs
                  kirakati közhelyek tömkelege. Mit ért azalatt - tűnődtem magamban sokáig -, hogy
                  mindennap egy adag Arc de Triomphe? Azt hiszem, nem akart Ön semmit sem mondani,
                  Papaverin uram. A semminek ma ez divatos megjelenési formája. Mondunk valamit,
                  aminek látszólag valami jelentős értelme van. Korunk ma zavaros magzatokat hordoz
                  a méhében. E zavarnak, e Nagy Semminek, úgy látszik, Ön is egyik szakavatott
                  tolmácsa! Nem mondom, Párizsnak is, mint mindennek, vannak árnyoldalai is, de ez a
                  túlzottan fűszeres hang, amellyel Ön Párizst csepüli, nagyon is komolytalan,
                  Papaverin úr...</p>
               <p>Hasonlóképpen nagyon ildomtalan, amit Ilonáról ír. Minimális líra! Micsoda stílus,
                  Papaverin uram! Ilona Önt fanyar és rosszmájú fickónak nevezte s gyaníthatólag
                  innen az Ön kénköves haragja, Ön nemcsak túl szigorú, de kegyetlen is Ilonához.
                  Ami engem illet...”</p>
               <p>(Megigazította a szemüvegét és kivette az alvó pipát a szájából. Nos, ami őt
                  illeti? Mit akart Ilonáról mondani?</p>
               <p>Letette a töltőtollát és gipszkötéses karjára nézett. Ahányszor ránézett, karja
                  mindig fájni kezdett... Tehát lássuk csak, mit akart Ilonával kapcsolatban
                  mondani. Nagyra becsüli? Tökéletesnek tartja? Vonzódik hozzá?... Ha alaposan
                  szemügyre veszi Ilonát, be kell vallania, hogy van néhány pontja, amelyet
                  homályosnak tart. Például az a szükséglete, hogy régi szavak gunyorossága mögé
                  rejtőzzék. Olykor szálkás és szúrós volt. Idézett, mindig idézett. Ha ő
                  lesegítette a sárcipőjét, mindjárt elhangzott egy archaikus idézet:</p>
               <p>“A szemérmes, bár nem egészen fiatal gyógyszerész lelke egész melegével segítette
                  le a hölgy sárcipőjét.”</p>
               <p>Egyszer Ilona maguknál marasztotta ebédre.</p>
               <p>“A vendég közömbös vonásai - jelezte Ilona, amikor ő ebéd alatt elégedetten
                  megnyomta szemüvegének nyergét - a rizsfelfújt közeledtére mély örömet
                  tükröztek.”</p>
               <p>Tréfás búcsúszavai is eszébe jutottak. Ilona festőtelepi házuk erkélyén állott és
                  meglengette a zsebkendőjét.</p>
               <p>“Ifjú hölgy meghatott búcsút int Párizsba távozó lovagjának.”</p>
               <p>Kerékpár-kirándulásaikon a növényeket latin nevükön szerette megnevezni. Izmos,
                  de rendes lábai voltak, kissé pattanásos homloka, szürke, határozott tekintetű
                  szeme, mérsékelten fejlett melle és szép foga, de a szépfogú szájak minden érzéki
                  varázsa nélkül. Nagyjában azonban megvoltak benne azok a tulajdonságok, amelyeket
                  Sebestyén nagyra becsült. Rendszeretetét rokonszenvesnek találta.
                  Kerékpár-kirándulásaikra nem újságpapírban, hanem csinos alumíniumokban hozta a
                  hideg csirkesültet. Apró porcelánsótartót is hozott, néhány kecses
                  papírszalvétát, s egy rizsszalmából font kis dobozt néhány szál fogvájóval.
                  Többször találta őt Sebestyén ecsettel és gumiarábikumos üvegcsével a kezében,
                  amint éppen valami tollal írt pótlapot ragasztott egy testes szakácskönyvbe.
                  Igen, Ilona igyekezett az élet fontosabb ízeit összegyűjteni, s egy szakácskönyv
                  pótlapjain elraktározni. De nemcsak a pecsenyék szabályait bővítette ki új
                  paragrafusokkal, nemcsak mártások új vegyjeleit gyűjtögette, s nemcsak
                  teasütemények új árnyalatait iktatta műsorába, hanem uborkák, céklák, káposzták
                  és töltött paprikák konzerválásában is rendkívülinek bizonyult. Áprilisban még
                  üde zölden és egészségesen ropogtak uborkái a vendég fogai között, a céklák sem
                  mutatták lomhaságnak vagy életuntságnak semmi jelét, a vöröskáposzták pedig
                  töretlen élénkséggel piroslottak a húszliteres üvegekben. Ilona az élet
                  hétköznapjait szerette, s akárcsak ő, megvetette a pamlagon való álmodozás
                  haszontalan poézisét.</p>
               <p>“Üljön csak le, Sebestyén - szólt rá egyszer, éppen új forrásműveket ragasztva az
                  öreg szakácskönyvbe. - Azonnal végzek.”</p>
               <p>Igen, mindig úgy hatott a dolog, hogy Ilona végez, végérvényesen és
                  visszavonhatatlanul végez a szóban forgó tortarecepttel vagy mosónővel, vagy
                  tűzbiztosítási ügynökkel. Ezek a józan tünetek meggondolkoztatták néha. Szinte az
                  volt az érzése, amikor Ilona tevékenységének színhelyéről visszaérkezett, hogy a
                  mosónőt kidobta, és a biztosítási ügynöknek egy rövid mozdulattal kitekerte a
                  nyakát. De elhessegette magától ezeket a méltatlan gondolatokat. Semmi alapja nem
                  volt ennek a túlzásnak. Ilona megföllebbezhetetlenül a rendet szerette. Ő maga is
                  a Rendre esküdött, nem bánta volna azonban, ha Ilona a maga rendszeretetét némi
                  gyöngédséggel keveri.</p>
               <p>Kissé restelkedve gondolt félszeg kísérleteire, amelyekkel elutazása előtt
                  közeledni próbált Ilonához. Az elutazás előtt való napon történt. Úgy érezte, hogy
                  valami búcsúcsókfélével illenék jeleznie későbbi szándékait. Nyugtalanító
                  fejtörést okozott azonban a kérdés, hol és minő alakban helyezze el Ilonán
                  búcsúcsókját. A zongoránál, amikor Ilona a Beethoven cisz-moll szonátáját
                  játssza? Sohasem bocsátana meg, ha a beethoveni zene finoman gombolyodó
                  selyemszálait eltépné váratlan ölelésével. Felmerült egy másik lehetőség, hogy
                  tudniillik a folyosón illessze száját az Ilona szájához, amikor egyik kezében a
                  sódaras tállal, másikban a kenyeres kosárral kilép az éléskamra ajtaján. De az
                  Ilona lénye túl rendszerető volt ahhoz, hogy ilyen jelentős háztartási teendők
                  folyamán elfogadja egy ölelés egyensúlyrontó s zavaró ajándékát. S amint így
                  töprengve állott a szobában, Ilona váratlanul megszólalt:</p>
               <p>“A lovag vakmerően csókot akar rabolni a gyanútlan hölgytől. De szándékát elveti,
                  mert jól sejti, hogy vállalkozása csütörtököt mondana.”</p>
               <p>Nem volt vajon Papaverinnek igaza? “Egy hölgy sok konyharecepttel és minimális
                  lírával”.</p>
               <p>...A minimális lírán elgondolkozott egy kicsit. A szavaknak minő közönséges
                  kapcsolása! Mennyi nyelvi hisztéria! Ebek harmincadjára került a nyelv, az új idők
                  lázas bolondjai meggyalázzák nemes méltóságát.</p>
               <p>Olykor belenézett egy-egy újabb folyóiratba vagy elmefuttatásba. Vadul,
                  tiszteletlenül futkároztak ezek a fiatal elmék, örömüket lelték abban, ha
                  repedésig megtölthették zagyva hurkatöltőjükkel a nyelv vékony és kényes
                  burkolatát...</p>
               <p>Mit hoznak még ezek a sistergő, kavargó idők? Ferdinánd szerint: összeomlást. Jól
                  megérdemelt és hasznos összeomlást. Mert a dolgok rossz irányban fejlődnek,
                  vissza kell csinálni mindent, és elölről kell mindent elkezdeni! Ostobaság!
                  Ferdinánd megint elvetette a sulykot. A világot általános összeomlás nélkül is meg
                  lehet tisztítani bolondjaitól és átkos betegeitől. Hitet kell neki adni, amely
                  nem önzésen és nem gyűlöleten alapszik.</p>
               <p>Az ember legemberibb lényege az önzés - mondja Ferdinánd.</p>
               <p>Nem bizonyos. Az ő nézete szerint az ember lényege: vágy az összhang után. Mi ez
                  más szóval? A lét harmóniája. Harmóniát kell adni az embereknek. Minél több
                  harmóniát.</p>
               <p>Egyék harmóniát és meggyógyul tőle...</p>
               <p>Igen... Vagy mondjuk úgy: igyék harmóniát, és elmúlik renyhesége. Beleinek és
                  szívének renyhesége. Elmúlnak fejgörcsei és jellemének komiszsága. Vigyázzunk a
                  palack védjegyére...</p>
               <p>...Megnyomta szemüvegének nyergét. Odaát valaki ordított. A glu-glu asztalost
                  kötözni vitték.</p>
               <p>- Hiszen magának decubitusa van, ember - mondotta az egyik ápoló.</p>
               <p>Decubitus? Sebek a háton a sok fekvéstől. A bőr rothadni kezd.</p>
               <p>Lássuk csak: folytatni kéne a levelet. Ilonáról írt. Ami őt illeti - ezeknél a
                  szavaknál hagyta el. S most már nem tudta, mi az, ami őt illeti, és általában
                  miért mondja az ember azt: “ami engem illet”?</p>
               <p>Künn a nagyteremben kitárták az ablakszárnyakat, és friss levegő csapta meg. Egy
                  évvel ezelőtt érkezett Párizsba. Milyen szépeknek találta az utakat és bódítónak a
                  parkokat. Átúszott agyán az Arc de Triomphe képe és szemközt vele a Louvre udvarán
                  a Napóleon diadalkapuja. Aztán egy másik szimmetria: a Bourbon-palota és
                  Madeleine-templom, amint illő távolból elnéznek egymásra.</p>
               <p>Milyen szárazon feküdt Ilona a napon, fekete fürdőruhájában, nagy lábujjaival,
                  amikor egyszer, kerékpár-kiránduláson megfürödtek a folyóban. A térde csontos
                  volt, combja barna, testéből hideg közömbösség áradt. Mindezt később, sokkal
                  később állapította meg, amikor már megszakadt barátsága Ilonával, és alkalma volt
                  egy másik nő lábujját, combjának meleg s élő barnaságát látni. Igaz, csak egy
                  lenge pongyola és egy lecsúszott papucs jóvoltából jutott ezekhez az üde
                  látványokhoz. De e röpke pillanatok meggyőzték róla, hogy Ilona tárgyilagos teste
                  még árnyékát sem keltette fel benne azoknak a kedves örömöknek, amiket ennek a
                  másik nőnek, Jozefinnek a látása ébresztett a lelkében.</p>
               <p>Fölvette töltőtollát, térdén megigazította a kis deszkalapot, amellyel
                  levélpapírját alátámasztotta és folytatta az írást.)</p>
               <p>Ami engem illet, Papaverin úr, Ilonával megszakadt minden kapcsolatom, mégis
                  megengedhetetlennek tartanám, hogy lovagiatlanul locsogjak róla, mint Ön. A nők
                  lehetnek vonzók, vagy kevésbé vonzók, a mi kötelességünk, hogy ne éreztessük
                  velük fogyatékosságaikat. Meg kell gondolnunk, Papaverin kollégám, végre is
                  törékeny, gyöngéd alkotások, szép sorsuk útja szenvedésekkel van kikövezve.</p>
               <p>Azt kérdi, mivel foglalkozom. “Mit művel még Ön abban a kánkánban?” Semmi kánkán,
                  Papaverin úr. E pillanatban egy kórházi ágyon fekszem, bekötött vállal, rögzített
                  karral, egy utcai baleset következtében. Az a gyanúm, hogy a kulcscsontom
                  eltörött. Nem tudom, nem közölték velem, s amint tudja, nem szeretek
                  kérdezősködni. Az osztályorvos - akit a betegek gömbölyű hasa miatt nagydobosnak
                  neveznek - meglehetősen kedélyes fickó, fekete szakálla ellenére. Bedugja a
                  szakállát, s bravó, bravó kiáltással nyomban vissza is vonul. Első nap azt mondtam
                  neki:</p>
               <p>- Osztályorvos úr, sokáig kell itt lopnom az időt? Fontos dolgaim vannak.</p>
               <p>Tudja mit felelt? Hogy ne siessek, semmi teteje, az ember úgyis elég korán
                  megérkezik ahhoz, hogy bekapja a kellemetlenségeket.</p>
               <p>Azóta nem kérdezősködöm. Jó népség, csak nem tud rajtuk eligazodni az ember. Itt
                  van például Ferdinánd. Azt hiszem, tettem róla említést. Költő, és igen előkelő
                  külsejű széltoló. Nem ismeri az erkölcsöt, s mégis olykor megdöbbentően
                  tisztességes. Hibái ellenére pompásan dolgozó agyvelő. Az ő kezébe tettem le a
                  találmányom sorsát. Hogy mi lett az eredménye? Erről talán majd később. A Párizsba
                  való érkezésem másodnapján ismerkedtem meg vele, egészen véletlenül. A Tuilériák
                  kertjében.</p>
               <p>Nem érdektelen, Papaverin úr: pontosan ma egy éve történt. Botomat forgatva,
                  vidáman léptem be a Tuilériák kertjébe. Kis tőkémet, tizenkét évi takarékosságom
                  gyümölcsét egy lapos vászonzacskóban a nyakamba akasztva hordtam. Tiszta, de
                  névtelen kis szállodácskában húzódtam meg, úgy gondoltam, nem árt, ha tőkémet
                  elővigyázatosan a nyakamba akasztom. Elragadtatva jártam körül a parkot, aztán
                  leültem a nagy vízmedence közelében egy vendéglő elé, és egy pohár hűs almabort
                  kértem szomjam csillapítására, örömmel gondoltam arra, hogy bizony nem utolsó
                  dolog, ha az ember megfordulhat a Tuilériák kertjében. Csodálkozásomra a vendéglő
                  egyik székének karfáján feketerigót pillantottam meg. Hogyan? Vad rigó itt, a
                  Rivoli utcai selyemüzletek közelében, a Köztársaság Pénzügyminisztériumának
                  szomszédságában? Micsoda ellentmondás! Minő remek keveredése a költészetnek és
                  erőteljes valóságnak, ötletes, határozottan ötletes, gondoltam, erről majd
                  beszámolok Ilonának. Rómát a libák mentették meg, és ki tudja, nem fogják-e egy
                  szép napon Párizst ezek a fekete rigók, az ötletességnek ezek a kiapadhatatlan
                  üdeségű madarai megmenteni? Ha egyszer majd minden recseg, ropog... Mondhatom,
                  Papaverin uram, meglehetősen ünnepélyes hangulatban voltam.</p>
               <p>- Ez tehát a cserépégetők kertje - gondoltam. Nagyokat lélegzettem. Lenéztem a
                  kavicsokra. Nagyszerű - kiáltottam fel -, ezeken a kavicsokon ropogott tova
                  Robespierre és Danton cipője. Meg kell adni, Papaverin kollégám, szabatos
                  forradalom volt, nem holmi zagyva puffogtatás, szavaknak és puskaporoknak múló
                  lármája.</p>
               <p>Szabadság, Papaverin uram. Kell-e ennél tökéletesebb emberi gondolat?</p>
               <p>Egyenlőség: kell-e ennél megnyugtatóbb?</p>
               <p>És testvériség! Lehet-e ennél meghatóbb?</p>
               <p>Lelkes percek voltak, mondhatom. Gimnazista koromban többször feleltem ebből a
                  kertből és ebből a forradalomból. Hosszú hajakat és nagy kokárdákat társítottam
                  ehhez a parkhoz. Láttam történelem tanárom kiálló sárga szemfogát, amely szinte
                  szervesen belenőtt az 1789-es forradalomba. Húsz éve vágytam rá, hogy eljussak
                  ide Párizsba. Mennyi elképzelés, mennyi készülődés lélekben, hogy méltó legyek
                  hozzá. Méltó a Tuilériák kertjére, s méltó a hármas gondolathoz: Liberté, Égalité,
                  Fraternité! Íme, most itt voltam, s a hármas gondolat a saját véremként lüktetett
                  az ártériáimban. Körülvett a történelem, és rám lehelte magasztos levegőjét.
                  Lehunytam a szemem. Hosszú hajakat és kokárdákat láttam. Ott voltam a kokárdások
                  között, együtt lépegettem velük a kert ropogó kavicsain. Megveregettem társaim
                  vállát, s azt mondtam nekik: ne felejtsétek el, most valamennyien szabadok,
                  egyenlők és testvérek vagyunk.</p>
               <p>- Jól értsétek meg - szólottam boldogan -, testvérek vagyunk. Vége a
                  rendszereknek és elméleteknek, amelyek a hatalmas oroszlánok bőgését mindenek fölé
                  helyezik. Ne felejtsétek el, ezután nemcsak a nyomorultak és ügyefogyottak
                  testvérek. A szőke testvére a barnának, a földbirtokos a zsellérnek és az öt tál
                  ételes az egy tál ételesnek. Azt felelték, igazam van, és elvittek kivégzést
                  nézni. Az igazat megvallva - közöltem velük -, ennek a lezuhanó késnek semmi
                  létjogosultsága. Késről nem volt szó a programban! Ezeket a lezuhanó fejeket ki
                  kéne hagyni a forradalomból, őrültség volna, ha én B-ben levágnám a fogorvos fejét
                  azért, mert nem ért velem egyet! Tudja, Papaverin úr, mit feleltek? Hogy fogjam be
                  a csőröm! Így! Hogy a csőrömet fogjam be. Szép kis forradalom, kiáltottam nekik
                  oda, ilyen hangnemben beszélni az emberrel...</p>
               <p>Tudniillik elaludtam, Papaverin úr. Elnyomott az álom. Meg kell gondolnia: napokon
                  át talpaltam, annyi emeletet másztam, hogy a Mount Everestet is megmászhattam
                  volna; a találmányomat akartam elhelyezni. Ide-oda küldözgettek. Nos, cudarul
                  elnyomott az álom, szégyelltem is magam érte, mikor fölébredtem. Még a kalapom is
                  a földre esett.</p>
               <p>Arra riadtam fel, hogy a vízmedence körül zsongó gyerekek éles kiáltásba törtek
                  ki. Fölemeltem a kalapomat, és a riadalom színhelyére siettem. Az egyik gyerek
                  kis vitorlás hajót bocsátott a vízre, s maga is beleesett. Utána nyúltam a
                  botommal s némi keresgélés után kihúztam. Kötőtűkkel és pamutgombolyaggal a
                  kezében ott termett a gyermek nevelőnője is és meglepődésemre sikítani kezdett.
                  Hamarosan rájöttem, hogy hegyes, sikolyokhoz hasonló szavai azzal gyanúsítottak,
                  hogy a gyereket én nyomtam bele a vízbe, mert a karja helyett a lábánál fogva
                  húztam ki. Megütődve néztem kötőtűinek erélyes villogását. A hátam mögött valaki
                  arra ösztönzött, hogy kérjem ki magamnak “a szemtelen tehén rikoltozását”.
                  Lovagias beállítottságom tiltakozott a “szemtelen tehén” ellen. Elvégre is egy
                  nővel állottam szemben. Megfordultam. Egy magas és előkelően öltözött úr állott a
                  hátam mögött.</p>
               <p>- Ne felejtse el, barátom, - szólott hozzám, s én a hangját nagyon kellemesnek
                  találtam - Párizsban még mindig sok a kötőtű és pamutgombolyag.</p>
               <p>Csak később értettem meg a célzását. Azokra a nőkre gondolt, akik harisnyát kötve
                  nézték egykor a kivégzéseket.</p>
               <p>- Nagyon érdekes - mondottam elismerően.</p>
               <p>Azt kérdezte tőlem, idegen vagyok?</p>
               <p>Intettem. Négy nap előtt érkeztem Párizsba. Egy találmányomat akarom
                  szabadalmaztatni.</p>
               <p>Oldalra hajtotta a fejét, és hosszúkás lóarcán barátságos, sőt mondhatnám finom
                  mosoly jelent meg.</p>
               <p>- Úgy - mondta. - Tartok tőle, hogy a sok találmány elviselhetetlenné teszi az
                  életet.</p>
               <p>Örömmel ragadtam meg az alkalmat, hogy megkérdezzem, nem ismer-e valami
                  megbízható szabadalmi ügynököt. Elgondolkozott, majd azt mondta, nemigen szokta
                  ismerőseit megbízhatóságuk szerint nyilvántartani, mert a megbízhatóság igen
                  ingadozó alap. Az emberek, tette hozzá sietve s csak úgy mellékesen, rendszerint
                  valami észrevétlen dinnyehéjon szokták kitörni a megbízhatóságukat. Hanem másnap
                  várjak rá, mondta, a Raspail egyik kávéházában.</p>
               <p>Igen jó benyomást tett rám választékos modorával és különös mosolyával. Közöltem
                  vele, hogy találmányom célja korántsem a kiválasztottak léha kényelmének
                  fokozása. Megjegyzéséből ugyanis arra következtettem, hogy ilyesmire gondol.
                  Nem, erről szó sincs. Találmányom sokkal általánosabb jellegű. A tömegek érdekeit
                  kívánja szolgálni.</p>
               <p>Ferdinánd rám nézett.</p>
               <p>- Kitűnő - bólintott. - A tömegeknek mindig nyújtani kell valamit. Egy kis
                  adóelengedést, máskor valami olcsó szeszfőzőt, amelyen félannyi üzemanyaggal
                  megfőzhetik a krumplilevest. - Fölemelte óvólag a kezét. - De vigyázat. Nehogy
                  sokat találjon nekik nyújtani.</p>
               <p>Azt mondta, azért, mert ha sokat találnak kapni, megszűnnek tömegek lenni. Tömegek
                  csak addig vannak, amíg nagy bajok és nagy butaságok uralkodnak az embereken. S
                  ha megszűnnek, mit kezdenek majd az elnyomók, a felszabadítók és az apostolok?
                  Reméli - tette hozzá -, nem akarom elvenni a kenyerüket.</p>
               <p>Nem értettem egészen. Kissé zavartan köszöntem el tőle, amikor a Concorde téren
                  várakozó gépkocsijára ült. Ferdinánd csak úgy hemzsegett a legváratlanabb
                  gondolatoktól. Művelt elme volt, akinél, hogy saját megjegyzését idézzem,
                  amelyet egyik híres íróra tett, a műveltség nem butasággal párosult.</p>
               <p>Másnap, Papaverin úr, kellő időben útnak indultam a Raspail felé.</p>
               <p>Meg kell mondanom Önnek, hogy a mi dohos Olimpia filmszínházunk halvány képet sem
                  tud nyújtani arról a sok meglepő és rendkívüli dologról, amelynek itt minduntalan
                  szem- és fültanúja voltam. Korán reggel már talpon voltam és térképpel a kezemben
                  kóboroltam végig Párizst. A találkozónk délutánra volt kitűzve. Telve voltam
                  zsongással és reménységgel. Párizs nagyszerű atomjának éreztem magam. Megértettem
                  annak az aesopusi légynek a hitét, amely az ökör szarván ülve úgy érezte, hogy
                  együtt húzza a szekeret az ökörrel. Engem is magukkal sodortak a mozgás együttes
                  kellemességei. Sokáig vártam Ferdinándra, de nem jelentkezett. Nézelődtem és
                  meglepő dolgokat tapasztaltam. A kávéház előtt a gyalogjárót gyufaszálak,
                  mogyoróhéjak és autóbuszjegyek borították. A közelemben egy Schubertnek öltözött
                  tömzsi alak amerikai mogyorót rágott, és szürke köcsögkalappal legyezte magát.
                  Mosdatlannak és komolynak látszott. Csodálkozva figyeltem a rágcsáló farsangi
                  alakot s észre se vettem, hogy egy idősebb férfi kér engedélyt, hogy leülhessen
                  az asztalomhoz. Barátságosan biztattam, hogy csak üljön le. Hátratolta fekete
                  szalmakalapját. Azt mondta, hogy kolosszálisan megszomjazott. A kávéház teraszán
                  közben különös alakok jöttek-mentek, Úgy festettek, mint valami kétlábú bohózatok
                  és potrohos tragédiák. Elképesztő szakállakat viseltek, talán még a babiloniak
                  idejéből. Akadt a szakállak között néhány jelenkori alkotás is, áramvonalakkal,
                  aztán kúpalakú szakállakat is láttam. Az egyik olyan volt, mint egy hanyatt eső
                  L-betű. A szőrkertészet diadalai, mondaná Ferdinánd. Elhűlve néztem a
                  komolytalanságnak és bohózati könnyedségnek ezeket az élő bábjait. Mit akarnak
                  ezek? Hogyan képzelik el magukat a lét nagy koordináta-rendszerében?</p>
               <p>Kiderült, Papaverin úr, hogy művészek voltak. Festők és költők! Maguk próbáltak
                  szabályokat csinálni maguknak! Fütyültek minden más szabályra. Azt hiszem,
                  meglátszott rajtuk. Elhanyagoltak és beteg bőrűek voltak. Szerfölött
                  csodálkoztam, hogy Ferdinánd, akit meglehetősen előkelő párizsi úrnak láttam,
                  ilyen bizonytalan kigőzölgésű környezetbe jár. A szalmakalapos idegen, aki az
                  asztalomnál foglalt helyet, hirtelen nevetni kezdett. Szalmakalapja alatt fehér
                  napóleon-fürt himbálódzott. A fekete szivarcsonk kurta és sebes ütemben rezgett a
                  szájában, mintha azon keresztül lődözte volna, mint egy gépfegyver csövén át,
                  nevetésének hegyes i betűit. Aztán hirtelen azt kérdezte tőlem, hogy én mit
                  szólok hozzá. Már tudniillik ezekhez a kolosszális fickókhoz, s osztom-e azt a
                  nézetét, hogy legjobb volna őket alkoholos üvegbe tenni, és elrakni egy múzeum
                  polcára.</p>
               <p>Láttam, hogy társalogni akar. Idősebb ember volt, de én úgy gondoltam, nem árt, ha
                  elővigyázatos vagyok. Nyakamban volt a pénz, harmincnyolcezer frank - mert
                  frankra váltottam át - és sok agyafúrt kalandorról olvastam már. Nem válaszoltam
                  hát neki, s csak akkor szólaltam meg, amikor a babérfa csöbréből leszállott egy
                  macska és hátát a lábszáramhoz kente. Az asztal alá rúgtam. Az alak meglepődött,
                  mire én magyarázólag tettem hozzá:</p>
               <p>- Eriggy a pokolba.</p>
               <p>- Poklot mondott? - kérdezte idegen kiejtéssel. - Jó lesz vigyázni... A pokol, ha
                  nem tudná - magyarázta nyájasan -, csak az olyan magunkfajta kandúroknak van
                  fenntartva, hogy ezekről a csapzott nőnemű macskákról itt a szomszédban ne is
                  beszéljünk.</p>
               <p>Vidám állával a kávéház nőire mutatott. Igen, igazában akkor vettem őket észre.
                  Semmi csapzottat nem láttam rajtuk. Hová akar kilyukadni, kérdeztem magamtól.
                  Öreg betörőszerszám a nyájasság, de engem nem lehet kinyitni vele. Én résen
                  vagyok. Azt kérdeztem tőle, hogy ő hisz a pokolban?</p>
               <p>- Én nem hiszek - közölte -, én bízom benne. Érti? Bízom benne, hogy van, s hogy
                  közülünk néhány kellemetlen fickó ott fogja kipihenni csirkefogóságának
                  fáradalmait.</p>
               <p>- Ön angol? - kérdeztem.</p>
               <p>Azt felelte, hogy eszébe sincs, ő nyugalmazott amerikai fogházlelkész.</p>
               <p>Ezt a nyugalmazott fogházlelkészséget mesterkélt, sőt fondorlatos dolognak
                  tartottam. Gondolja el, Papaverin úr: a nyakamban egy pénzes zacskó, s
                  mellettem egy ravaszul nevetgélő vén kujon külsejű alak, aki nyugalmazott
                  amerikai fogházlelkésznek nevezi magát, s azt kérdi tőlem, nem iszom-e én is egy
                  korsó sört, mivelhogy igen kitűnő. Úgy éreztem, átlátok az öreg szélhámos
                  szitáján. Ez valahogy értesült arról, hogy nekem egy kis összegecske csüng a
                  nyakamban. Talán követett!</p>
               <p>S mivel a macska megint ott kódorgott a lábam alatt, újra odarúgtam, ezúttal
                  azonban szomszédom lábszárcsontjába találtam. Azt kérdezte, kinek szántam a
                  rúgást: a papnak vagy a macskának.</p>
               <p>Megnyugtattam, hogy a macskának. Idegenkedem a ravaszságnak minden megjelenési
                  formájától, akár macskabőrben rejtőzik, akár emberi körvonalakat ölt. Ami pedig a
                  papokat illeti, nem tagadom, nem mindig lelkesedem értük. Mert nem mind pap, aki
                  annak mondja magát. Azután meg diákkoromban egy pap arcul ütött, mert óra alatt
                  véletlenül kihúztam a padból a szomszédom vajaskenyerét, s az a földre esett.</p>
               <p>Azt kérdezte, hogy a vajas felére?</p>
               <p>- Úgy emlékszem, a vajas felére.</p>
               <p>- No látja - vélte rejtélyesen és visszasrófolta a kurta szivarcsonkot a
                  szájába.</p>
               <p>Szeretem, ha a dolgok első hallásra érthetők a számomra. Ezt a “no látjá”-t nem
                  értettem meg. A “lelkész” - eleinte mindig idézőjelek között ejtettem ki a címét
                  - bőbeszédűen és nevetgélve adta értésemre, hogy Cincinnati közelében van egy kis
                  tanyája, s egy kirándulótársasággal jött át Európába. Menj, szólott magához,
                  eridj öreg salabakter, nézd meg te is, mit csinálnak odaát azok a bolond
                  európaiak. Csakugyan olyan korlátoltak és betegek, hogy nem lehet már segíteni
                  rajtuk? Valóban Isten politikai beállítottságáról vitáznak már? Fel akarják falni
                  egymást, mint a csörgőkígyók? De siess ám, nehogy csak kígyófarkakat és füstölgő
                  múzeumokat találj! Így történt, magyarázta nevetve, hogy hajóra kapott s
                  átrándult Európába. A kirándulótársaság tovább állott, ő meg Párizsban maradt,
                  mert megharapta egy kutya.</p>
               <p>- Most aztán oltásokat kapok - mondotta -, nehogy odaát én is megharapjak
                  valakit.</p>
               <p>Nevetése lassankint valami komoly hadműveletté fajult. Sohasem láttam ilyen
                  nevetést. Arra gondolt, magyarázta, hogy milyen mulatságos lenne, ha ott ülne a
                  terített asztal mellett, a tanyáján, nyakában a kockás asztalkendővel, és éppen
                  akkor harapna bele házvezetőnője kövér karjába, amikor az leteszi elébe a gombás
                  rizsét. Aztán megint Európát feszegette. Az volt a véleménye, hogy Európa utcáin
                  őrültek futkároznak, akik fel szeretnék gyújtani a világot. Nyugodtan beszélt és
                  lenézéssel. Én csak mosolyogtam s egyre azt vártam, hová akar kilyukadni. Mert
                  észrevettem, hogy időnkint különös pillantást vetett rám. Aztán tudni szerette
                  volna, hogy ha nem szeretem a sört, mivel töltöm az időmet. Talán valami csapatban
                  vagyok?</p>
               <p>- Korántsem - ráztam a fejem -, egy találmányom van, azért vagyok Párizsban.</p>
               <p>Azt kérdezte: inggomb? Vagy valami önműködő mogyorótörő?</p>
               <p>Vén kujon - gondoltam elégedetten, hogy oly kitűnő szimatom volt -, most kezdesz
                  lassan kirukkolni a színeiddel. Most már a találmányomat feszegeted.</p>
               <p>Néhány pillanatra eltávoztam, s mire visszatértem az asztalhoz, a nyugalmazott
                  fogházlelkésznek már csak hűlt helyét találtam. A pincér rajtam hajtotta be a
                  négy pohár sör árát, amelyet asztaltársam elfogyasztott.</p>
               <p>Bosszankodva hagytam el aznap a kávéházat. Ferdinándot is hiába vártam. Ez kissé
                  lehangolt, de nem vesztettem el a bizalmamat. Ferdinánd olyan közvetlennek és
                  őszintének látszott! Mi célja lett volna annak, hogy félrevezessen? Másnap újra
                  elmentem a Raspailra. De csak negyednapra sikerült Ferdinándot viszontlátnom.</p>
               <p>*</p>
               <p>Április 28. kedd.</p>
               <p>Tegnap megszakítottam a levelemet. Késő volt már, a teremben eloltották már a
                  lámpákat. A szomszédból ma reggel átjött egy beteg, foglalkozására nézve
                  adóbehajtó. Meglátta az éjjeli szekrényen a teleírt papírlapokat, és azt
                  kérdezte tőlem, költő vagyok? Mert ismert egy költőt, alacsony, kövér ember volt,
                  lepkékről és házbérekről írt és tányérokat dobált a feleségére. Nos, mondtam neki,
                  én nem vagyok költő; sem ami a házbéreket, sem ami a tányérokat illeti.
                  Gyógyszerész vagyok és bizonyos vonatkozásban feltaláló. Van ugyan egy Ferdinánd
                  nevű költő ismerősöm, de ez egy okkal több, hogy idegenkedjem a költőktől.
                  Felelőtlen lények.</p>
               <p>Igen, Papaverin úr, Ferdinánd előkelő lénye ellenére a felelőtlenség legmagasabb
                  csúcsain járkált. Például egyszerűen megfeledkezett az ígéretéről. Negyednap is
                  csak véletlenül kereste fel azt a kávéházat, amelyben találkozónk volt. Alig
                  telepedtem le, a nyugalmazott fogházlelkész, mintha mi sem történt volna, újra az
                  asztalomhoz lépett és nyájasan üdvözölt.</p>
               <p>- Én is jó napot kívánok önnek - biccentettem tárgyilagosan -, de a sörét legyen
                  szíves máskor személyesen kiegyenlíteni.</p>
               <p>Úgy tett, mintha megfeledkezett volna ügyetlen csínyéről. A találmányom úgy
                  látszik, alaposan befűtött a fantáziájának, megint azzal hozakodott elő. Hogy
                  talán valami új rendszerű vészcsengőről van szó?</p>
               <p>S akkor a hátam megett megszólalt Ferdinánd.</p>
               <p>- Nem - világosította fel asztaltársamat -, a Hektor úr találmánya ennél sokkal
                  nagyobb horderejű.</p>
               <p>Boldogan ugrottam fel.</p>
               <p>- Ön nagyszerű ember, Ferdinánd úr - szólottam.</p>
               <p>Ferdinánd helyet foglalt és kellemesen mosolygott. Azt mondta, jólesik az
                  elismerésem, különösen, ha meggondolja, hogy hatvan perccel előbb még azzal
                  gyanúsították, hogy kilopta egy hölgy szájából az aranyfogakat. A tréfát illő
                  derűvel fogadtam. S hogy a “nyugalmazott fogházlelkész” félre ne értse a
                  helyzetet, közöltem vele, hogy Ferdinánd ezt természetesen csak szimbolikusan
                  gondolja. Ferdinánd azonban elhárította magyarázataimat.</p>
               <p>- Csak semmi széljegyzet, Hektor úr - mondotta. - Az ember is elveszti zamatát, ha
                  magyarázzák, nemcsak az élc. Sohasem szerettem a szimbólumot. A szimbólum a
                  valóságtól való költői félelem.</p>
               <p>A fogházlelkész francia nyelvtudása meglehetősen hiányos volt, ami nem akadályozta
                  abban, hogy szélesen és bőségesen társalogjon minden felbukkanó kérdésről, nem
                  annyira szókészletére és nyelvtani tapasztalataira, mint inkább a “felebaráti
                  megértésre” támaszkodva. Megkérdezte Ferdinándtól, hogy mi a foglalkozása.
                  Ferdinánd felvilágosította, hogy szeretne egyszer valami nagyon szép könyvet
                  írni. Amiben egyetlen hazug szó ne legyen. Egyetlen szép mondat sem a szép mondat
                  kedvéért. Valami átszűrt, őszinte könyvre gondol, egy meztelen könyvre, amely az
                  irodalom céda köntösét és piperkőc színeit félreveti, és beéri egy rideg
                  szerzetesi kötélövvel. De úgy érzi, hogy nem utálja az irodalom szajha szokásait
                  eléggé, hogy kegyetlenül hasba szúrja őket. Addig is, amíg ezt a szép könyvet
                  megírja, leszólja felebarátait és becsapja embertársait.</p>
               <p>Kissé aggódtam, hogy Ferdinánd talán komolyan gondolta. De megkönnyebbülve jöttem
                  rá, hogy Ferdinánd ötletes művelője az iróniának. Meghökkent tiltakozásomra
                  ugyanis azt felelte, hogy olyan vagyok, mint Justitia istenasszony, azzal a
                  különbséggel, hogy patikamérleget tartok a kezemben, s a serpenyőmben üres
                  szavakat méricskélek. Az ember elméletileg elítéli az erkölcstelenséget, de
                  gyakorlatilag megbocsátja.</p>
               <p>Ferdinánd sok mindenféléről beszélt, én meg tátott szájjal hallgattam, öreg
                  szomszédunk barnára sült arcán gumiszalagok módjára nyúltak és szűkültek az izmok.
                  Köpcös törzse csak úgy rezgett a belső kuncogástól. De nem adta ki, csak
                  nagykésőre, mindig csak percek múlva kezdett kattogni derűjének lövöldöző
                  géppuskája.</p>
               <p>- Ön elítéli az erőszakot és árulást, Hektor úr - jelentette ki Ferdinánd finoman.
                  - Az egyiket bizonyára butának, a másikat valószínűleg gyalázatosnak tartja.
                  Gondolja meg, hova jutnánk, ha sohasem lehetnénk buták és gyalázatosak. A világ
                  bűzlene a lelkek szelídségétől. Szerencsére, csak az igazán ostobák hiszik, hogy
                  a világ haladásának valami köze van a jósághoz és a testvériséghez...</p>
               <p>Úgy tett, mintha szomorú volna, sajnálná az igazán ostobákat, aztán szivarra
                  gyújtott.</p>
               <p>Párizsban vagyok - ujjongtam fel afeletti örömömben, hogy ilyen meglepő dolgokat
                  hallok, mert természetesen irodalomnak véltem e fordulatos romlottságokat.
                  Ferdinánd elegánsan és ügyesen csurgatta magából e furcsa hűsítőt, mint gyakorlott
                  csapos a szép habos barna sört. Szórakoztatni akar vele bennünket, szólottam
                  magamhoz és hamarosan beszüntettem minden tótágast és elképedést, amelyre
                  Ferdinánd ijesztő kijelentései kényszerítettek.</p>
               <p>Igen, Párizsban vagyok - ismételtem magamban. Az asztalokon csillogott a
                  vörösborok bíbora, az egyik szemközti ház hatodik emeletéről akkor cipeltek le egy
                  vörös hajú néger lányt, aki teletömte bánatában a gyomrát veronállal, gurultak a
                  társas kocsik, a földalatti vasút alagútja dohos szagot lehelt, virágokat,
                  rézkarcokat és kenyérpirító készüléket árultak a gyalogjárón, minden olyan zavaros
                  és nagyszerű volt, Papaverin uram, hogy megértettem azt a Ramszesz-szakállú fiatal
                  festőt, aki olyan tökéletesnek és megindítónak találta mindezt, hogy levetette a
                  cipőjét, a kezébe vette és úgy indult el a Szajna felé.</p>
               <p>Igen, Papaverin úr, hirtelen úgy rémlett, hogy becsaptam magam eddig. Az emberek
                  nagy része, úgy látom, átkozottul hajlamos arra, hogy a maga mentolszagú
                  patikáját az élettel tévessze össze. Részeg voltam, Papaverin uram. Ferdinánd azt
                  mondta, hogy a találmányomnak igen nagy a jelentősége. Az öreg Zinkweisz kajsza
                  szemüvegére, meg az ön pocskondiázó szavaira gondoltam, Papaverin úr, és stiglicet
                  lehetett volna velem fogatni. Néztem a körút alkonyi gomolygását, s közben
                  Ferdinándra figyeltem, aki minden átmenet nélkül bizonyos újszövetségi gondolatok
                  csődjéről beszélt, s a penetráns hazugságoknak arról a rendszeréről, amely
                  behálózza az életet. Úgy vélte, hogy még nyomorúságosan gyönge a vállunk az
                  igazságok elviselésére. A sok bajt az okozza, hogy az emberek nagy része szeretne
                  még négy lábon járni, de az egyház azt akarja, hogy két lábon járjanak. Pedig el
                  kell ismerni, az embereknek igazuk van: olykor kényelmesebb négy lábon járni.</p>
               <p>A lelkész mosolyogva tűnt el néhány pillanatra sörének bőséges habjában.
                  Ferdinánd az Istent is szóba hozta. Azt mondta, hogy nemigen szokta magát Istenért
                  exponálni, mert attól tart, utólag kiderül, hogy Isten vaklárma volt. Aztán az
                  amerikaihoz fordult és megkérdezte tőle, miben hisz ő. Természetesen, tette hozzá,
                  nem arra az általános és érzékelhetetlen fikcióra gondol, amely földi szemnek
                  láthatatlan magasságokban lebeg.</p>
               <p>A “lelkész” derűsen tette le poharát. Nem, gondoltam, most már nyilvánvaló, hogy
                  az öreg kujon hazudott. Sohasem volt lelkész, különben nem tűrné a Ferdinánd
                  gúnyos ugratásait.</p>
               <p>- Ki mondja, hogy Isten láthatatlan? - kérdezte. Arra gondoltam, hogy valószínűleg
                  azért megy bele a vitába, mert szeretné elterelni magáról a gyanúmat.</p>
               <p>- Ön talán látta, “nyugalmazott fogházlelkész” úr? - kérdeztem.</p>
               <p>Bólintott. Hogyne. Látta, egy nagyítóüvegen keresztül. Valami folyadékban
                  úszkált.</p>
               <p>Ferdinánd mosolygott. A lelkész úr - magyarázta - azokra a természeti jelenségekre
                  utal, amelyekkel makacs templomkerülőknek és csiszoltabb léhűtőknek szokták
                  Isten materiális jelenlétét bebizonyítani. Hasadó gombák, galvánelemek, húsevő
                  növények, a méhek matematikai csodatettei, íme - kiált fel az eklézsia, ha olyan
                  savanyú alakkal találkozik, mint én, aki láthatatlan kenyerem javát már megettem,
                  s már csak a kézzelfogható dolgok súlyát érzékelem -, íme, mondja az egyház, ezek
                  mind egy lappangó erő, egy hatalmas gondolat létéről tesznek tanúságot. Ez az erő
                  kormányozza semmirekellő kis életünket. Matematikával, fizikával, növénytannal és
                  bakteriológiával. Ezt az erőt, amelyet jobb híján Istennek nevezünk, tisztelnünk
                  kell, mert hatalmas, végtelen és jóságos. Mindenhol jelen van és minden
                  összeesküvésünkről, minden civakodásunkról tudomása van. Ereje felmérhetetlen.
                  Egyik pillanatban belefricskáz valamelyik rakoncátlan csillagképletbe, amely
                  tőlünk tízmilliárd fényévnyi távolságban van, a másik pillanatban itt úszkál
                  békésen a lelkész úr sörében és gondoskodik róla, hogy az ne a lelkész úr
                  légcsövén, hanem a mellette lévő nyelőcsövén csússzék le...</p>
               <p>Elragadtatva néztem Ferdinándra.</p>
               <p>- Ön kitűnő ember - ismertem el, mert hirtelen abba a tévedésbe estem, hogy
                  Ferdinánd úr éppen Isten létét akarta egyes fordulataival bizonyítani. Tévedtem,
                  Ferdinánd a “lelkészt” akarta papi álcájából kiugratni. Azzal folytatta, hogy
                  megnyugtatóbb érveket kér.</p>
               <p>Azt szeretné tudni, hogy szabad szemmel nem látható-e, mindig csak áttételben az
                  úgynevezett logika transzmissziós szíjának közvetítésével?</p>
               <p>Az amerikai bólintott. Látható. Mindenhol látható.</p>
               <p>- Itt a kávéházban is? - kérdeztem én. Újra bólintott.</p>
               <p>- Végre! - kiáltottam fel diadalmasan. - Végre megfogtuk állítólagos fogházlelkész
                  uram. Ha Ön valóban lelkész lenne, nem merné azt állítani, hogy Isten betért egy
                  párizsi kávéházba.</p>
               <p>Az emberem mosolygott. Barátságosan ráütögetett a kezemre. Azt kérdezte, hogy mi a
                  nevem, honnan jövök és van-e valami vagyonom. Aztán kiitta sörét és felkelt.</p>
               <p>- Miért ne térhetett volna be Isten egy párizsi kávéházba? - kérdezte mosolyogva.
                  Mindenesetre ajánlom magának, Hektor úr, óvakodjék a barátjától. Kitűnő elmének
                  és nagy lókötőnek látszik...</p>
               <p>Szivarját betette a szájába, ujjával meglökte fekete szalmakalapját, és elhagyta a
                  kávéházat. Fehér napóleon-fürtje vidáman himbálódzott. Egy kissé zavarban voltam
                  és csodálkozva bámultam utána. Alkonyodott már, s az asztalokon elkomorodott a
                  vörösborok élénk bíbora, állapítottam meg tűnődve.</p>
               <p>Igaza van az öreg dzsentlménnek - nevetett Ferdinánd -, résen kell lennie, Hektor
                  úr. Ugyanis épp e pillanatban jutott eszembe, hogy iratait átadtam egy
                  megbízható szabadalmi ügynöknek, aki elismerőleg csettintett, és a lelkemre
                  kötötte, hogy küldjék fel ma hozzá ötezer frankot az előzetes kísérletekre. Nos,
                  ha gondolja, Hektor úr... az iratait visszaadhatom.</p>
               <p>Olyan előkelőnek és megbízhatónak látszott, hogy szó nélkül belenyúltam a
                  zsebembe. Aztán eszembe jutott háziasszonyom jelszava: “A pénz a nyakában,
                  Sebestyén úr” - s besiettem a kávéházba, hogy a telefonfülkében kiszedjek a
                  nyakamból ötezer frankot. Amikor visszatértem, láttam, hogy Ferdinánd jegyez
                  valamit. “Isten egy montparnasse-i kávéházban” - írta fel a jegyzőkönyvébe.</p>
               <p>Két hét múlva már egy kis kabaréban énekelték a legendát a montparnasse-i
                  kávéházról, amelybe betért az Isten. Ön persze valami képtelen csúfondárosságra
                  gondol! Szó sincs róla. Igen kedves história volt. Isten volt a kávéház
                  tulajdonosa, s vigyázott rá, hogy minden simán gördüljön a hangulatos butikban. Az
                  éhező festőnövendékeknek hitelre adott két pár virslit mustárral, a goromba, de
                  pénzes fickót kivezettette, és a lányt, akihez szívtelen volt, szépen odavezette a
                  köhécselő költőhöz. Szóval néhány kellemes költői igazságot szolgáltatott, s a
                  végén együtt énekelt egy dalt a pincérekkel és festőnövendékekkel.</p>
               <p>*</p>
               <p>Letette a tollat, megnyomta szemüvegének nyergét, és fejét fáradtan vetette hátra.
                  Majdnem három órát írt egyfolytában. Ha hozzákezdett, megállás nélkül csurgott
                  belőle a szó. Töltőtolla vastag volt, bőséges tintatartály, valóságos tintatank,
                  ötszáz sorra való üzemanyag részére. Jobb keze azzal, hogy a sérült balkéz
                  munkáját is pótolta, szokatlanul elfáradt. Lassan fogyasztotta el ebédjét. A
                  húshoz néhány szem aszalt szilvát adtak. A magokat rendszeretően egymás mellé
                  rakta a tányér szélére. A háta mögött a nagyteremben elégedetten csörömpöltek a
                  kiürült edények, és a torkok megvigasztalódva krákogtak.</p>
               <p>- Enni - tűnődött magában. - Enni! Ez volna minden? Milyen békések most odaát. Nem
                  dühöngenek és nem küldik a pokolba a vezetőséget.</p>
               <p>Nyilvánvaló, hogy az embereket jól kell lakatni. Nem szabad tűrni, hogy
                  munkanélküli gyomorsavaik összerágják bennük az embert. Nem szabad megengedni,
                  hogy éhezzenek. Ez az ősprobléma, az eredendő mag, amelyből bűnök és forradalmak
                  rügyeznek.</p>
               <p>Ferdinánd egy ízben azt mondta, hogy szamárság jóllakatni minden embert. Ez
                  hamarosan odavezethet, hogy a gazdag ember nem fogja tudni élvezni a gazdagságát,
                  a hatalmas pedig az éhesek alázatos hódolatát. A jóllakott embert tömött bendője
                  akadályozza abban, hogy olyan mélyet hajoljon, amilyen a gazdag embert megilleti.
                  S ez aztán megint elégedetlenségre fog vezetni, esetleg lázadásra. A gazdag
                  emberek fel fognak lázadni a jogfosztás ellen, s kezdődik elölről az
                  osztályharc.</p>
               <p>- Hogyan? - csodálkozott akkor Sebestyén. - Ön komolyan hiszi, hogy a gazdagoknak
                  előjogaik vannak?</p>
               <p>- Természetesen. A szegényeknek is vannak előjogaik. Hogy tudniillik szegények és
                  piszkosak lehetnek, anélkül, hogy valaki megbotránkoznék ezen - jelentette ki
                  Ferdinánd barátságosan és mély meggyőződéssel. - A gazdagnak természetes joga,
                  hogy gazdag legyen, a koldusnak meg, hogy semmije se legyen. Nem értem, miért
                  zajongnak némelyek. Nem tökéletes jogegyenlőség ez?</p>
               <p>Meghökkentették a Ferdinánd szilárd kijelentései.</p>
               <p>- Képtelen dolgok - kiáltott fel Sebestyén. - Ön határozottan megdöbbent engem,
                  Ferdinánd úr.</p>
               <p>Nemes gondolatai, mint szép őszibarackok egy zacskóból, szétgurultak a piszokban.
                  Próbálta felszedegetni és tisztára dörzsölni őket.</p>
               <p>- Tökéletes jogegyenlőség! Igazán nevetnem kell, Ferdinánd úr.</p>
               <p>A boulogne-i erdő tava körül sétáltak, Ferdinándnak találkozója volt, s hogy ne
                  unatkozzék, magával vitte Sebestyént is. Zsemlyedarabokat dobált a hattyúknak s
                  azt mondta, hogy a jogegyenlőséget félreérti a legtöbb ember. Inkább a jogok
                  szimmetriájáról van szó. Az egyik serpenyő annyit nyomjon, mint a másik. A
                  minőség közömbös.</p>
               <p>- Hiszen ön romlott és lelkiismeretlen fickó - kiáltott fel Sebestyén
                  elámulva.</p>
               <p>Ferdinánd átfogta a Sebestyén vállát.</p>
               <p>- S ezt maga nem tudta? - kérdezte rokonszenves egyszerűséggel. - Sohasem
                  csináltam titkot belőle. Ilyen vagyok. Romlott és lelkiismeretlen. De higgye el,
                  őszintén csinálom. Nem tisztelek semmit, és nincsenek aggályaim. Az ember a nagy
                  dolgokkal hamar végez. Inkább a kis dolgokkal van baj.</p>
               <p>Megállt, s egy elfinomult, vékony férfi után pillantott. Elővette jegyzőkönyvét,
                  és hangosan diktálva magának a szavakat, beleírta a noteszébe:</p>
               <p>“A zörgő bikák etimológiája.”</p>
               <p>Aztán eltette a könyvet.</p>
               <p>Sebestyén tanakodva igazgatta a szemüvegét.</p>
               <p>- Bocsásson meg - mondta. - Ön igen sok furcsaságot mond. Néha az az érzésem,
                  hogy csak meg akar tréfálni. Sohasem hallottam még olyat, hogy a zörgő bikák
                  etimológiája.</p>
               <p>Ferdinánd szelíden bólintott. Egy ötletről van szó - mondotta. Az a törékeny,
                  gyönge ember, aki elhaladt mellettünk, nagy tradíciók hordozója. Meglehetősen
                  értéktelen alak. Már a csontjai is üresek. A nagy tradíciók és nagy butaságok
                  fenntartói, magyarázta, sok esetben értéktelen lények. Húsuk rostos és ehetetlen,
                  izmaik makacsok ahhoz, hogy a szekeret húzzák, akárcsak a bikák. Jelentőségük
                  abban van, hogy magvaik szertartásos elhelyezésével tovább plántálják a tradíciót
                  és az Előkelő Butaságot. Értékük tehát annyi, mint egy bikáé; mint egy
                  lesoványodott, renyhe bikáé, amelynek már a csontjai is zörögnek.</p>
               <p>Sebestyén, aki a tisztelet és meghökkenés két malomköve között őrlődött, úgy
                  vélte, hogy Ferdinánd megőrült. Nem értette a Ferdinánd gondolatainak ezeket a
                  kusza és szörnyű kalandjait. Zavartan pislogott a boulogne-i erdő regényes
                  tavára, amelyen szépnyakú hattyúk és emberpárokkal megrakott ladikok szelték a
                  vizet. Hányszor olvasott erről a tóról, s most ott állott és a zörgő bikák
                  etimológiáján rágódott!</p>
               <p>- Önnek illetlen ötletei vannak - mondotta ki bátran. - Nem is tudom, hogyan
                  jutnak az eszébe.</p>
               <p>- Az ötletek fejlődnek - nevetett Ferdinánd -, mint a giliszták. Szerkezetük van,
                  mint egy mérlegnek vagy egy rugóra járó órának.</p>
               <p>Sebestyén öröm és szomorúság között hányódott. Az öröm a szép Párizsnak szólott, a
                  pompás hattyúknak, a francia elbeszélő irodalom e márkiktól hemzsegő csodás
                  erdejének, a különös Ferdinándnak s magának az életnek; szomorúsága a mondatoknak
                  szólott, amelyeket nem értett meg.</p>
               <p>- Még sohasem jártam, kérem, Párizsban - szólott mentegetőzve.</p>
               <p>Az ő b-i gondolatai úgy követték egymást, mint az ábécé betűi.</p>
               <p>Ferdinánd megértően fogta meg a karját. - Az embernek - kezdte magyarázni -, van
                  egy apró s meglehetősen szerény ötlete. Például itt van egy útszéli kis gondolat:
                  a butaság boldogság. Mi tagadás, maga is bután fest kezdetleges pőreségében. Az
                  ember tehát nekifekszik és átszereli egy kicsit. Mindenekelőtt elválasztjuk, és
                  széthúzzuk egymástól a két szót, s ezzel felhúzzuk az egész gépezet rugóját.</p>
               <p>“A butaság ... ... ... ... ... ... boldogság.”</p>
               <p>- Ebbe a megfeszített s rugalmassá vált hézagba most beleszerelünk néhány kereket
                  és csillogó alkatrészt. Mert hiszen minden csak szerelés kérdése. Még a
                  legfelsőrendűbb ötletnek is szerelési feltételei vannak. A gondolatok ritkán
                  teremnek úgy, mint a sarkantyúvirág. Meg kell dolgozni érte, mint egy órabéres
                  gépgyári munkásnak. Egy-egy csavart meg kell szorítani, a régi alkatrészekről el
                  kell távolítani a rozsdát, és be kell futtatni valami könnyen megszerezhető nemes
                  fémmel. Tehát:</p>
               <p>“A butaságnak van egy csiszoltabb formája, amelyet boldogságnak nevezünk.”</p>
               <p>- Figyelje meg Sebestyén - mondotta -, milyen olajozottan szaladnak most
                  egymásnak, s milyen fürgén csattan most a két régi, rozsdás szó, amelyek oly
                  irodalmiatlanul hevertek eddig egymás mellett az ócskaságok lomtárában: a butaság
                  és a boldogság.</p>
               <p>Sebestyén tétován igazította meg a nyakkendőjét.</p>
               <p>- Hiszen ez mélységesen kiábrándító, kérem - mondotta. - Így teremnek a nagy
                  gondolatok?</p>
               <p>- A legtöbb, barátom - biztatta Ferdinánd kedves mosollyal.</p>
               <p>Vissza kellett térniök a városba, mert akit vártak, nem jött el. A boulogne-i erdő
                  aszfaltos útján kocsik és kerékpárok suhantak el mellettük. A fák között lovasok
                  jártak. Sebestyén felüdülve nézte őket. A lelke szavak után nyúlt, hogy
                  kifejezhesse magát, de a szavak mind hidegek és rozsdásak voltak, mint az
                  ócskapiaci srófok.</p>
               <p>Ferdinánd, mintha megérezte volna a srófokkal való kellemetlen küzdelmét,
                  cigarettát nyújtott át neki.</p>
               <p>- Azt hiszem, ma jó hírt mondhatok a találmányáról.</p>
               <p>Kiértek a boulogne-i erdőből, és a széles út végén látszott a Diadalív
                  monumentális oldala. Az Avenue de Boia de Boulogne-on voltak. A zöld gyepről
                  feltörő vízsugarak szivárványosan játszottak a naplementében. A csodálatos
                  házsorokon mintha ezer vidám skatulya függött volna, mint kalitkákon az
                  etetőfülkék. Erkélyek voltak sárga és narancsvörös vitorlavászonnal letakarva.</p>
               <p>Sebestyén boldogan ült a helyén. Milyen kifejezhetetlenek ezek a párizsi tavaszi
                  alkonyok! A szíve megindultan vert. Az egyik platánfa alatt, ahogy lassan
                  elhaladtak mellette, feketerigó állott a gyepen. Lábát szétvetette, csőrét
                  mereven tartotta fölfelé és nyakát behúzta. Ferdinánd megállította a
                  kocsiját.</p>
               <p>- Hernyót nyelt - állapította meg. - Most megvárja, amíg leérkezik rendeltetési
                  helyére.</p>
               <p>A fecskékről kezdett beszélni, amelyeket gyerekkorában hálóval fogtak messze,
                  Levante-ban. Nem volt párizsi, és csak félig francia. Igen, megették a fecskéket.
                  Elhagyták a Diadalívet, és a Haussmann körút felé folytatták útjukat. Ferdinánd
                  a Földközi-tengerből kiugró halakról beszélt, amelyeket evezőlapátjával vert
                  agyon. S a kagylókról, és szivacsot meg kókuszdiót szállító hajókról. Egyszer
                  elbújt egy ilyen hajón a szivacshalmok alá, és három nap múlva Marseille-ben
                  kötött ki, szörnyen megéhezve. A matrózok akkor csúnyán összeverték.</p>
               <p>A csuklója fölött, ahogy kezét a kormánykeréken pihentette, Sebestyén valami régi
                  roncsolás forradását látta. Megkérdezte, hogy talán akkor sérült meg? Nem, szólott
                  Ferdinánd a cigarettája mellől, Verdunnél.</p>
               <p>Furcsa ember volt. Szabad óráiban dalokat írt a rádiónak: jégszekrények,
                  töltőtollak és szájápoló szerek kitűnő minőségét magasztalva. A péksüteményektől
                  sem riadt vissza, ügyes burkolásban adva tudtára a fogyasztóközönségnek, hol
                  fedezheti legelőnyösebben kifliszükségletét. Egyszer két ifjú és tapasztalatlan
                  mákos kifli - így kezdődött ilyenkor a történet, s a hosszú Ferdinánd rajta volt,
                  hogy ami bohó és gyanús finomságot ki lehet termelni egy hímnemű és nőnemű mákos
                  kifliből, azt maradéktalanul kitermelje.</p>
               <p>Sebestyén nem mindig értette a csacska és bujkáló értelmű irodalmat. Egyszer ezt a
                  néhány szót olvasta a Ferdinánd egyik vidám üzleti versében:</p>
               <p>“Mondhatom, Ön kitűnő színben van - szólt a herceg az r betűt megnyomva.”</p>
               <p>Még egyszer átolvasta, s az r betűt kereste. Aztán udvariasan figyelmeztette
                  barátját, hogy kifelejtette a mondatból az r betűt.</p>
               <p>- Szemfüles fickó - mosolygott Ferdinánd elnézően. - De gondolkozzék csak, nem
                  eredetibb így? A legközönségesebb herceg is megnyomhat egy létező r betűt. De
                  látja, itt az én költészetem titka: az én hercegeim olyan r betűket nyomnak meg,
                  amik nem léteznek.</p>
               <p>- Nem, ez nem elég világos nekem, Ferdinánd úr.</p>
               <p>- Megértem - bólintott akkor Ferdinánd -, megértem, Hektor úr. Maga egyenes
                  lélek, ragaszkodik hozzá, hogy az r betű meglegyen. De látja, én csak azt akartam
                  mondani, hogy sokan vannak, akik fontoskodó hangsúllyal és összevont szemöldökkel
                  olyan r betűket nyomnak meg előszeretettel, amik nem léteznek. Gondoljon arra a
                  sok fecsegőre, akik irodalomról és képekről locsognak kiállhatatlan közhelyeket.
                  Akik művészetről beszélnek ott, ahol nincsen művészet, és írói világszemléletről,
                  ahol az író legfeljebb üres söröspoharának szemléletében merül el.</p>
               <p>Jól emlékezett erre a beszélgetésükre. Azt mondta, Ferdinánd úr, nagy kár, hogy
                  költészetét a pékipar és jégszekrénygyárak szolgálatába állította. Ferdinánd
                  mosolyogva bólintott.</p>
               <p>- Miért ne rakjunk egy kis költészetet - kérdezte - a jégszekrényekbe is, miért
                  csak penetráns sajtokat?</p>
               <p>Mindig meglepték a Ferdinánd előkelő rögtönzései, amik veszedelmesen hasonlítottak
                  ahhoz, amit az emberek szellemességnek neveztek. Ferdinánd a maga kis irodalmi
                  drámáját - azt, hogy igazában csak igavonó volt s nem magasröptű sas -, ilyen
                  szellemi kenőcsök, meg csinos tapaszok alá rejtette. Összevissza locsogott, s
                  fújta maga köré, mint egy illatszóró, a finomszagú gondolatokat. De erre
                  Sebestyén csak később, sokkal később eszmélt rá. Amikor kinyílt már kicsit a
                  szeme, s Párizs erős Jupiter-lámpáinak tüzében nemcsak körvonalakat és
                  fényfoltokat, hanem részleteket és árnyalatokat is látott. A montparnasse-i
                  kávéház legendájában meglepődve figyelte, hogyan mosolygott, alakult az ötlet
                  jelentéktelen mikroorganizmusa énekes darabbá, milyen gyorsan oszlottak,
                  szaporodtak a sejtjei, s hogyan lett a lelkész megjegyzéséből egy vattaszakállú,
                  rokonszenves aureolás kávés, aki bölcsen osztotta rendelkezéseit, s vigyázott
                  arra, hogy fizetség nélkül senki se távozzék...</p>
               <p>A csöndes és előkelő Vendôme téren haladtak át, mindkettőjükön estélyi ruha volt,
                  s egyik közeli étterembe tartottak. Ferdinánd a jégszekrényről áttért az azték
                  kultúra fejtegetésére, s aztán kellemes hanghordozással Fleury bíborosról kezdett
                  beszélni. Nem, Sebestyén sohasem hallott Fleury bíborosról, de határozottan jól
                  érezte magát, hogy Ferdinánd Fleury bíborosról beszél. Akkor már elköltözött
                  abból a névtelen és szerény szállodácskából, ahová Párizsba érkezésekor
                  takarékoskodva megszállott. Drágább szálloda volt, jóval drágább, mint az előző,
                  de a Ferdinánd egyik odavetett megjegyzésén elgondolkozva, maga is úgy látta, hogy
                  pompás várakozásainak küszöbén, amikor olyan biztatóan kezdenek bontakozni
                  találmányának üzleti körvonalai, sehogy sem illik bele egy névtelen hotelecske
                  félhomályába, amelyben kötényesen, gallér nélkül és nemezpapucsban mászkál a
                  szemfüles gazda, csepegő vízcsapokra és hátralékos bérlőkre vadászva. A fekete
                  ruhában a csillogó étterem márványos lépcsőin felhaladva, határozottan érezte,
                  hogy sorsa erőteljes fordulatot vett. Talán sohasem fog visszatérni a Kék Golyó
                  pultja mögé, hogy vaselicum albumot kenegessen az apró és hengeres fadobozokba.
                  Ferdinánd odavárta az étterembe a menyasszonyát is, akit Sebestyén már ismert.
                  Finom hölgy volt, Sebestyén meghatottan gondolt a társaságára.</p>
               <p>- Azt hiszem - figyelmeztette Ferdinánd -, nem fog ráismerni. Azóta ugyanis
                  menyasszonyt változtattam.</p>
               <p>Beismerte nyomban, hogy rút dolog ez nála. Nem tud kitartó lenni. A legtöbb ember
                  megkapaszkodik valami szerelembe, s addig lóg rajta, addig nyüvi és használja,
                  amíg kopott, szegényes ronggyá nem válik. A szerelem nem bírja a hosszas
                  használatot. Olyan, mint a papírszalvéta, az ember megtörli vele a száját, és nem
                  gondol rá, hogy majd máskor is előveszi. Igen, beismeri, tette hozzá, hogy ez úgy
                  hangzik, mint valami aljasság. Talán az is, a természet aljassága. A szavakra,
                  ajánlotta Ferdinánd, vigyázni kell, mert az emberek nem tudnak bánni velük. Elsül
                  a kezükben, és magukban tesznek kárt. Megjegyezte azt is, hogy az ember, amikor a
                  tükörbe néz, azt hiszi, hogy a képmását látja. Holott a tükörből igen sokszor
                  valami gazfickó néz vissza ránk, csak nem vesszük észre.</p>
               <p>- Ön, Ferdinánd úr - mondta neki Sebestyén -, szkepszisre hajlamos.</p>
               <p>Ferdinánd bólintott s azt felelte, hogy általános szkepszisben fog meghalni.</p>
               <p>- Ön talán szepszist gondol? - jegyezte ő meg. Hosszú barátja nevetni kezdett.
                  Igen - felelte barátságosan, ideje már, hogy felhagyjon szójátékaival, amik őt
                  magát is émelygéssel töltik el, mint a romlott pástétom.</p>
               <p>Később egy ezüstbrokátos hölgy lépett a terembe. A zenekar éppen a Hetedik
                  Szimfóniát kezdte játszani. A fiatal, szőke nő mögött pincérek jöttek, egyik a
                  másik után, dallamosan lépkedve a zene ütemére. Ferdinánd szerint úgy hatott az
                  egész, mintha a nő elöl a Hetedik Szimfóniát hozta volna, mögötte a pincérek más,
                  tömörebb szimfóniát, ezüsttálakban és porcelánokban. Pecsenyéket, rákokat,
                  sajtokat. Az ezüstbrokátos hölgy az asztalukhoz lépett.</p>
               <p>- A menyasszonyom - mutatta be Ferdinánd. - Azelőtt táncolt.</p>
               <p>Sebestyén elragadtatva ugrott fel. Milyen nagyszerű volt! Bemondta a maga nevét,
                  és lelkesen foglalt helyet a nő mellett. Úgy vélte, hogy illendő dolog lenne, ha a
                  táncról beszélgetne s ezért megjegyezte:</p>
               <p>- A táncot, ha jól emlékszem, Terpsichore találta fel...</p>
               <p>És Ferdinánd, megdöbbenésére, salátáit rágva egykedvűen mondta:</p>
               <p>- Marhaság... A fontos az, Hektor úr, hogy ne nyomkodja majd az asztal alatt a
                  Marié lábát.</p>
               <p>Ő elképedt. A nőre nézett, aki kedves mosollyal igazította a haját. Aztán lassan
                  megértette, hogy bármit is mond Ferdinánd, nem szabad komolyan felfogni.
                  Megütődését vidámság váltotta fel és figyelmeztette hosszú barátját, hogy a
                  talpbőr nem jó hővezető. Ha ő magára akarja vonni egy nő érdeklődését, akkor nem
                  dörzsöli hozzá a cipőtalpát. Ferdinánd úr talán hozzádörgöli? Ferdinánd
                  mosolygott. Mi tagadás, felelte, megtette néhányszor. Aztán rájött arra, hogy
                  jobb, ha az ember ékszert küld.</p>
               <p>A menyasszony sértődötten tette le a villát. Neki Ferdinánd csak a lábát
                  dörzsölte. Aztán megérkezett a szabadalmi ügynök. A fején hátulról előre
                  kunkorodott a haj. Ferdinánd kakaduhajúnak nevezte, s megjegyezte róla, hogy
                  szereti a fametszeteket, és ritkán mond igazat. A kakaduhajú zajosan enni
                  kezdett. Ferdinánd megkérdezte a gyógyszerésztől, hogy mit tart az olyan
                  emberről, aki hangosan szürcsöli a levest, és nem tudja, hol fekszik Borneo
                  szigete. Felelni akart Ferdinándnak, de előbb, szokása szerint, megigazította a
                  szemüvegét, és azt mondta, hogy ami a kérdést illeti, azt úgyszólván nem lehet...
                  helyesebben szólva...</p>
               <p>Ferdinánd mosolygott.</p>
               <p>- Helyes, Hektor úr - szakította őt félbe. - Ön nagyon rendes ember. A rendes
                  embernek nem jut soha semmi szokatlan az eszébe s nézeteit rendszerint úgy kezdi,
                  mint ön... “Ami a kérdést illeti, azt úgyszólván és helyesebben szólva...” A
                  rendes ember az állam talpköve, s az a megtisztelő feladat hárul rá, hogy vagyont
                  gyűjtsön, karbantartsa az emésztőszerveit és ápolja az általános erényeket, mint
                  például az adófizetést, a mások házasságtörése felett való felháborodást és a
                  befőttek téli eltevését. A rendes ember, ha szép hegycsúcsot vagy csinos
                  színésznőt lát, egy jelzővel mindig többet mond a kelleténél.</p>
               <p>Ő vidáman hallgatta a tréfás vázlatot. Cigarettára gyújtott. Egy kis pernye az
                  asztalkendőre hullott és apró, fekete lyukat égetett benne. Az ügynök most
                  ránézett.</p>
               <p>- Ön jó munkát végzett, Hektor úr - szólalt meg röfögve.</p>
               <p>Ő azt hitte, hogy találmányáról beszél és elpirulva, szerénykedve hárította el a
                  dicséretet. Aztán megkérdezte, hogy úgy látja, érdemes vele foglalkozni?</p>
               <p>- Mivel? - röffentette az ügynök. - Ah, úgy... a találmánnyal... No,
                  természetesen! Nagyon is érdemes. Hallom, ön felfedezését egy balesetnek
                  köszönheti. Maga berúgott, leesett és feltalálta ezt a micsodát. Egy bécsi
                  polgárnak daganat nőtt a fejére s feltalálta a cilindert...</p>
               <p>Boldoggá tette a kissé faragatlan elismerés. Csak később, sokkal később tudta
                  meg, hogy az ügynök nem a találmányát dicsérte meg, hanem azt a kerek lyukat,
                  amelyet ügyetlenül az asztalkendőbe égetett...</p>
               <p>Ránézett a teleírt ívekre. Mit írjon még Papaverinnek? Üdvözölje Ilonát? Az Ilona
                  képe elhalványodott az emlékezetében. Megírja, hogy milyen kegyetlen baleset
                  érte?</p>
               <p>Szerette a hosszú leveleket, sok hosszú levelet írt már. De csuklója s ujjai most
                  nem bírták tovább a munkát. Befejezte a levelet és borítékba tette.</p>
               <p>Valahol a folyosó végén tompa csengő szólott. Később bejött az ápolónő, s közölte
                  vele, hogy újra röntgenezni fogják a vállát.</p>
               <p>- Talán megússza műtét nélkül is - tette hozzá.</p>
               <p>Aztán újra magára maradt az oszlop mögött, a nagy terem féregnyúlványában és
                  hallgatta a betegek körülményes köpködését, zsörtölődését és káromkodását. Egy
                  kékesszürke, sivár fal volt minden látvány, amely elébe tárult. Egy sima fal,
                  hét-nyolc méter magas és talán tíz méter széles. Sem ablaka, se ajtaja nem volt.
                  Félálomban meresztette szemét erre a kietlen mozilepedőre, amelyen arcok,
                  éttermek és párbeszédek úsztak el előtte. Fáradt volt, s nem küzdött a tovasuhanó
                  képek ellen. Aztán hirtelen kiragadták a félhomályos moziból, tolóágyra emelték
                  és nesztelen gumikerekeken elvitték a röntgenezőbe.</p>
               
            </div>
            <div type="chapter">
               <head>V</head>
               <p>Mégis megoperálták, és az éjszakái meglehetősen cudarul teltek. Jól
                  belerögzítették a fél oldalát valamibe, s így természetesen a másik felét sem
                  tudta mozgatni. A teremből néha átsétált valamelyik sovány nyakú, borotválatlan
                  beteg a félreeső teremnyúlványba, lenézett a mozdulatlan, sárga gyógyszerészre, és
                  pipaszárlábain lassan visszasétált a társai közé. Odaát köpőcsészék koccantak,
                  majd szidalmak keltek szárnyra, s egy-egy reszelő, nyálkacsomós torok nevetése. A
                  kékes nagy falon fordított árnyak úszkáltak, aztán észrevétlenül mozgásba jött a
                  vetítőgép és Sebestyén megint ott látta magát a falon, vadgalamb színű kesztyűben,
                  finom pálcával és bőséges vidámsággal. Szorgalmának mintegy öngyümölcseként
                  lelkesen rótta Párizs végtelen kilométereit. Kezében volt a térkép, és rajongva
                  nézte a hömpölygő utakat. Nézegette a Szajna-parti könyvócskaságokat és régi,
                  rossz metszetek vastagcombú, de lehetetlenül mikroszkopikus lábú táncosnőit. A
                  Diadalív lapos tetőzete alatt felfedezett egy múzeumot, amely a hatalmas építmény
                  száz év előtti tervpályázatait mutatta be. Kedvtelve nézegette a régi
                  elképzeléseket, s a nagyszerű kőkapu rajzai körül elterülő egykori mocsarakat.
                  Igen, a csodás téren valamikor kusza bokrok és mocsárral telt gödrök terültek el.
                  Az emberi alkotás ereje és szépsége elégedettséggel töltötte el. S Papaverin, ez
                  a szegény és töppedt epezacskó még azt mondja: “Zsákutca, Sebestyén kolléga,
                  zsákutca a neve a hollétünknek.” Gondolatainak hátterében a láthatatlan
                  gáncsoskodó körvonalait mindig Papaverin szedte magára. Most is minduntalan
                  felbukkant vackorfejével, de most Sebestyén idézte maga elé, hogy a szemébe
                  nevethessen.</p>
               <p>- Nos, Papaverin úr, ehhez például mit tetszik szólani... Ehhez a kis viskóhoz
                  itt... vagy ehhez az áruházhoz itt a Szajna közelében...</p>
               <p>Kitaposott ösvényen kullogó emberek a hangyát állítják elénk követendő példának.
                  Túlhaladott dolog - állapította meg a gyógyszerész lelkesen. - Az ember különb
                  hangya.</p>
               <p>Bízott az emberi szellem tökéletesedésében s az elfogultságok kihalásában. Egy
                  kis átmeneti téboly ráncigálja a társadalmakat, felborult néhány fogalom, és a
                  nyakát szegte néhány ige, ahogy lelökték alapzatáról. Az előítéleteket új és
                  kegyetlenebb előítéletek váltották fel, az ember igazában nem tudja, hogy
                  hányadán van önmagával és a körülötte zsibongó áradatokkal. Magával fogják-e
                  ragadni az áradatok vagy kilökik magukból... Igen, istentelenül megrázták a nagy
                  tartályt, s ami zavaros üledék volt benne, az most mind a felszínen úszkál.
                  Képzelete eljátszogatott azzal az ábránddal, hogy megint csak a jó és egészséges
                  dolgok fognak felszínre jutni, s a sár hosszú időre, talán örökre, lerakódik majd
                  a fenékre. Nem kételkedett benne, hogy elmúlnak a henye jelszavak is és újra a
                  munka és tisztesség fog diadalmaskodni.</p>
               <p>- Diadalmaskodni fog - ütötte a vasat otthoni vitáik során játszi fölénnyel.
                  Persze, Papaverin és a sörétes ujjú fogorvos kinevették túlságosan is egyszerű
                  hitéért. De nem sokat adott rájuk. Hiányosan képzett, illetlenül böfögő emberek
                  voltak. Papaverin azt tartotta, hogy “nem érdemes vacakolni”, meg hogy “ez is
                  csalás, meg amaz is csalás, Sebestyén kolléga, legjobb hát a fészkes fenébe hagyni
                  minden okoskodást”. S ha ő arról beszélt, hogy vannak még jóhiszemű eszmények a
                  világon, amik előtt meg fog hajolni a jövő társadalma is, a fogorvos kacarászni
                  kezdett. “Gyól van, Sebkárjakhek úr. Egy pipadohányt nem adok a maga jövendő
                  társadalmáért. Mit ér nekem az a társadalom, amelyben már nem én eszem a töltött
                  káposztát orjával?”</p>
               <p>A töltött káposzta, mint világszemléleti segédeszköz, mint prizma! Szerfölött
                  jellemző!</p>
               <p>Többször fölsétált a La Galette környékére, hogy szemügyre vegye a különös utcákat
                  és Párizs legrégibb szélmalmát. A Szajna-parti könyvárusok régi metszeteiből
                  tudta, hogy a Montmartre kis kúpjain egykor szorgalmas szélmalmok kerepeltek. A
                  domboldal kanyargó útjain párizsi polgárok noszogatták búzászsákkal megrakott
                  öszvéreiket. Odalent látszottak a bástyák, házakkal beépített hidak, s előttük
                  kövér, elrajzolt lovak fickándoztak.</p>
               <p>Benézett a Szent Lajos szigetének kis vidéki utcácskáiba, elgyalogolt a
                  katakombákig, s boldogan nyomogatta szemüvegének nyergét. A Rue Chappe-on egy
                  napsütéses, kedves utcában, a Clichy bulvár mellett, kapirgáló tyúkokat látott.
                  Megfordult egyszer a Csarnokok közelében egy szűk kis utcában. Szörnyű bűz vágta
                  orron. Minden üzletben borjúcsülköt árultak. Az egyik üzlet fennhéjázva hirdette,
                  hogy 1840-ben alapították. Ki is írta ajtaja fölé hatalmas betűkkel: “A Nagy
                  Csülökforráshoz...”</p>
               <p>Senkije sem volt, ismeretségre nemigen tett szert, magányosan rótta Párizs
                  végtelen kilométereit, s ha estére megfájdult a sarka, beült valami kis
                  filmszínházba a Szent Jakab tornyával átellenben, vagy a Porte St. Martin
                  közelében. Jól érezte magát a recsegő zsöllyében. Pihent és kissé magához tért a
                  meglepő ütésektől, amiket Párizs nagyszerűségei a fejére mértek. Mert ezekben a
                  kis katlanokban gyerekesek és együgyűek voltak a filmek, satnya ábécéje volt ez a
                  mozi magasabb iskolájának, nem volt nehéz az embernek fölébe kerekedni és
                  megnyugodni kissé abban a tudatban, hogy akad itt is bárgyúság rogyásig. A forró
                  celluloid-bűzbe elkeveredett a cigaretták bőséges füstje. Mindenki kettőzött
                  szorgalommal okádta itt a dohányfüstöt, szemével a vásznat figyelte, keze meg egy
                  nő derekán vagy combján pihent. Megesett, hogy mindkét keze üzemben volt, jobbról
                  is, balról is, mintha valami zongora billentyűin mélázna. Aztán kiözönlöttek az
                  utcára, s sodródtak, mint kis csatornák a lázas és nyugtalan folyóba, az utak
                  zsibongó hömpölygésébe. Milyen hosszú és magányos volt az út a Porte St. Martintől
                  a Luxembourgig! Végig a néma Sébastopolon. Szemével a végtelenbe vesző lámpafüzért
                  követte. Átment a folyón, s éjfél után végre elégedetten megmosta fogát, bebújt
                  pizsamájába és ledőlt az ágyába. A magányosság időnkint érezhetően körülvette,
                  körülfogta csendjével és árnyékaival. Felkereste Ferdinándot, aki rendszerint
                  azzal fogadta, hogy a kakaduhajú megint újabb költségekért nyaggatta.</p>
               <p>- Hát adunk neki, Ferdinánd úr - jelentette ki ő határozottan. - Hiszen azt
                  mondta, érdemes az üggyel foglalkozni.</p>
               <p>- Ah - mosolygott Ferdinánd, bebújva hosszú nadrágjába, mert olykor csak este
                  ébredt - maga hiszékeny ember, Hektor úr... A szavak súlytalanok, s arra valók,
                  hogy becsapjuk vele azokat, akik be akarják csapatni magukat...</p>
               <p>S miután átvette a pénzt, rendszerint valami sürgős megbeszélése vagy próbája
                  támadt. Elfütyölte Sebestyénnek legújabb szerzeményét, Fleury bíboros különös
                  minisztertanácsáról, amelyen a király szolgái is részt vettek, vagy arról, hogyan
                  vitte valaki a szabadalmi hivatalba találmányát egy új csókfajtával
                  kapcsolatban:</p>
               <p>S vitte loppal csókja titkát</p>
               <p> És kereste a titkárt...</p>
               <p>És Sebestyén olyankor újra magára maradva a párizsi langyos éjszakában s alvásra
                  képtelenül a gyönge láz miatt, amely tagjaiban zsongott az élmények és örömök
                  lelkes sokaságától, befordult egy kicsi bárba, a Quai de la Mégisserien vagy egy
                  még kisebbe a Jean Lantier sikátorában s állva, mint a többi látogató, megivott
                  egy pohár jeges narancslevet. Vadgalambszínű kesztyűje kilátszott kabátja
                  zsebéből. Pálcája nyakát ezüstszálakból font gyűrű vette körül. Tudta már, hogy
                  fél frankot kell otthagynia borravalónak az asztalon, s az a tudat, hogy ezt is
                  tudja már, vidámsággal töltötte el.</p>
               <p>Kellemes előérzetei voltak és visszatért szállodájába.</p>
               <p>*</p>
               <p>Most is érzett valami lázat, de ez nem volt hangulati láz vagy az izmok
                  petyhüdtsége, hanem igazi hőemelkedés. Nézte az árnyékba borult falat, s hallgatta
                  az elsuhanó gépkocsik neszét. Az éjjeli nővér három nap óta nem nézett be hozzá.
                  Jó volna, ha bejönne - gondolta. Szeretett volna megmozdulni, de a fájdalom, mint
                  egy durva fegyőr, rögtön nekiszögezte szuronyát, ha mozdulni mert. Három nap óta
                  senkivel sem váltott szót. Az orvos, bravó, bravó kiáltással dugta be fejét, de
                  csak félig, a szakálla már nem is látszott, s már bokázott is tova sebesen. Néhány
                  friss műtéten átesett beteg lefogta a nappali ápolónő minden idejét. Hánytak,
                  fogni kellett a pulzusukat, máskor meg a lábukat. Az egyik folyton nevetett
                  fájdalmában, mint egy fenyegető hiéna. Ezek a kis részletek, s agyának hozzáfűződő
                  képei elszórakoztatták egy darabig, de a nagy kórházi egyvelegből hamarosan már
                  csak a hányások kínos prímhegedűjét hallotta. Miért hánynak annyit? - tűnődött
                  magában.</p>
               <p>A nagy mozilepedő elsötétedett. Künn az udvaron is elaludtak már a lámpák.
                  Kibírhatatlan szomjúság gyötörte. Ha jeges narancslevet kaphatott volna! Az
                  éjjeli szekrényre, majd az ágy fölé pillantott, a csengőt kereste. Úgy emlékezett
                  rá, hogy az éjjeli szekrényen kis csengőgombot látott. Jobb kezével a keresésére
                  indult. A bemázolt pléhlapon nyoma sem volt semminek. Csak az üres vizespohárba
                  ütődött az ujja.</p>
               <p>- Az ördögbe is - sóhajtotta. Régi, előkelő szállodai szobájával tévesztette
                  össze ezt a szomorú féregnyúlványt. Ott volt csengője...</p>
               <p>De azóta, jócskán elmúltak a hónapok...</p>
               <p>Gépiesen tovább keresgélt. A szomjúságtól, a kíntól kiütött a veríték a homlokán.
                  Ujjait egy meleg tenyér szorította össze. Várt néhány pillanatig, aztán
                  odafordította a fejét.</p>
               <p>- Nővér... Ha tudná milyen átkozottul szomjas vagyok... Dél óta szomjazom...</p>
               <p>Lehunyta a szemét, s talán egy fél perc sem telt el, a langyos tenyér a feje alá
                  nyúlt, s száját a pohár hideg pereme érintette.</p>
               <p>- Így - súgta a nővér -, s most a homlokát is letörüljük... Senki sem nézett maga
                  felé?</p>
               <p>- Senki... Nem vagyok komoly beteg... Ellenkezőleg, én vagyok az a bizonyos
                  mulatságos alak, akiről az újságok is írtak... Bizonyára olvasta, nővér.</p>
               <p>- Halkan - súgta az ápolónő. - Nem olvastam. Mondták.</p>
               <p>A keze lassan törölgette a gyógyszerész homlokát.</p>
               <p>- Igen - folytatta Sebestyén -, sok szörnyűséget összefecsegtek. Még Jozefint is
                  bevonták a dologba... Jozefint - tette hozzá magyarázólag -, az exmenyasszonyomat.
                  Pedig ki tudja, hol van már Jozefin...</p>
               <p>- Mi történt vele?</p>
               <p>- Elment - intett Sebestyén.</p>
               <p>Az ápolónő megigazította a párnáját. S ahogy Sebestyén fölé hajolt, azt kérdezte
                  suttogva, hogy hol ismerkedtek meg.</p>
               <p>- Itt, Párizsban... Az Orléansi kapu közelében... - Fölemelte a kezét. - Nem, ne
                  higgye, hogy megszólítottam... Csak felrúgtam véletlenül egy olajképet, amelyet
                  Jozefin az autóbuszra várva a lámpaoszlophoz támasztott...</p>
               <p>- Halkabban - intette az ápolónő.</p>
               <p>- Fel akartam emelni, de Jozefin is utána nyúlt, s én a kezét fogtam meg. Elhiheti
                  nővér, nem szándékosan. Jozefin mégis nagy patáliát csapott. Mondhatom csúnyán
                  lehordott. Azt kérdezte, hány dioptriás a szemüvegem, s mért nem keresek fel egy
                  ügyes szemorvost. Én biztosítottam, hogy korántsem a dioptriák. Csak
                  elgondolkoztam egy kicsit. No csak ez kellett. Hogy mire jó az okos embernek
                  elgondolkozni az utcán?... Alaposan megmosta a fejemet. Láttam, nála is van egy
                  kép, s hirtelen futásnak ered vele. Az út közepén megfordul, és odakiáltja nekem,
                  hogy mit bámulok, miért nem hozom a képet. Fölemeltem a képet, és követni akartam,
                  de mire sikerült utolérnem, a társaskocsi elindult és Jozefint a faképnél hagyta.
                  Természetesen ezért is én voltam a hibás... Azt ajánlottam, várja meg a következő
                  autóbuszt. Nevetett. Hogy megkergültem? Reggel hatkor megy a legközelebbi. Gyalog
                  nem mehet? - kérdeztem. Huhogni kezdett. Akkor hát egy taxit. Majd, ha megkapja az
                  örökségét, felelte gúnyosan. Erre aztán megkértem, hogy én kísérhessem haza.
                  Megállítottam egy kocsit és hazakísértem. Hát így ismerkedtem meg vele... -
                  Elhallgatott és újra ivott.</p>
               <p>- És merre lakott? - kérdezte a nővér barátságosan.</p>
               <p>- Nem is tudom... Elfelejtettem megkérdezni, és Jozefin sohasem mondta meg...
                  Valami festővel lakott együtt. Nem lehetett valami zajos jelenség. A kép,
                  amelyet fellöktem a lábammal, egy fél liter vörös bort ábrázolt egy ferde
                  asztalon, amennyire a gépkocsi lámpájánál megállapíthattam. Nem értek a
                  képekhez, de úgy láttam, hogy az a fél liter vörös bor fittyet hány a fizika
                  törvényeinek, mert szabály szerint le kéne esnie arról a ferde asztalról. De hát
                  nem esett le... Lehet, hogy talán festőileg így kellett lennie, nem értek hozzá...
                  Ferdinánd, akiről már beszéltem, azt mondja, hogy a képek mindig csak azt fejezik
                  ki, amit a festők ki tudnak fejezni, és sohasem azt, amit ki szeretnének fejezni.
                  Kit ábrázol például egy modern arckép? Azt, feleli a kérdésre Ferdinánd - akihez
                  legkevésbé hasonlít. Mindenki gyanús, mint a detektívregényekben, csak a tettes
                  nem. Azaz a modell...</p>
               <p>Az ápolónő mosolyogva bólintott.</p>
               <p>- És Jozefin? - kérdezte. Sebestyén legyintett.</p>
               <p>- Azt kérdeztem tőle, ő festette-e azt a fél liter vörös bort. Azt felelte, hogy
                  ilyen együgyűséget ő nem fest. A kép a Michel remekműve. Michel meg, tette hozzá,
                  az Úristen remekműve. Nagyobb csirkefogót nem is alkothatott volna. Megkérdeztem
                  tőle, ki az a Michel és csirkefogásának mik a tünetei. Röstelkedés nélkül
                  kirukkolt vele. Michel a barátja, mondta. Iszik, más nőket szeret, és
                  retteneteseket hazudik... Szabad még egy kis vizet, nővér?</p>
               <p>(Igen, a Jozefin barna homloka mögött fürge és csintalan agyvelő lakozott.
                  Mozdulatai szertelenek és elképesztőek voltak, a hangja olykor fényes és lágy,
                  mint a gubóról frissen lefejtett selyem, máskor meg egy kofa érdessége horzsolta
                  az ember fülét, s Jozefin érthetetlenül ilyenkor volt a leggyermekesebb.)</p>
               <p>- Fárasztja a beszéd? - kérdezte az ápolónő.</p>
               <p>- Nem - intett Sebestyén. - Csak arra gondoltam, hogyan ült Jozefin ott a taxiban.
                  Észre sem vettem, hogy elhagytuk Párizst, s fák futnak mellettünk az országúton.
                  Egy benzinállomás mellett egy tarka bárt láttam. Jozefin megállította a
                  gépkocsit. Azt mondta, hogy megszomjazott. Valami jeges és átlátszó italt
                  rendelt. Láttam, hogyan hűsölnek gyerekes fogai a jeges folyadékban. Aztán
                  megkérdezte, hogy rendelhet-e szalámit. Gyöngéje volt a szalámi. Kicsipkedte
                  fehér kockáit, négyrétre hajtotta, és kéjesen átharapta. Az egyik szeletről
                  kijelentette, hogy egy bizánci pátriárcha mozaikjára emlékeztet. Nagyon szomjas
                  lehetett, egymás után hajtotta fel a titokzatos tartalmú poharakat. Michel úgy
                  látszik megoldatlan problémája volt, több ízben disznónak nevezte. Az ital
                  édeskés és erős ízt adott a stílusának. Azt kérdezte, micsoda szépség is
                  lakozhatik egy olyan férfi lelkében, aki egy messzely rossz bort pingál egy
                  képtelen asztalra. A képeket, tette hozzá sírva, el akarta adni, de a kutyának
                  sem kellettek. Művész az ilyen ember? Azt feleltem neki, hogy a kérdésben nem
                  vagyok eléggé tájékozott. A művész szemének úgy látszik, különös látószöge van,
                  amely a lovakat olykor gyapjas juhok vagy elgörbült gázcsövek alakjában vetíti
                  vászonra...</p>
               <p>Amikor beszálltunk újra a gépkocsiba, Jozefin blúzának zsebéből egy tarka
                  szalvétát láttam kibugyogni. A vendéglőből hozta magával. Leszálltam és kifizettem
                  az árát. Azt kérdezte tőlem, hogy valami rosszat tett talán? Michel sohasem
                  illette szemrehányással, ha ellopta a szalvétákat... Egy kicsit laza és aggasztó
                  jelenségnek találtam. Megkérdeztem, hogy tulajdonképpen mekkora utat kell
                  megtennünk? Összesen huszonnégy kilométer, felelte. Ez meglepett. Nem rajongtam a
                  szövevényes kalandokért. Vissza is kell jönnöm. Az negyvennyolc kilométer.
                  Takarékos beosztással éltem mindig. Jozefin meg folyton nevetett. Mámoros volt, s
                  egyre azt kiáltotta, hogy nekem fogalmam sincs arról, milyen nagy disznó az ő
                  Michelje. És hogy ezzel szemben én milyen kedves és derék alak vagyok. Dicsért, s
                  ez jól esett, bár nem értettem meg, miért folynak dicséret közben a könnyei. Aztán
                  egy terméskőből összerakott öreg épület előtt állottunk meg. No hálaistennek,
                  gondoltam. Az épület bejáratához hatalmas kőlapok vezettek. A közelben valami
                  bástyát láttam a holdfényben. A ház olyan volt, mintha találomra rakták volna
                  egymásra a köveit, minden ragasztó habarcs nélkül, s csak azért nem dőlt össze,
                  mert felülről nyomta a súlyos cseréptető. A sofőr leugrott, átvette a képeket és a
                  kezét odanyújtotta Jozefinnek, hogy átsegítse az árkon, amely a kocsit a házhoz
                  vezető ösvénytől elválasztotta. Jozefin elfogadta a feléje nyújtott kezet.
                  Nevetve ugrott át az árkon. Aztán megfordult, a sofőrre nézett, elsikoltotta
                  magát, és hanyatt-homlok berohant a házba. A sofőrre néztem. Rosszbőrű, rövidorrú
                  ember volt, amennyire a holdfénynél megállapíthattam, de semmi egyebet nem láttam
                  rajta. Beléptem a házba. Sötét volt, valami rozoga falépcső recsegett a lábaim
                  alatt. Odafenn, az emeleti helyiségben Jozefin szinte úgy üvöltözött, mint egy
                  tébolyult. A sötétben tapogatózva követtem az emeletre. A helyiség műteremféle
                  lehetett, a falai görbék voltak, és az erkélyen beeső holdvilág fehér mésszel
                  vonta be őket. Kiderült, hogy Jozefin azért ijedt meg a sofőrtől, mert lepra
                  nyomait ismerte fel az arcán. Levetette magát egy rosszrugójú kerevetre és zokogni
                  kezdett. Majd minden átmenet nélkül kinyújtotta a kezét, s az erős holdfénynél
                  egy darabig mereven és lélegzetvisszafojtva vizsgálgatta. Ezt a kezét fogta meg a
                  sofőr. Borzasztó - suttogta és olyan kétségbeesett arcot vágott, hogy
                  megsajnáltam. Azt mondta, nem fogja túlélni. A hangja minduntalan elcsuklott a
                  sírástól. Hogy belehal, ha a betegség baktériumai, amelyekről néhány nap előtt
                  olyan szörnyűséges dolgokat olvasott, megfertőzték. Eszébe jutottak a
                  lepraszigetek megcsonkítottjai, akiket örökre elszakítottak övéiktől... Látta
                  egyszer régen egy oktatófilmen... Inkább beugrik a Szajnába, kiáltotta...
                  Nyilvánvaló volt, hogy bő és gyors képzeletét az ital fokozott működésre
                  serkentette, és a néhány nap előtt olvasott cikk élménye teljes gőzzel támadt rá
                  ellenállásra képtelen képzeletére. A legegyszerűbb az lett volna, ha felhivatom
                  a sofőrt. De ez akkor nem jutott az eszembe. El is felejtkeztem róla, s minden
                  igyekezetem oda irányult, hogy Jozefint megnyugtassam. Vacogtak a fogai, és
                  mindegyre azt kiáltozta, hogy őt is mindenki cserben fogja hagyni, és elhurcolják
                  majd valami magányos szigetre. A kereveten feküdt és sírt. Azt mondtam neki, hogy
                  bohóság az egész, mert hiszen nem minden érintés jelent szükségszerűen
                  fertőzést, s ha a sofőrön valóban észrevehetők volnának a betegség nyomai, azt
                  bizonyára már más is észrevette volna, és nem folytathatná a foglalkozását...</p>
               <p>- Csak nagyon sokára sikerült megnyugtatnom. Bizonyítékokat akart... Azt
                  kérdezte, be tudom-e bizonyítani, hogy őszintén beszélek, s nemcsak azért, hogy
                  megnyugtassam őt? Természetesen, feleltem. Fölemelkedett a rozoga díványról, és
                  hirtelen abbahagyta a sírást, keményen azt kérdezte tőlem, hajlandó vagyok-e
                  bizonyítékát adni annak, hogy ő nem eshetett semmiféle fertőzésnek áldozatául?
                  Mosolyognom kellett. Igen, mondottam. Ha tudna ilyen bizonyítékot, kész vagyok
                  vállalni a bizonyítást...</p>
               <p>Sebestyén megakadt s az ápolónőre nézett.</p>
               <p>- Azt hiszem - folytatta habozva -, nem követek el semmi férfiatlanságot, ha
                  elmondom a folytatását is... Jozefin azt kívánta, hogy csókoljam meg a kezét, azt,
                  amelyet a sofőr megfogott. Megcsókoltam. De a kezével - érvelt tovább Jozefin
                  makacsul - első ijedtében a szájához kapott. Meg merném csókolni a száját is?</p>
               <p>Természetesen, feleltem neki...</p>
               <p>Igen, aztán megcsókolta Jozefint. Kegyetlen élességgel emlékezett arra a
                  kalandos, erősen filmszerű éjszakára. Érezte, hogyan indult el a Jozefin szája,
                  hogy elősegítse a kockázatosnak hitt vállalkozást. Most is érezte még a
                  cigarettapapír-vékonyságú kelme alatt a fiatal test nyugtalanító szépségét.
                  Szemüvegét talán befutotta a pára, semmit sem látott. Csak a Jozefin lélegzését
                  hallotta. Keze a Jozefin gerincén pihent. Hirtelen ébredő gyönyörrel figyelte a
                  mell apályának és dagályának riadt játékát. A Jozefin forró és sós szája mohón
                  menekült hozzá. Háromszor csókolta meg és a harmadik csók meglehetősen hosszúra
                  nyúlt. A holdfényben állottak, mert a villanyt a házigazda házbérhátralék miatt
                  kikapcsolta. Régi kőzetekbe nyomódik úgy bele csigák körvonala és rovarok szárnya,
                  ahogy belenyomódott emlékezetének forró anyagába a Jozefin akkori arca. Mosoly
                  terült el rajta. Olyan volt ez a mosoly, mint egy éteres álarc. Emlékezett a
                  félhomályos szobára is, a görbe falakra. Az asztalon még nedves cseresznyemagok
                  ragadtak a tenyeréhez. A széken egy csomag hevert, női szandál dugta ki belőle az
                  orrát. Az erkélyen át néhány gyárkémény látszott, és túl a domboldalon egy
                  mészbánya csipkézett fehér foltja rikított. Jozefin elengedte őt, és a nyitott
                  erkélyajtóhoz lépett. A két ajtófélfát fogva, sokáig állott mozdulatlanul az éles
                  holdfényben. Árnyéka végignyúlt a padlón. Meglehetősen álomszerűen hatott mindez.
                  Valami mámor hintáztatta. Bódultan ringott ide-oda, a valóságból valami kékes
                  álomba, s onnan megint vissza a valóságba. Jozefin hirtelen megfordult. Nevetett.
                  Hogy milyen mókásan begyulladt a jó öreg bacilusoktól. De Hektor úrnak most mennie
                  kell, az a semmirevaló Michel alighanem hamarosan hazabotorkázik valamelyik
                  cselédlány-szeretőjétől. Hektor úr várjon rá Párizsban, ha akar. Majd értesíteni
                  fogja. Michelt, ezt az önző malacot, aki annyira megkeseríti az életét, rövidesen,
                  talán már napok múlva faképnél fogja hagyni...</p>
               <p>Aztán lementek a nyikorgó falépcsőn. Jozefin a kezét fogta, hogy a rozoga lépcsőn
                  el ne botoljon. Lenn a homályos, vakolatlan helyiségben a száját nyújtotta. Aztán
                  egy hosszú kulccsal bezárta a nehéz tölgyfaajtót. A bástya mögött rongyoskás
                  toronyra sütött a hold. A toronyban krákogás és rozsdás vinnyogás támadt. Sokáig
                  tartott, amíg az erőlködést siker koronázta. Éjfél után félkettőt ütött az óra. A
                  gépkocsi ott állott a ház előtt, s a sofőr elnyúlva aludt a kormánykerék mellett.
                  Félhavi gyógyszerészi fizetése - gondolta akkor boldogan.</p>
               <p>Csak hat hét múlva találkoztak újra. Jozefin nem ismerte meg. Azt hitte, hogy
                  Andrénak hívják. Megint egy autóbuszmegállónál történt, a Louvre mögött, a Rue
                  Rivolin. Ő éppen leszállt, és az előrefurakodó tömegben megpillantotta Jozefint. A
                  nevén szólította. Jozefin fölemelte a kezét. - Huhu, André, hogy vagyunk? Régen
                  láttalak - kiáltotta feléje.</p>
               <p>Andrénak tartotta. És ő mennyit álmodott erről a találkozásról! Mennyit várta
                  Jozefint egy Rue Rennes-i kávéházban! És Jozefin már a nevére sem emlékszik...</p>
               <p>- Pedig - magyarázta Sebestyén lehalkított hangon - nem volt ebben a
                  feledékenységben semmi démoni. Mint ahogy valószínűleg abban sem volt semmi
                  kacérság, hogy kiválva a tömegből, gyanútlan tenyeremet kicsi melléhez
                  szorította... Igen, nővér, nem volt ebben semmi. Jozefin a szívét értette alatta.
                  A szívét akarta velem megtapintatni, hogy milyen őszintén és becsületesen ver, s
                  hogy eszében sem volt megfeledkezni rólam. “Hogyan is tudnék én megfeledkezni
                  magáról, drága kis Hektor úr?” - vetette a szememre méltatlankodva. - “Magáról,
                  aki olyan önfeláldozó barátnak bizonyult! Szörnyű hálátlanság volna, kis Hektor
                  úr! Verje ki szépen a fejéből ezt a feltevést...” Nos, nővér, én engedtem a
                  kívánságának és kivertem fejemből a feltevést. A forgalmas utcán, egy tucat
                  gépkocsi között azt kérdezte tőlem, hogy szeretem-e még egy kicsit. Mi tagadás,
                  közöltem vele, szeretem. Azt kérdezte, hogyan. Úgy, feleltem, hogy az elmúlt
                  negyvenkét nap szüntelen káprázat volt, folyton egy holdsütötte erkélyt láttam, s
                  az erkélyen ő állott, szétvetett karokkal a két ajtófélfát fogva. Úgy belém ragadt
                  ez a kép, mint szúnyogláb a többszázezer éves borostyánkőbe... Jozefin nevetett.
                  Igen, akkor elhiszi, mondotta. Hozzátette, hogy a szúnyoglábat nagyon szép
                  hasonlatnak találja, a múltkor is megcsodálta. S hogy én milyen rendes és tiszta
                  ember vagyok. Nem olyan, mint az a kiállhatatlan Michel. Folyton az arcát néztem,
                  s nagyon hihetetlennek találtam, hogy ez a szép és kedves lány vonzalmat érezzen
                  irántam... Tudnia kell, nővér, hogy sem szellemes nem vagyok, sem különösen dalia.
                  Középtermetű, mint az apám... Azt hiszem, semmi érdekes látnivaló nem akad
                  rajtam... Ha egy otthoni nő megszeretne - ámbár - erre sem volt még túlságosan sok
                  példa -, megérteném és mi tagadás, természetesnek is találom. Mert otthon mégsem
                  vagyok olyan elhanyagolható mennyiség, mint Párizsban. Jó állásom volt,
                  takarékos voltam, vagy negyvenezer frankot gyűjtöttem már össze azzal a
                  szándékkal, hogy vidéken egy szerényebb gyógyszertárt béreljek... Jozefin nagyon
                  kedvesen tudott mosolyogni... Nem is tudtam másfelé nézni, csak rá, s így bizony
                  nemigen tudom, merre jártunk. Csak arra emlékszem, hogy egy hentesüzlet előtt
                  megállottunk. Jozefin azt mondta, hogy gyerekkorában gyakran nyomta oda orrát
                  ennek az üzletnek a kirakatához, a csodás szalámikat és pompás felvágottakat
                  bámulva. Úgy határozott, hogy ha felnő, egy kövér és bajuszos hentesnek lesz a
                  felesége. Aztán hirtelen rám nézett s azt mondta, hogy nagyon sajnál engem, s ha
                  tudta volna, hogy úgy le fogok fogyni, hát hamarább felkeresett volna a Rue
                  Rennes-i kávéházban. Ő is leadott különben két kilót, tette hozzá, mert sokat ette
                  magát amiatt a komisz alak miatt. A komisz alak természetesen Michel volt. Olyan
                  meggyőzően tudta gyűlölni! Annyi rosszat tudott róla mondani! Hogy újabban a
                  szerencseautomatákkal próbálkozik. Valami mágnesvasat visz magával és az
                  acélcsiptetőt, amely minduntalan odaharap a forgó aranyórák meg cigarettatárcák
                  közé, olyan ügyesen oda tudja kényszeríteni az aranyórákhoz, hogy rövidesen
                  meggazdagodva fog hazatérni. Eddig mindössze egy koszos szipkát hozott haza...
                  Annyi báj volt az előadásában, hogy moccanás nélkül, órákig tudtam volna
                  hallgatni, nehogy megzavarjam...</p>
               <p>Igen, Jozefin mindezek ellenére nagyon kedves teremtés volt. Nem volt soha
                  tudatosan gonosz. De Michelt, úgy látszik, nagyon szerette még. Egy festéküzletnél
                  újra megállott, engedelmet kért és besietett. Amikor kijött, a kezében csomag
                  volt. A papíron valami sárga olajfesték nyoma látszott... Nem volt nehéz
                  kitalálni, mit tart a csomagban és kinek viszi. Jozefin nem is gondolt rá, hogy
                  eltitkolja. Michel, vetette oda kedves mosollyal, bolondja a tojássárgának, minden
                  képét tojássárgára festi. De, tette hozzá figyelmeztetőleg, Hektor úr ne vonjon le
                  ebből téves következtetéseket. Eszébe ne jusson ilyesmi, mert akkor megbántaná őt.
                  A Michellel való barátsága ugyanis megszűnt. Legalább is lényegileg megszűnt.</p>
               <p>Ő megkérdezte, mit ért az alatt Jozefin, hogy lényegileg?</p>
               <p>Jozefin ránézett. Lehetséges, hogy Hektor úr ne tudná? Mi más lehetne a lényeg,
                  tette hozzá meggyőződéssel és meggyőző egyszerűséggel, mint a nemesebb szervek
                  reakciója.</p>
               <p>S hogy melyek ezek a nemesebb szervek?</p>
               <p>Ah, Hektor úr csak színleli a tudatlant. A szív, kis Hektor úr és az orr. Az ő
                  szíve már csak annyira melegszik fel a Michel hízelgő hazugságaitól, mint egy
                  retek! Orra pedig egyenesen gyűlöli a Michel leheletének szüntelen
                  alkoholszagát.</p>
               <p>- Nagyon meggyőzően beszélt - bólintott a gyógyszerész, tárgyilagosan
                  visszatekintve emlékeire. Csodálatos tehetsége volt az ilyen magyarázatokhoz. A
                  közös kanapét például meglepő érvekkel világította meg. Az a körülmény, mondotta,
                  hogy még mindig ugyanegy kanapén, s hozzá egy alávalóan rozoga kanapén töltik az
                  éjszakát, az mit sem számít. Minden józan embernek, magyarázta, meg kell
                  értenie, hogy a kanapé mit sem számít, ha a szív már elköltözött onnan. Az ő
                  szívük már régen más-más kanapén pihen. Rövid, nagyon rövid idő kérdése, hogy
                  elválásuk fizikailag is végleges alakot öltsön. Sokáig gondolkoztam a dolgon,
                  végre aztán felvetettem a kérdést, nem látja-e célravezetőnek Jozefin, ha, teszem
                  azt, elrabolnám? Ne tessék megijedni, nővér, csak valamilyen erélyesebb
                  beavatkozásra gondoltam, úgynevezett befejezett tényekre, amelyek véget vetnének
                  a Jozefin alantas helyzetének. Arra gondoltam, hogy elutazhatnánk valami távoli
                  faluba, vagy akárhová, Dijonba például. Ott jöttem keresztül, kinéztem a vonat
                  ablakából, s a vidék képe még sokáig emlékezetemben maradt. De Jozefin megrázta a
                  fejét. Hálásan mosolygott rám. Nagyszerű volna. De nem lehet. Michel kiröhögné, és
                  röpködő libának nevezné. Haragudni kezdtem erre az iszákos és szemtelen
                  Michelre, akit soha színről színre nem láttam s csak képeiről ismertem. Az egyik
                  az a kép volt, amelyet ő maga festett arról a fél meszely borról, s amelyről azt
                  állította, hogy nem az egyensúly, hanem a művészet törvényeit követi! Mellesleg
                  az a véleményem, nővér, hogy a művészet nagyon megbízhatatlan valami, és az
                  embernek sok megemészthetetlen dolgot kell intelligens képpel lenyelnie, hogy
                  műértőnek tartsák. Nos, én mindig visszautasítottam az ilyen gyanús kotyvasztású
                  galuskákat. A másik kép, amely megismertette velem ezt a garázda fickót, a Jozefin
                  pompás ecsetkezelésének az eredménye volt. Azt mondtam Jozefinnek, hogy rendben
                  van, ha fél a röpködő libától, van két meglehetősen jól edzett bicepsem. Azt
                  hiszem, meglehetősen tudok bánni az ökleimmel, s Jozefin annyira szívügyemmé vált,
                  hogy szívesen helyezek el az érdekében néhány férfias csapást a Michel úr orrán,
                  még ha magamnak is el kell viselnem néhány ökölcsapást. Jozefin ezt is
                  elutasította. Karon ragadott. Köszönöm kis Hektor úr, mondta melegen. Olyan jó
                  dolog tudni, hogy az ember nem áll egyedül és védtelenül ezen a piszok
                  szemétdombon, s ha egy jegyszedő gorombáskodik vele, vagy az ilyen Michel-féle
                  durva fickók megbántják az embert, akkor van kihez menekülnie. Nagyon kedves
                  volt, ahogy elszipogta magányosságának ezt a gyámoltalan definícióját. Kicsi,
                  gyerekes keze olyan bizalommal kapaszkodott a karomba! Nos hát, mondtam neki,
                  bárhogyan is legyen, bízzon bennem, Jozefin. Nem vagyok valami mutatós páncél
                  dalia, de a becsület tiszteletében nőttem fel, s ez szívóssá tette az izmaimat is.
                  Jozefin intett, hogy ne beszéljünk róla, különben is váratlanul megéhezett. A
                  közeli áruházra mutatott. Kifogástalan szalámit lehet kapni benne, közölte.
                  Szelesen magával ragadott, lifteken fel, pultok között, harisnya- és
                  szőnyegosztályon át, nyulak és csörgőkígyók ketrecei mellett, keresztül-kasul a
                  szédítő nagy áruházon, amíg eljutottunk a fagylalt és szalámi osztályhoz.</p>
               <p>Később gyakran jártam oda kávét inni. Ha az ember nagy kávét kér, egy egész
                  köcsöggel tolnak eléje. Az ember áll egy kerek és magas állvány körül, öreg és
                  egyszerű nénikék között, s félóráig kanalazza a kimeríthetetlen kávét.</p>
               <p>Megigazította egy kicsit sérült karját.</p>
               <p>- Igen, el kell árulnom, hogy ragyogóan éreztem magam, és boldogan néztem, hogyan
                  nyalogatja le Jozefin a kanálról mohó gyerekek önfeledtségével a mályvaszínű
                  fagylaltot, és elhanyagolt körmeivel hogyan csipkedi ki a szalámiból a
                  mozaikszerű fehér zsírkockákat. Tudnia kell, hogy Franciaországban vannak a
                  legnagyobb átmérőjű szalámik. Logikailag sok ellentmondást találtam a Jozefin
                  lényében, de ha összehunyorítottam a szemem, hogy csak az összhatást vizsgáljam,
                  megejtőnek találtam. Talán meglepi, ha azt mondom, hogy én, aki elítéltem minden
                  rendellenességet, s könyörtelenül tiszteletben tartottam a büntető törvénykönyv
                  legjelentéktelenebb paragrafusát is, elragadtatva néztem a Jozefin blúzának
                  zsebében a frissen ellopott szalvétát. Mert Jozefin nem bírt ellenállni a
                  szalvétáknak, mindenütt ellopta őket, ha tehette. Ahogy a lépcsőn lefelé
                  kanyarodtunk, elém állt és száját hirtelen a számra tapasztotta. Csintalanul rám
                  nevetett, amikor azt kérdeztem: itt, az áruházban? Kis Hektor úr - kiáltott fel -,
                  milyen furcsa maga...</p>
               <p>A gyógyszerész nagyot lélegzett. Igen, úgy látszik minden rendszeretetünk, és
                  pontosságunk mellett is furcsák vagyunk valamennyien... Egyszer hallottam, nővér,
                  hogy a metróban valaki a bibliának azt mondta: bájbl. Angol volt. Mulattam rajta.
                  Bizonyára rajtam is sokan mulatnak, ha azt mondom “biblia”. Vagy “tisztesség”...
                  Talán le is néznek érte, hogy nem vagyok olyan, mint ők... Hiába ajánlottam fel,
                  hogy nevem, szerény pénzkészletem s jövendőm rendelkezésére áll. Idegen voltam a
                  számára, amit ő úgy fejezett ki, hogy furcsa vagyok. Igen, nővér, azt hiszem,
                  valamennyien furcsák vagyunk. Furcsák vagyunk, másképp ejtjük ki azt, hogy ember,
                  ló, öröm. Pedig valószínűleg mindnyájan ugyanazt értjük alatta...</p>
               <p>Odakünn a folyosón tompán berregett egy lefojtott csengő. Az ápolónő
                  felállott.</p>
               <p>- Most aludjon - súgta barátságosan. - Akar még vizet?</p>
               <p>Megfogta a gyógyszerész nyakát, megemelte egy kicsit, és szájához tette a
                  poharat.</p>
               <p>- Aludjon - ismételte mosolyogva.</p>
               <p>Nemezpapucsai apró, sebes ütemben távoztak. Sebestyén lehunyta a szemét, aludni
                  próbált.</p>
               <p>Azelőtt a szerelmet csak valami enyhe rózsavíz alakjában ismerte. Ilona rózsavíz
                  volt régi metszett üvegben. De Jozefin más volt. Sokszor gondolkozott rajta,
                  hogyan is történt, hogy olyan hamar megégette magát. Jozefin úgy jött felé, mint
                  folyékony tűz a vasgyárak olvasztójából... Az Ilonával való barátsága alatt feje
                  és egész szervezete pontosan végezte látó, halló, szagló és gondolkodó
                  tevékenységét. De a Jozefin egyetlen pillantása is elég volt ahhoz, hogy az ízt
                  illatnak érezze, a hangokat színfoltoknak. A bőre olykor lúdbőrözött, és néha úgy
                  érezte, hogy a tagjain hagymázas ujjongás szalad végig. Alig is érdekelte már a
                  találmánya sorsa. Ferdinánd egyszer megrázta a vállát. Azt mondta, hogy ébredjen
                  fel. Úgy látszik, elaltatta valaki. Hipnózisban él és már banánnak eszi a
                  krumplihéjat...</p>
               <p>Hirtelen a Concorde teret látta, Jozefin festékes csomagot szorongatott, és magas
                  sarkát olyan gyorsan szedte, hogy ő alig tudta követni. Gyorsan, gyorsan, kis
                  Hektor úr - sürgette. - Michel várja a festékeit. Otthon kell lennie. A tér
                  fátyolos volt a hőségtől és a szökőkút felhővé porlott vizétől. Az Eiffel-torony
                  puhán lappangott a háttér ellágyult levegőjében. Az Etoile felől lassú hullámban
                  jött, mint egy széles lendítőszíj, a gépkocsik szalagja. Mellette egy másik
                  lendítőszíj futott, ellenkező irányban. Együtt volt minden: szépség, történelem és
                  az érzékek elképesztően gazdag öröme. S a magas obeliszk a tér közepén. Nem,
                  sohasem hitte volna, hogy ilyen gazdag az élet raktára. Aztán valahonnan kis szél
                  kerekedett, megemelte kissé a Jozefin rövid szoknyáját, körültapogatta kedves
                  combját, átölelte gyermekes vállát és elvitte a Bourbon palota felé...</p>
               <p>*</p>
               <p>Aludni próbált. Teste verítékben fürdött a mozdulatlanságtól. Fájdalmak
                  fenyegették. Majd elmúlnak, gondolta.</p>
               <p>A fájdalmak aztán lassan elmúltak, s ő elégedetten üldögélt a vaságy hátának
                  támaszkodva. Az orvos szakállára gondolt, aztán a nővér lábára. A szilvakompót is
                  eszébe jutott. Bernard, az öreg Bernard is bizonyára értesült a balesetről. Talán
                  el fog jönni, hogy meglátogassa. Zinkweisz holnap már meg is kapja az üzenetét.
                  Köhécselni fog egy kicsit, s szokása szerint, zsémbes morgássá keni a
                  köhögését.</p>
               <p>Később újra benézett hozzá az éjjeli nővér.</p>
               <p>- Azt hittem, alszik már - mondta szemrehányóan, leülve az ágya mellé.</p>
               <p>- Szeretném, ha meghallgatná, mi történt Jozefinnel. Helyesebben: mi történt
                  velem...</p>
               <p>- Halkabban - intett az ápolónő.</p>
               <p>- Tudniillik jót tesz nekem, hogy kicsomagolok vele. Feloldódás, ahogy a
                  pszichológusok mondanák. Jozefintől, a festékes eset után néhány nap múlva, egy
                  szeles kis papírlapot kaptam. Régi naptárról téphette le. Amíg végleges alakot
                  ölt a szakítása - írta -, az adósságcsináló, futószalagon hűtlenkedő, hazug
                  Michellel, csak néhány órára jöhet be Párizsba. Arra kért, hogy erre a néhány
                  órára állítsak össze valami kicsapongó, de tisztességes műsort a tiszteletére.
                  Másnap együtt mentünk el egy kitűnő étterembe. Szóltam Ferdinándnak is, mert azt
                  akartam, lássa ő is Jozefint, s titokban talán azt szerettem volna, hogy egy
                  kicsit irigyeljen is érte. Jozefin előbb félszegúszót kért kapormártással. Azt
                  mondta, sohasem evett még félszegúszót. Utána kakastaréjt rendelt. Észrevettem,
                  hogy nagyot sóhajt. Azért sóhajtott, hogy miért nem láthatja ezt a sok
                  előkelőséget a gaz Michel is. Egymásután kapta ki villájával a vörös
                  kakastaréjokat. Nyelvét kedvesen kidugta a csipkés falatkák közeledtére, mint a
                  gyermekek, és ügyet sem vetett Ferdinándra, aki akkor érkezett oda a
                  menyasszonyával és kakaduhajú barátjával. Ez a kakaduhajúnak nevezett úr az én
                  szabadalmi ügynököm volt, aki valami találmányomat adminisztrálta. Csak akkor
                  vett tudomást róluk, amikor az utolsó falatot is eltakarította. Ferdinánd? -
                  kérdezte. - Hát ilyen hosszú? Hallottam magáról. Szép kis cégtábla lehet.</p>
               <p>- Ferdinánd nem mulasztotta el az alkalmat, hogy tűzszerszámából néhány mutatós
                  szikrát csiholjon ki. Olyan volt, mint a bűvészek, akárhová nyúlt, az ember
                  orrához, füléhez vagy gallérjához, mindenünnen kiemelt valami mulatságosat. A nő,
                  akit magával hozott, sehogy sem hasonlított ahhoz a nőhöz, akit legutóbb
                  menyasszonyaként mutatott be. Az Marié volt, ez meg valami Madeleine. Nem
                  állhattam meg, hogy szóvá ne tegyem a dolgot. Jozefin aggodalmaskodva kérdezte,
                  hogy talán csak nincs valami menyasszonyfeldolgozó üzeme. Azt is szerette volna
                  tudni, hogy ez a sebes váltóáram nem akadálya-e a szerelem szabályos
                  kialakulásának? Mert hiszen, magyarázta nagyon kedvesen, a szerelem tudvalevőleg
                  úgy fejlődik, mint a kolera. Van lappangási időszaka, aztán jön a láz, a tünetek,
                  a borzalmak, s a végén aztán pontosan elpatkol az ember.</p>
               <p>- Ferdinánd úgy vélte, hogy a szerelem olyan céllövő bódé, amelynek
                  nyereménypolcain száz olcsó üvegholmi csillog, s egy sincs közöttük, ami ne
                  csapná be a nyerőt. A házastársakat tragikus virslipárhoz hasonlította. Jozefin
                  vidáman huhogott. Azt kérdezte tőlem, hogy vajon mi is ilyen virslipár leszünk, ha
                  majd összekelünk? Majd kijelentette, hogy nagyon rendes embernek tart, és bízik
                  bennem, hogy nem fogom hozzávágni a sárcipőmet.</p>
               <p>- Nem állítom, nővér, hogy a társalgásunk ilyen összefüggéstelenül folyt le, de én
                  már csak ezekre a szavakra emlékezem. A szabadalmi ügynök, aki igen keveset
                  beszélt, mert táplálékaival volt elfoglalva, annak a véleményének adott
                  kifejezést, hogy talán nincs is sárcipőm. Ferdinánd megnyugtatta. Azt mondta, hogy
                  én minden rendes dologban benne vagyok. Sárcipőtől dugóhúzó zsebkésig mindenem
                  van... Megjegyzem, igaza volt. De hogy honnan tudta, még ma sem tudom.
                  Kijelentette, hogy hiánytalanul felszerelt egyéniség vagyok. Nem mintha sűrűn
                  lenne alkalmam dugóhúzásra. Ellenkezőleg. Ellenfele vagyok - tette hozzá - minden
                  szesznek, mert az az iskolai oktatóképek tanúsága szerint öl, butít és
                  megakadályozza a munkást abban, hogy rendes tüdőbajban vagy munkanélküliségben
                  lelje természetes halálát. Nekem, zárta le gondolatmenetét, mindezek ellenére az
                  az álláspontom, hogy az ember legyen mindenre felkészülve s így a dugóhúzásra
                  is...</p>
               <p>- Nevettem, nővér. Semmi sem volt igaz abból, amit Ferdinánd locsogott s mégis
                  kísértetiesen hasonlított minden a valósághoz. Akkor már sokat ittunk, és a
                  szabadalmi ügynök kijelentette, hogy én az emberiség jótevője vagyok. Úgy
                  nézzenek rám, mondta, hogy felfedezésem mindenképpen méltó arra, hogy
                  megünnepeljék, mert sokat fog enyhíteni a szenvedő emberiség bajain. Lelkes
                  elismerések röpködtek a levegőben, s Jozefin az abrosz alatt gyöngéden és
                  hosszasan megszorította a kezemet.</p>
               <p>- Kis Hektor úr - suttogta meghatottan. - S maga oly szerényen hallgat róla...</p>
               <p>- Égni kezdtek a füleim. Engem, a szerény vidéki gyógyszerészt, aki egy távoli
                  ország kicsi városkájában vaselicum albumot és mentolos szippantóport mértem ki
                  egyszerű vidéki asszonyoknak és náthás polgároknak, most Párizsban, egy
                  neonfényes előkelő étteremben az emberiség jótevőjének neveznek! A pokolba is,
                  gondoltam, hát mégis!</p>
               <p>- Sebesen szedtem a lélegzetet. A felfedezésem tehát valószínűleg olyan gázt
                  adott az emberiségnek, amely kiirthat minden gonosz szándékot - gondoltam
                  kábultan. Kétszer egymásután kiürítettem poharamat. Egy ideig még megszokott
                  óvatossággal szemmel tartottam az ügynököt, hogy nem vált-e valakivel cinkos
                  pillantást. De semmi ilyent nem láttam, és boldogan fogtam hozzá, hogy
                  vegyelemezzem kissé az elhangzott kijelentést. Arra a következetésre jutottam,
                  hogy semmi lehetetlen nincsen benne. Harmadszor is kiürítettem a poharamat, s
                  rövid ellenállás után elfogadtam az emberiség jótevője címet. Átadtam magam egy
                  lehetetlen gondolatnak... reggel még megszámláltam volt a nyakamban csüngő
                  vászonzacskó tartalmát, amelyben pénzemet őriztem. A kísérletek, a
                  szabadalmaztatás költségei sok pénzemet szivattyúzták fel. De most nem törődtem
                  reggeli aggodalmaimmal, és szerettem volna felkiáltani: - Rajta hölgyek és urak!
                  Semmit se kíméljenek! Önök ma az én vendégeim. Odaintettem a virágárust és egy
                  marék kaméliát szórtam a Jozefin ölébe. Egy másik marékkal a Ferdinánd
                  menyasszonyának kedveskedtem. A menyasszonynak címzett hölgy erre azt kérdezte,
                  régen ismerjük-e már egymást Jozefinnel. Amit Ferdinánd úgy fordított le - kérem,
                  nővér, ne vegye ildomtalanságnak, de úgy érzem, ezt is el kell mondanom -, úgy
                  fordított le, hogy együtt háltam-e már Jozefinnel.</p>
               <p>- Elvörösödtem, de Jozefin ártatlanul nevetésre fakadt. Meg kell önnek mondanom,
                  - szólottam Ferdinándhoz felháborodva - bármennyire is nagyra becsülöm, hogy
                  közönséges hangnemben társalog.</p>
               <p>- Igen, igen - kapott észbe Jozefin is vidáman, s a megbotránkozás minden nyoma
                  nélkül -, kiállhatatlan ember.</p>
               <p>- Kissé csodálkoztam. Több haragos pírt vártam. Angyali romlottság - mondta róla
                  később Ferdinánd. Igen, körülbelül ilyen volt. Angyalian romlott. Később átmentünk
                  egy bárba. Gyalog mentünk. Jozefin a kezemet fogta. Nevettünk és zajongtunk. A
                  szabadalmi ügynök azt mondta, hogy úgy ugrálunk, meg csivitelünk, mint egy nőstény
                  veréb és egy hímveréb. Ahányszor az ügynökre esett a pillantásom, mindig belém
                  nyilallt valami nagyszerű érzés. Humanitárius kéjérzés - mondaná Ferdinánd. Igen,
                  kéjérzés az emberiség jótevőjének lenni. A fejemben nem működött már semmiféle
                  ellenőrzés, nem volt nekem akkor már semmi lehetetlen. Az ügynök szava valami
                  csodálatos szózat volt a fülemnek. Mindig valami affélére vágyódtam. Előmozdítani
                  kissé a dolgokat. Gyorsítani az ütemet. Segédkezni egy végleges rend
                  megteremtésében. Mert vannak ám rendetlenségek szép számmal, nővér. Előítéletek
                  és durva szenvedélyek hátráltatják a fejlődést. Gonosz bujtogatók ütik fel olykor
                  a fejüket... De hagyjuk ezt... Hiszem, hogy szép napokat fogunk még élni...</p>
               <p>- A bárban Jozefint elfogta a sírás, és az évszázad legnagyobb disznójának nevezte
                  Michelt, aki nem átallotta elszedni két nap előtt egy házmesterlány karperecét.
                  Szörnyűség! - háborodtam fel. Hogyan tud egy ilyen alantas elvetemült emberi
                  lénnyel egy levegői szívni! Azt mondtam, nem engedem vissza Michelhez. Az ital,
                  amely először lett életemben úrrá felettem, parancsoló szavakat adott a szájamba.
                  Rendelkeztem. Azt mondtam: nem megy vissza többet. Párizsban marad. Beköltözik az
                  én szállodámba. Azonnal telefonálok, hogy tartsanak fenn számára egy szép,
                  fürdőszobás, utcai szobát. Jó, kis Hektor úr - nevetett Jozefin édesen és
                  megcirógatta a homlokomat. Kirohantam és telefonáltam. Jozefin melegen szorongatta
                  a kezem. Aztán táncoltunk. Utána minden átmenet nélkül utánozni kezdte az ügynök
                  mohó beszédét, amely nézete szerint hasonlított a makaróni-szopogatáshoz.
                  Felszívta a szavakat, s igen mulatságos arcot vágott. Új oldaláról mutatkozott be:
                  tökéletes színésznő volt. Aztán elmesélte, hogy az iskolával szemben, a Jean
                  Lantier utcában, volt egy bűnös kis szállodácska. Potrohos hólyagok fésülködtek a
                  nyitott ablakok mellett, meg kócos nők fél lábon táncolva - meg is mutatta hogyan
                  táncoltak - a nadrágocskájukat húzták. Az osztály nyitott ablakán át nyári
                  dolgozatírások alatt ragyogóan lehetett minden szót hallani.</p>
               <p>“Hová valósi vagy, nyuszikám, nem Languedocba?” - utánozta mély hangon és kövérre
                  fújt arccal öreg szállodai nők hangját.</p>
               <p>Aztán fisztulás hangon folytatta:</p>
               <p>“Mit mondasz?... Ördögöt a Languedocodnak... Nem láttad, hová gurult az
                  inggombom?</p>
               <p>“Csak azért kérdezem, mert tegnap volt nálam egy ilyen alak, pont úgy pökte a
                  szót, mint te. Azt mondta, hogy Languedocban mind olyanok a cserebogarak, mint ő.
                  Adhatnál, nyuszi, még öt frankot a tetejibe.”</p>
               <p>Mindenki a hasát fogta nevettében. Én megdöbbenve meredtem rá. A szavai égették a
                  fülemet, arcjátéka, különösen, amikor a puffadt lotyóarcot utánozta, fájdalommal
                  töltött el. Lehetséges, kérdeztem magamtól, hogy ez Jozefin volna? A harmatos
                  Jozefin, aki úgy tud sírni, mint egy kölyök, mint egy kis macska. S a szavak, a
                  sáros szöveg! Ma is tökéletesen emlékszem rájuk, mert ilyen előadásban még sohasem
                  volt részem. Behorpasztotta az arcát. Fanyar és zsugori férfiarcot varázsolt a
                  maga üde kis macskakölyök arcából.</p>
               <p>“Ne csámcsogjunk annyit, nagymama, add elő az inggombomat!”</p>
               <p>“Adjam elő? Te penész. Hát köll nekem a rühes inggombod? Dancs vagy nyuszi, jól
                  kidőzsölöd magad, s most még inggombot követelsz rajtam!”</p>
               <p>Nem hittem a füleimnek. S ezt Jozefin tizennégy éves korában hallotta! S már
                  tizennégy éves korában kuncogva nyomta zsebkendőjét a szájába, hogy hangosan fel
                  ne sikoltson a gyönyörtől!</p>
               <p>Mi lakozhatik ebben az ismeretlen leányban? - kérdeztem magamtól megdöbbenve.
                  Jozefin s a többiek észrevették elképedésemet. Jozefin megfogta a kezemet. Azt
                  kérdezte alázatosan, hogy talán valami rossz fát tett a tűzre? Haragszom? Mert ha
                  haragszom, akkor engem is leutánoz. És a következő percben viszontláttam a
                  mozdulataimat, hallottam a hangomat, és hallottam azokat a mulatságos és félszeg
                  szavakat; amelyeket azon a holdas éjszakán hozzá intéztem. Áhítatom és hiszékeny
                  vigasztalásaim, lovagias gyöngédségem förtelmes paródiává torzultak. A szavaim,
                  amelyekkel váratlan vonzalmamnak adtam kifejezést, nevetésben pukkantak széjjel.
                  Ott álltam meztelenül, szánalmasan levetkőztetve, nővér. Lehunytam a szememet.
                  Hideg kijózanodás csapott meg. Amikor kinyitottam a szemem, Jozefin a terem túlsó
                  végében Ferdinánddal táncolt. Láttam, hogyan simulnak egymáshoz. A Ferdinánd
                  menyasszonya azt kérdezte, hogy ugye, milyen finoman táncol az ő Ferdinándja?
                  Kedvem lett volna felkiáltani: az ön Ferdinándja? Kísértésben vagyok, kisasszony,
                  hogy tovább ragozzam: Az én Ferdinándom, a te Ferdinándod, az ő Ferdinándja. Azt
                  javaslom, kisasszony, mondjon le az egyes szám első személyről.</p>
               <p>- Tehát ilyen ostoba és nevetséges módon viselkedtem - gondoltam keserűen. - És
                  Jozefin mindezt félelmén és könnyein keresztül is észrevette!</p>
               <p>A poharamhoz nyúltam. Egy alkohollal töltött pohárhoz menekültem, nővér. Sohasem
                  ittam le magam, de most úgy éreztem, menekülnöm kell valahová. Jozefin elől,
                  Ferdinánd elől, a magam bíráló és keserű tekintete elől. Hogyan is ejthettem úgy
                  ki a sajtot a számból - kérdeztem magamtól. Mire Ferdinánd és Jozefin visszatértek
                  aljas kis kirándulásukról, ahol táncmozdulatok ürügyével testük valósággal
                  ismerkedési orgiát rögtönzött, már lágy köd úszkált a fejemben. A három-négy
                  pohár már a részegség fátyolát terítette a gondolataimra. Jozefin azt kérdezte,
                  akarom-e hogy megcsókoljon. Nem akartam. Azt mondtam, irtózom a nyilvános
                  csókolódzástól. Jól emlékszem rá, Ferdinánd kissé megbillent egyensúlyommal
                  kapcsolatban Villonnal hozakodott elő, aki sokat ivott és mégis gyöngéd tudott
                  lenni kövér Margótjához. Azt is megemlítette, hogy Villon serleget rabolt s egy
                  ízben hasba szúrt egy papot, féltékenységében. Nagy költő volt, egyformán vétett
                  a prozódia és a magántulajdon szabályai ellen, amit Párizs városa azzal
                  jutalmazott, hogy szobrot állított neki.</p>
               <p>Nem ismertem a Villon életrajzát. Azt kérdeztem, hogyan lehetséges ez? Mire
                  Ferdinánd azt felelte, hogy nincs abban semmi lehetetlen. Hány szennyes tett
                  szunnyad egy-egy bronzszobor szívében! A társadalmat és a törvényhozást az igazság
                  mindig feszélyezi. Nyilvánvaló, hogy az igazság fölösleges, sőt kártékony sáska.
                  Az igazság még senkinek sem használt és semmit sem vitt még előre. Beteges emberek
                  vágyakozhatnak csak a megismerésére.</p>
               <p>Ezt már sokalltam. Nem hagyhattam szó nélkül. Megjegyeztem, hogy Ferdinánd ügyesen
                  keveri a szavakat, de tartok tőle, hogy ügyessége erősen hasonlít egy
                  hamiskártyás talpraesettségéhez. Ha igazi költő volna és nem hitvány hirdetési
                  ügynök, akkor az igazságért harcolna ő is, mint minden költő.</p>
               <p>Azt felelte, hogy az igazság nem érdekes. Heves unalom árad belőle. Az igazság a
                  hülyék és faron rúgottak mannája. Sohasem követte el azt a gyerekességet, hogy az
                  igazságot keresse.</p>
               <p>Kínosan érintett ez a vallomás. Részegségem ellenére elképedtem. Milyen más
                  embernek képzeltem Ferdinándot! Most kirakta a színeit! Most megtudtam, hogy finom
                  ellentmondásai nem költői paradoxok, hanem közönséges romlottságok. Az igazságnak
                  ez a kegyetlen kivégzése őszinte fájdalmat okozott nekem. Sokszor éreztem ugyanis
                  az igazságtalanság hánytató maszlagját, s sokszor vágytam arra, hogy a világot
                  valami megjuhászodott bibliai képnek lássam, amelyben az alapfogalmak megkapják a
                  maguk jutalmát és büntetését. Mindig a könyveket bújtam szabad óráimban, s mohón
                  kerestem az igazságot. Lehet-e értelme az életnek a fogalmak és szavak e pokoli
                  zűrzavarában? Hogy nem fontos az igazság? - kiáltottam felugorva. - Ostobaság és
                  galádság ilyet állítani. Haszontalan gyom, aki nem vágyik az igazságra.</p>
               <p>A mámor, nézetem szerint, alávalóan disznó, de egyben tökéletes állapot is,
                  nővér. Az embernek ilyenkor nincsenek rejtett gondolatai. Ferdinánd mosolygott
                  mámoros felhevülésében. Azt mondta, ha csakugyan vágyom az igazság
                  megismerésére, úgy, ha akarom, hozzásegít... Hogyan? - nevettem a szemébe.
                  Fölállott, azt mondta: kövessem.</p>
               <p>Elhagytuk a bárhelyiséget. Jozefin hozzám lépett és megsimogatott. Arra kért, ne
                  legyek olyan heves és mi hasznom van abból, ha meg is ismerem az igazságot.
                  Valamennyien gépkocsira ültünk. Egy lampionokkal kivilágított térre érkeztünk,
                  ma sem tudom még, merre lehetett. A teret papírtrombiták és harmonikák zsivaja
                  töltötte be. Papírlampionok alatt céllövő bódékat és mutatványos sátrakat láttam.
                  Jozefin szeretett volna egy késdobálót megnézni, de Ferdinánd kijelentette, hogy
                  nem érdemes, mert úgysem találja el a nőt. Figyelmeztettem, hogy nem is az a
                  célja a késdobálónak, hogy eltalálja a nőt, hanem éppen ellenkezőleg.</p>
               <p>Hülyeség, felelte. S ez az ember még abból él, hogy nyomorult késeivel nem találja
                  el azt, akit célba vett?</p>
               <p>Meg kell vallanom, Ferdinánd mellett néha egy száguldó motorkerékpár
                  oldalkocsijának éreztem magam, amely akkorákat zökkentett rajtam, hogy olykor
                  attól tartottam, nekiröpülök valami villanypóznának.</p>
               <p>Egy ponyvasátor előtt megállított bennünket, Aztán felmutatott a sátor
                  vászoncégérére és felszólított, hogy olvassam el. A sátornak ez volt a
                  felirata:</p>
               <p>MI HÁT AZ IGAZSÁG?</p>
               <p> A NAGY ÉS VÉGSŐ IGAZSÁG? A TITOK?</p>
               <p> LÉPJ BE IDE S HAMAROSAN RÉSZED</p>
               <p> LESZ BENNE!</p>
               <p>Bólintottam. Bemegyek, mert az Igazság, bárhol találkozzam is vele, mindig
                  érdekel. Részeg is voltam egy kicsit. Alkohol úszkált az ereimben. Lássuk hát,
                  mondottam, és elindultam vidáman a sátor falépcsőjén. Egy kikiáltó már félre is
                  húzta előlem a sátor bársonyfüggönyét. A szabadalmi ügynök nevetve csapott a
                  vállamra.</p>
               <p>“Vigyázzunk, öregem... Jobb, ha lemond róla... Akarja tudni, mi történik ott
                  benn?”</p>
               <p>Megfogta a karomat. Elvezetett a sátor mögé. Ott is volt egy ponyvaajtó. Ez volt a
                  hátsó kijáró. A ponyva hirtelen megnyílt s egy ember valami jókora lendület
                  utórezgésével gyorsan és rendetlenül kivágódott az utcára.</p>
               <p>Most már sejtettem, minő élményeket rejteget az igazság sátra. Az ügynök el is
                  magyarázta. A látogatót, mondta, a sátorban vaksötétség fogadja, aztán hátulról
                  valaki hirtelen belerúg s az áldozat hanyatt-homlok lódul ki a nyíláson.</p>
               <p>Ez volt hát az igazság, amellyel a barátom, Ferdinánd meg akart ismertetni.
                  Körülnéztem, Jozefint kerestem... Nagyon furcsán éreztem magam, nővér...
                  Gyanakodni kezdtem... Rászedtek volna? A szabad szájú, de hűségesnek vélt
                  Ferdinánd és Jozefin?... Keresni kezdtük őket a sátor körül, a zajos bódék között.
                  Hirtelen megpillantottam a “menyasszony” feldúlt arcát. Felénk jött. Azt kérdezte,
                  láttuk-e, hogyan vágta magát Ferdinánd kocsiba Jozefinnel, és milyen
                  szemérmetlenül elszeleltek, faképnél hagyván őt is, mint egy fölösleges
                  koloncot...</p>
               <p>Mondhatom, siralmas képet vágott. Oly butának látszott szegény, piros szegélyű
                  szemével és ijedt könnyeivel.</p>
               <p>- Az ön Ferdinándja tette volna ezt? - kérdezte az ügynök röhögve. - Pedig igen
                  kitűnő virslipár lehettek volna.</p>
               <p>Nem emlékszem rá, hogyan szakadtam el tőlük. Tartok tőle, hogy nem valami
                  udvarias módon. Tótágast állott bennem minden. Az árulásuk, mondhatom, alaposan
                  fejbe vert. Hajnal felé vetődtem haza. A hotelben azt kérdezték, mikor óhajtja az
                  említett hölgy a szobát igénybe venni. Azt mondtam, hogy a hölgy másként
                  határozott, töröljék az előjegyzésből. Ha nem megy másként, terheljék meg az én
                  számlámat a szoba árával.</p>
               <p>*</p>
               <p>Az ápolónő a szék karfájára támaszkodva szundított. Egy darabig hallotta a
                  gyógyszerész tompított hangjának zsongását. Tudta már, mi következhetik, gyanúja
                  kellő időben feltámadt Ferdinánd ellen. Jozefin nem nagyon érdekelte. Kis pimasz,
                  gondolta, amikor Sebestyén beszámolt a Michel apró szédelgéseiről s a Jozefin
                  hisztériás üvöltéseiről. Meg kéne verni - gondolta. Elnyomta az álom: most aztán
                  újra kinyitotta a szemét.</p>
               <p>- Ne sokat törődjék vele - mondotta.</p>
               <p>- Nem törődöm már vele, nővér - intett Sebestyén megnyugtatólag. - Annyi mindent
                  tud már rólam, gondoltam, ezt is elmondom...</p>
               <p>Az ápolónő lenézett rá. Lágyan bólintott. A legtöbb beteg, ha nem tudja éjszaka
                  lehunyni a szemét, elmeséli neki a történetét. Minden embernek van története. Tele
                  mindenféle bajjal és alávalósággal. Künn az utcán úgy járnak kiöltözve és
                  felcifrázva, mint valami elkényeztetett, boldog bárányok, aztán elcsúsznak
                  hirtelen, behozzák őket ide, s akkor szomorúan és sárgán felfakadnak, mint egy
                  gennyes tályog. Mind egyforma. Mind beszél, mind boldogtalan.</p>
               <p>Fölkelt, eligazította a gyógyszerész párnáját, barátságosan rámosolygott, és
                  nesztelenül kisiklott a szobából. Odaát valakinek csillapítót kellett adnia, s
                  néhány ággyal tovább meg kellett hallgatnia, hogyan bukott meg egy kis zöldséges
                  bolt a Rue Grenellen. Az embereknek üvegcső van a hasukban, nagy cseppekben jön
                  belőle az olajszínű epe, de azért beszélnek, mintha a beszéd kusza szálaival
                  akarnák magukat odafércelni az élethez. Nyögnek, meresztik a szemüket,
                  pillantásuk olykor üveges a félelemtől, s egy félóra múlva újra csak apró és
                  tisztátlan történeteikkel bíbelődnek.</p>
               <p>A gyógyszerész, mint minden idegen, aki megtanulta a nyelvet, úgy mondta el
                  mondatait, mint aki elbeszélést fogalmaz. Kissé hosszadalmas volt emiatt, de
                  érdekesebb, mint a teremben összeverődöttek gyors és olykor szennyes párizsi
                  argója. Egyszer-egyszer talán túl hosszadalmas is volt. De amikor sérült lába
                  annyira helyrejött, hogy szabadon lézenghetett a teremben és a folyosón, egy padon
                  üldögélve s kinézve a kert bokraira, jobban felélénkült, szaporábban beszélt és
                  mondatain megcsillant a lábadozó beteg derűje.</p>
               <p>Az ápolónő hamarosan megtudta a Jozefin és Ferdinánd esetét is, s mindazt, ami
                  elszakadásuk óta a gyógyszerésszel történt. A folyosó nyitott végén ülve, valami
                  vastag sálat kötött, a meglehetősen gyönge villanyfénynél.</p>
               <p>- Ó, Sebestyén úr, - csóválta meg többször is a fejét - nem kell annyira hinni az
                  embereknek.</p>
               <p>- Tartok tőle - mosolygott Sebestyén -, aki nem hisz az emberekben, az semmiben
                  sem hisz.</p>
               <p>- De magát túl sokan rászedték már.</p>
               <p>- Gondolja?... Az a gyanúm, hogy nem szedtek rá olyan nagyon... Csak éppen idegen
                  voltam a számukra... - Mosolyogva megigazította szemüvegét. - Nem könnyű dolog
                  idegennek lenni...</p>
               <p>- De az amerikai fogházlelkész a barátja volt, nem?</p>
               <p>- Igen - bólintott a gyógyszerész -, a barátom volt, holott én szélhámosnak
                  néztem... írnék neki, nem tudom a címét...</p>
               <p>Valahol kongott egy óra. Éjfél elmúlt, az ápoló barátságosan intett a
                  gyógyszerésznek.</p>
               <p>- Lefeküdni...</p>
               <p>- Igen, nővér.</p>
               <p>Elköszönt, s elcsoszogott a “féregnyúlványba”. A lelkészre gondolt, és szégyellte
                  magát. Vajon megbocsátotta-e neki ostoba ügyetlenségét?</p>
               
            </div>
            <div type="chapter">
               <head>VI</head>
               <p>Nyár végén találkozott a fogházlelkésszel egy Szajna-parti állatkereskedő üzlete
                  előtt. A gyógyszerész egy rozsdabarna kakast nézegetett, amely minden
                  kukorékolásnál kidugta lombos farkát a ketrec rácsai között. A szomszéd ketrecben
                  egy fiatal kutyakölyök állott lesben, s valahányszor megjelent az ingerlő
                  tolltömeg a rács nyílásában, mindannyiszor nekiugrott.</p>
               <p>A lelkész botja végével megveregette a gyógyszerész vállát.</p>
               <p>- Mi lelte magát, tömeggyilkos uram? A szállodában azt mondták: “Ó, az a helyes
                  kis uracska? Nos hát, továbbállt.”</p>
               <p>Ujjával rábökött a Sebestyén ingére.</p>
               <p>- Brazíliai kávé? - kérdezte.</p>
               <p>Lenézett, s a gyógyszerész nadrágján újabb foltokat fedezett fel. Lenn, a
                  nadrágszár legalján néhány barna olajfolt sötétlett a finom szürke posztón.</p>
               <p>- Hallja csak, Hektor úr - kiáltott fel -, maga fonnyadozik... Olyan, mint egy
                  öreg articsóka... No el ne szaladjon, csak valami elintéznivalóm van a francia
                  postával.</p>
               <p>Sebesen elgördült, s egy levelesládához érve, előkotort lüszterkabátja zsebéből
                  egy levelet és bedobta.</p>
               <p>- Így - zárta le a dolgot. - Tudja, mit csináltam? Szerződésre léptem a francia
                  postával, amely egy bizonyos összeg kifizetése ellenében vállalkozott arra, hogy
                  felháborodásomat a legrövidebb útvonalon továbbítja Cincinnatiba, a
                  házvezetőnőmnek... Tudja, mit írt? Hogy a tyúkjaim kolerát kaptak! Ilyet!</p>
               <p>Sebestyénre nézett.</p>
               <p>- Mi lelte, fiam? - kérdezte hirtelen elcsendesedve. Sebestyén a fejét rázta.</p>
               <p>- Kérem - szólalt meg -, ön még mindig ragaszkodik hozzá, hogy lelkésznek
                  tartsam?</p>
               <p>A pap pajkos szemgolyója ide-oda csúszott puha medencéjében. Néha elmerült, s
                  csak egy hunyorgó kis örvény jelezte eltűnésének helyét.</p>
               <p>- Ezt magára bízom, Hektor úr... Teljesen magára bízom... Nem térünk be ide egy
                  szivarra?</p>
               <p>Egy kis bár előtt állottak meg, amely dohányt és szivart is árusított.</p>
               <p>- Ön sört akart mondani - jegyezte meg Sebestyén bizalmatlanul. - Egyébként önnek
                  már régen Cincinnatiban kéne lennie, ha egyáltalában valami köze volna
                  Cincinnatihoz...</p>
               <p>- Maga megfeledkezik arról, Hektor úr - csippentett a pap elégedetten -, hogy
                  mennyi fene sok műemlék van Parisban... De mondja csak, nem szédül maga?</p>
               <p>Sebestyén tartózkodva hátrált. Nem, de egy kicsit gyöngének érzi magát.
                  Influenzája volt, s nem feküdt le.</p>
               <p>A lelkész megfogta a karját.</p>
               <p>- Befelé! - S már intett is az apró kocsma gazdájának. - Egy forró feketét s egy
                  sört, természetesen.</p>
               <p>Sebestyén két kininlabdacsot szedett elő egy finom alumínium hüvelyből. Otthonról
                  hozta még egy tucat izzasztóval, hajtóval, fertőtlenítővel és görcsök ellen
                  szolgáló szerrel. Most csakugyan szédülést érzett. Megsimogatta a tarkóját,
                  mintha a baj földrajzi fekvését akarná kitapogatni. Az volt az érzése, hogy a
                  tarkója egy tekepálya felkunkorodó vége, amelyen fagolyók dörögnek fel
                  szüntelen.</p>
               <p>- A pokolba is a tekepályával - mondotta kissé elcsodálkozva a váratlan
                  dübörgéseken.</p>
               <p>A lelkész, aki egy fél perccel előbb eltűnt sörének duzzadó habjában, kíváncsian
                  emelte fel a fejét. Megkérdezte, hogy mi az a tekepálya.</p>
               <p>- Elmagyarázom - intett a gyógyszerész engedékenyen -, de fenntartom magamnak azt
                  a jogot, hogy ne tartsam önt lelkésznek. És legkevésbé fogházlelkésznek.</p>
               <p>Ceruzát vett elő s az asztalra fölvázolt egy tekepályát, s a végére egy
                  felkunkorodó deszkafalat, a koponyaalapi dübörgések hangforrását.</p>
               <p>A lelkész fehér napóleon-fürtje vidám himbálózásba kezdett. Igen, most már tudja,
                  miről van szó. Egyszer ő is játszott néhány játszmát a patkolókovácsok
                  aggmenházában. Aztán mennie kellett. Dehogy is hagyjuk, mondták az emberek, csak
                  rajta, tiszteletes, folytassa. Holnap, mondta ő, most sietnie kell, mert kora
                  reggel kivégzése lesz. Másnap az Egyesült Államok beleavatkozott a háborúba, s
                  mire ő visszatért Cincinnatiba, az összes patkolókovácsok kihaltak.</p>
               <p>- No, lenyelte azt a kávét? - tette hozzá minden átmenet nélkül. - Jöjjön, most
                  hazakísérem és bedugom az ágyba... Nincs bizalmam az olyan dübörgésekhez...</p>
               <p>Persze, gondolta a gyógyszerész, nem ártana egy kis helyszíni terepszemle, vén
                  kujon. De abból semmi sem lesz. Nem fogsz hazakísérni.</p>
               <p>- Magának valami menyasszonya volt - kezdte az utcán újra a pap. - Nem akarja,
                  hogy útközben értesítsük?</p>
               <p>Szürke ernyőjével fölemelt egy banánhéjat, amelyet egy nyomda ajtajából hajítottak
                  a lábai elé, és egy könnyed mozdulattal visszadobta a nyomdába.</p>
               <p>- Ön Jozefint gondolja? - kérdezte Sebestyén megnyomva szemüvegének nyergét. -
                  Most vidéken van...</p>
               <p>Igen, röviddel az igazság sátra előtt lejátszódott események után levelet kapott
                  tőle, amelyben Jozefin bejelentette, hogy egy időre vidékre távozik. A
                  Ferdinánddal való váratlan eltűnését azzal magyarázta, hogy hirtelen rosszullét
                  fogta el, idő sem volt már arra, hogy Hektor urat értesítsék. Ferdinánd felkapta
                  őt és berakta egy kocsiba. A levélben Michelről is megemlékezett.</p>
               <p>“Michel - írta - azzal fenyeget, hogy elvágja a nyakamat. Én ezen olyan pazarul
                  tudok mulatni, hogy majd lefordulok a székről. Ne féljen, kis Hektor úr, nem lesz
                  bátorsága hozzá, irtózik szegény a vértől, a múltkor is lefestett egy halott libát
                  és vér helyett csak úgy dőlt a liba nyakából a tojássárga. Azt mondtam neki:
                  idehallgass, ez nem vér, ez a vörösnek csak ijedt elváltozása, s azonkívül ne
                  ordítsd szüntelen azt, hogy Hektor úr egy piszkos idegen, mert Hektor úr nagyon
                  tiszta és becsületes ember, te azonban csak egy tehetségtelen festő vagy, aki azt
                  ígérted nekem, hogy Párizs meg fog őrülni nagyszerű mázolmányaidtól, de úgy
                  látszik, Párizs elfelejtett megőrülni. Ezen aztán összevesztünk, én becsomagoltam
                  a holmimat, otthagytam, s most vidéken vagyok. Hollétemet nem árulhatom el, drága
                  kis Hektor úr, ne is kutasson utánam, mert nem akarom, hogy Michel a nyomomban
                  legyen.”</p>
               <p>A levelet azzal fejezte be, hogy Hektor úr bízzék benne - ezt a két szót alá is
                  húzta - s addig is, míg viszontlátják egymást, a szerencse mosolyogjon Hektor
                  úrra, s ha a sors kifürkészhetetlen kegyetlenségéből nem találkozhatnának többé,
                  őrizze meg a szívében az ő őszinte, de állhatatlan Jozefinjét.</p>
               <p>A lelkész vizsgálódva nézett a gyógyszerészre.</p>
               <p>- Aha - mondta - vidéken van... Tudja talán azt is, hol?</p>
               <p>- Nem, azt nem tudom.</p>
               <p>- És Ferdinánd barátja?</p>
               <p>- Azt mondták - felelte Sebestyén, s most, hogy a két nevet egymás mellett
                  hallotta, akadozni kezdett. - A lakásán már régebben közölték, hogy külföldre
                  utazott.</p>
               <p>- Aha - bólintott a pap alulról fölfelé -, külföldre! Ha jól emlékszem maga azt
                  mondta, hogy Jozefinnek olyan szemei vannak, mint a ringló... - Hátracsapta
                  fekete szalmakalapját és nevetni kezdett. - Hát attól tartok, tömeggyilkos
                  barátom, hogy ezt a maga mocskos Ferdinánd barátját együtt láttam nemrégen azzal
                  a kis ringlószeművel.</p>
               <p>A gyógyszerész elnézően legyintett.</p>
               <p>- Rossz helyt keresgél, “nyugalmazott fogházlelkész” úr! Én megbízom Jozefinben.
                  Azt írta, bízzam benne. És én nem lehetek olyan elvetemült, hogy orvul megszegjem
                  ezt a bizalmat.</p>
               <p>S az igazság, amit nem kötött a “lelkész” orrára, az volt, hogy Ferdinándot sem
                  tartotta egészen megbízhatatlan semmirekellőnek. Kétségtelen, voltak sötét
                  vétkei, de olyan vaskos galádságra, amilyent a pap tulajdonított neki, nem
                  tartotta képesnek.</p>
               <p>A lelkész újra végignézett lesoványodott és kissé megkopasztott barátján. A
                  barátságuk bizony erősen egyoldalú volt. Ő kedvelte a gyógyszerészt, Hektor úr
                  meg abban lelte örömét, hogy valami öreg szélhámosnak tartotta. Nem akarta
                  elrontani a kedvét, s nemegyszer kuszálta össze ő maga is egy-egy szándékos
                  elszólással a helyzetét. De most úgy látta, elég volt az oktalan kedélyeskedésből.
                  A gyógyszerész vékony és zöldes bőrén át tisztán látta a tényállást.</p>
               <p>- Látott már vattacukrot? - kérdezte. - Nos hát. A vattacukor olyan, mint a habzó
                  nyersselyem. Odaát Amerikában egy-két centért egy egész zacskót megtöltenek vele.
                  Mire az ember hazavitte, a zacskó üres, csak a fenekén látható egy kis ragacsos
                  barna piszok.</p>
               <p>Megfogta a gyógyszerész vállát és nagyon elkomolyodott.</p>
               <p>- Attól tartok, maga is vattacukrot szorongat a markában. Tudja, hol lakik
                  Ferdinánd?</p>
               <p>- Mi a szándéka?</p>
               <p>- Segíteni akarok magának, fiam. A fészkében akarom megfogni a jómadarat. Maga
                  menjen szépen haza és feküdjék le.</p>
               <p>Sebestyén tétován nézte. Fészkében megfogni a madarat? Mi jelent ez? Mit akart
                  ezzel az öreg kujon mondani?</p>
               <p>Sajnálta már, hogy közölte a Ferdinánd címét. Megállította a papot.</p>
               <p>- Nem adtam Önnek megbízást, hogy a nevemben madarakat fogdosson - jelentette ki
                  határozatlanul. - Szüntessen be, kérem, mindenféle érdeklődést.</p>
               <p>A lelkész zöld arcbőrére, kávépecsétes ingére és olajfoltos nadrágjára nézett.
                  Hová lett az üde és kellemes külsejű Hektor úr? Nem, itt valami nincsen rendjén.
                  Segíteni kell ezen a jóhiszemű, s kissé ütődötten tisztességes emberen.</p>
               <p>- Velem tarthat, Hektor úr - mondotta.</p>
               <p>Megindult és a gyógyszerész szótlanul követte.</p>
               <p>Ferdinánd, soványan jövedelmező reklámverseihez viszonyítva, elég fényűző helyen
                  lakott. Ágyban találták, éppen valami sportlapot olvasott. A lelkész azt kérdezte
                  tőle, hogy van, és mi hír a Sebestyén találmányáról?</p>
               <p>Ferdinánd nyugodt mozdulatokkal mutatott nekik helyet.</p>
               <p>- A találmány? - mosolygott. - A dolog alighanem kátyúba jutott. Nem gyújtanak rá
                  az urak?</p>
               <p>A lelkész, erős gyakorlati érzékkel megáldva, ide-oda feszegette a kérdést. Mi is
                  tulajdonképpen a helyzet - szerette volna tudni -, s mire ment el a Hektor úr
                  pénze. Mert, hogy körülbelül elment, azt nem nehéz kitalálni. Csak egy futó
                  pillantást kell vetni a hiszékeny Hektor úrra.</p>
               <p>Ferdinánd barátságosan mosolygott. Aztán megjegyezte, hogy az amerikaiak igen
                  elbűvölő emberek. Pénzt akarnak látni a befektetéseikért! Az univerzum, a kozmosz
                  csak kis cserépdisznó nekik, amibe beledobják hencegő centjeiket és elvárják,
                  hogy hamarosan kövér dollárkötegekké hízzanak. Európában az üzlet olykor még
                  poézis, a kis cserépdisznók tartalmukkal együtt el is szoktak repülni néha.</p>
               <p>Derűsen nyújtózkodott. Közölte azt is, hogy éppen egy amerikai tárgyú kis
                  egyfelvonásoson dolgozik. Képzeljenek el egy prérit bivalyokkal. Ez az első kép.
                  A második képig egy fél év telik el. A szín ugyanaz, de vadbivalyok helyett
                  rosszul borotvált alakok, kockás ingek és vágtató lovak népesítik be. A harmadik
                  képen a szín még mindig változatlan. A háttérben felhőkarcolók, egy rágógumigyár,
                  elöl egy bank, amelyet kirabolnak. Minden együtt van, csak még egy alkalmas
                  himnuszra van szükség, amelyet ünnepélyes alkalmakkor el lehessen énekelni.
                  Megjelenik tehát a lapokban a pályázati felhívás egy hazafias himnuszra.</p>
               <p>A lelkész szürke ernyőjére támaszkodva figyelte. Mosolygott s azt mondta, hogy
                  elég mulatságos. De az egyházakról megfeledkezett Ferdinánd.</p>
               <p>- Mond valamit - felelte Ferdinánd elismerően. - Ámbár tudja, tisztelendőséged,
                  mit mond T. S. Eliot amerikai író az egyházakról? Hogy olyanok, mint a
                  vízilovak.</p>
               <p>Szürke angóramacska ugrott a paplanára. Fölemelte és játszadozni kezdett vele. A
                  lelkész szótlanul nézte egy darabig. Aztán az ágyhoz lépett és kivette a macskát a
                  Ferdinánd kezéből.</p>
               <p>- Megmondja végre, hogy mi van azzal a szabadalommal? - kérdezte.</p>
               <p>Ferdinánd felült és összefonta a karjait.</p>
               <p>- A Hektor úr szabadalmával? A civilizáció óvszerével?</p>
               <p>Hosszúkás lófejét mosolyogva ingatta. Hektor úr, mondotta, abból a feltevésből
                  indul ki, hogy meg kell menteni a sarokba szorult civilizációt. Kérdés, szükség
                  van-e az olyan Hektor-féle mentőövekre. A civilizáció egy szanatórium díszes
                  homlokzata, amely mögött ezer nyomorúság libeg. Miért védeni a civilizációt? Az
                  ember két lábon járó gombatelep, milliárd-számra termeli a pusztulás mikrobáit.
                  Az embereken nem lehet segíteni. Hektor úr mennyei együgyűségében úgy képzeli el
                  a dolgot, hogy korunk a jó és rossz bikaviadala. Egyetértek vele: szerintem
                  azonban a jót a spontán bika és a rosszat a sportoló ember képviseli. Miután ezt
                  elegánsan kifejtette, a papokra tért át.</p>
               <p>A lelkész az ablakhoz lépett.</p>
               <p>- Hallja csak, Ferdinánd úr - jegyezte meg mosolyogva. - Odalenn mintha egy
                  rendőrt látnék. Akarja, hogy felhívjam?</p>
               <p>Ferdinánd vidám nevetésbe kezdett.</p>
               <p>- Nagyszerű alakok maguk, amerikaiak! Micsoda bizalom egy rendőri bunkóban.</p>
               <p>- Arra is figyelmeztetem - folytatta a lelkész -, hogy magának már ősz a haja,
                  Ferdinánd úr.</p>
               <p>- Az ezüstnek, ennek a nemes fémnek ez a legnemtelenebb megjelenési formája,
                  lelkész úr.</p>
               <p>A lelkész hirtelen levetette a kabátját.</p>
               <p>- Másszon ki - szólott oda Ferdinándnak.</p>
               <p>Ferdinánd felugrott, hogy az asztal mögött keressen menedéket, de elkésett. A
                  lelkész fürgén mellette termett és belevágott hosszúkás állába. Ferdinánd
                  beleesett a nyitott szekrénybe, néhány csüngő ruhadarab közé. Amikor kigabalyodott
                  a szekrényből, két női ruhadarabot szorongatott a kezében.</p>
               <p>- Ön nem túlságosan gyöngéd ember, atyám - jegyezte meg különösebb izgalom
                  nélkül.</p>
               <p>Sebestyén, aki némán, lázasan hallgatta és nézte őket, zavartan szólalt meg.</p>
               <p>- Ön tehát félrevezetett engem, Ferdinánd úr. Ez szerfelett szomorú.</p>
               <p>A pap fölvette a kabátját, és azt kérdezte, mi az a szerfelett.</p>
               <p>- Hektor úr - magyarázta Ferdinánd, mintha mi sem történt volna - szereti a
                  választékos szavakat. A disznózsírt is axungia porcinak nevezi.</p>
               <p>A tükörhöz lépett és belenézett.</p>
               <p>- Önök arra kíváncsiak, ugye - kérdezte állát nyomogatva -, hogy mi történt a
                  Hektor úr találmányával. Szabadalmaztattuk, mint rovarirtót. Másra igazán nem
                  volt alkalmas.</p>
               <p>Sebestyén sápadtan meredt a hosszú alakra.</p>
               <p>- Ferdinánd úr, - szólalt meg halkan - hiszen önök azt mondták nekem... -
                  Megakadt, mosolyogni próbált. - Nos vallja csak be, hogy tréfált...</p>
               <p>Ferdinánd megrázta a fejét. Valami sajnálkozás volt a tekintetében. Nem, ezúttal
                  nem tréfált. Ez az igazság, a hitvány igazság. Az igazság, amelynek diadaláért
                  olyan lelkesen harcol, Hektor úr. Talán hibát követett el, hogy elhallgatta, de
                  botor szíve nem engedte, hogy elrontsa a Hektor úr álmait. Hát inkább csalt,
                  megcsalta Hektor urat. Hogy egy kis haszna is volt belőle, azt reméli, a lelkész
                  sem veszi zokon, minthogy abból a pompás világból való, amelyben az üzlet a lét
                  második nagy célja. Az első, tette hozzá magyarázólag, a vasárnapi prédikációk
                  meghallgatása. Egyébként nem mulaszthatja el megjegyezni, hogy az amerikai
                  teológiáknak is nagy bámulója, amelyek nemcsak az egyházi ismereteket, de az
                  ökölvívást is látható eredménnyel oktatják. S ha már a papokról esett szó -
                  folytatta, végkép belenyugodva abba a kemény foltba, amely a tükörből olyan
                  barátságtalanul mosolygott vissza rá - meg kell említenie a lausanne-i püspököt,
                  akikről a napokban egy igen megszívlelésre méltó dolgot olvasott.</p>
               <p>Leemelt egy könyvet a polcról és hirtelen felnyitotta.</p>
               <p>- Engedje meg, hogy felolvassam ennek a derék püspöknek a levelét, amelyet
                  1473-ban intézett a cserebogarakhoz.</p>
               <p>És olvasni kezdte.</p>
               <p>“Ti botor, értelmetlen teremtmények! A cserebogárpajorok nem voltak benn a Noé
                  bárkájában. Tehát megparancsolom nektek, minden szentek nevében, hogy
                  távozzatok minden olyan helyről, ahol ember és barom számára eleség terem. Ha
                  kifogásotok van ellene, úgy megidézlek benneteket mához hat napra, déli egy órára
                  az egyháztanács kegyelmes színe elé.”</p>
               <p>Ferdinánd abbahagyta az olvasást és a lelkészre mosolygott.</p>
               <p>- Mire tippel? Megjelentek?</p>
               <p>- Átkozott fickó - mosolygott a fogházlelkész elismeréssel.</p>
               <p>- Makacsul napirendre tértek a püspök felhívása felett. Mire a püspök a következő
                  újabb határozatot hozta:</p>
               <p>“Mi, Benedict de Montserrat, Lausanne püspöke, Istent szem előtt tartva, aki
                  minden teremtményt magatartása, kára, haszna szerint mérlegel, látva továbbá,
                  hogy a törvénykezés napján nem jelentetek meg, megátkozunk titeket kártékony
                  férgek, hogy semmi se maradjon belőletek.”</p>
               <p>- Nagyszerű - nevetett a pap egy tollat és papírlapot nyújtva át
                  Ferdinándnak.</p>
               <p>Ferdinánd azt hitte, hogy a lelkész le akarja másoltatni a püspök levelét. De a
                  pap mosolyogva rázta a fejét. Nem, mindössze arról van szó, hogy Ferdinánd úr
                  írjon egy nyilatkozatot, amelyben kötelezi magát arra, hogy Hektor urat
                  kártalanítja és visszatéríti a különböző költségek címén felvett összegeket.</p>
               <p>- Ahogy gondolja - vonta a vállát Ferdinánd. - Mondja hát tollba...</p>
               <p>Sebestyén hosszasan nézegette a székre dobott női ruhákat, amelyeket Ferdinánd
                  zuhanás közben letépett a szekrény fogasáról. A lelkében vad émelygés támadt.</p>
               <p>- Ferdinánd úr - fordult hirtelen egykori barátjához. - Ön elcsábította
                  Jozefint.</p>
               <p>Ferdinánd letette a tollat. A papírlapot átnyújtotta a lelkésznek.</p>
               <p>- Ez a meghatározás - mondta fejcsóválva - sem nem szép, sem nem szabatos, kedves
                  Hektor úr.</p>
               <p>A gyógyszerész leakasztotta füléről szemüvegének kampóit, amik úgy szorongatták
                  bolyhos, szelíd fülét, mint vércse karma a riadt galambot. Nem szabatos? - villant
                  meg benne a remény. - Azt jelenti ez, hogy nem igaz, tévedett? A ruha nem a
                  Jozefin ruhája?</p>
               <p>- Ferdinánd úr - szólalt meg újra. - ön a szavak ördögi játékosa. Mit jelent az,
                  hogy nem szabatos? Azt hogy tévedtem, vagy azt, hogy lehetséges...</p>
               <p>- Minden lehetséges, Hektor úr.</p>
               <p>- Hiszen azt mondta, hogy Jozefinnek görbék a lábai?</p>
               <p>- Ebben nem is csalódtam - vallotta be Ferdinánd. Hirtelen kinyílt az ajtó és
                  egyik kezében nedves gumiszivaccsal, a másik kezében egy pár női cipővel belebbent
                  a szobába Jozefin. Előbb a szivacsot, aztán a cipőt hajította Ferdinándhoz.</p>
               <p>- Nyálkás angolna! - kiáltotta. - Szégyelld magad!</p>
               <p>A gyógyszerész a padlóra szögezte tekintetét. Egyszer egy magas gyárkéményt
                  látott összeomlani. Ízekre tördelve dűlt oldalra, amíg a porfelhő végleg
                  eltemette. Ilyen gyárkémény módjára dőlt le az ég ultramarin kékjéből Jozefin is.
                  Végtelen porfelhő gomolygott felette.</p>
               <p>A füle megtelt az összeomlás dübörgésével, lelke a pusztulás porfelhőjével.
                  Jozefinből már alig látott valamit, bár ott volt a szobában, s perlekedő hangját
                  is elmosta a pusztulás moraja. Veszekedtek, mint a papagájok. A lelkész is
                  megszólalt, hogy túlvilági folyószámlájukra figyelmeztesse őket. Aztán váratlanul
                  egy puha kéz nyúlt a kezéhez.</p>
               <p>- Ne haragudjon, kis Hektor úr - kérlelte Jozefin. - Nagyon csúnya volt... Nem
                  kellett volna ilyet tennem... Akarja, hogy megsimogassam?</p>
               <p>A gyárkémény hasonlatot e könnyed s szomorkás hang hallatára vaskosnak és
                  ügyetlennek találta. Jozefin most olyannak tűnt neki, mint egy hópehely, amely
                  valami piszkos tárgyra hullott és elolvadt. Nem felelt neki. Jozefin most erősen
                  megszorította a kezét. Talán marasztalta. Talán kérlelte. A szavak hamar
                  elpattantak szalmaszálának végén, mint az ügyetlen buborékok. Pedig fújta, sűrűn
                  és odaadón, már könnycseppekkel a szemén, mint a gyermekek, akiknek sehogy sem
                  sikerül a buborékjuk.</p>
               <p>Nem nézett rá. Csuklóján érezte a Jozefin kezének forróságát. Idegen volt most ez
                  a forróság az érzékeinek. Követte a lelkészt.</p>
               <p>- S a borostyánkő? - kiáltotta utána Jozefin dühösen. - Elfeledkezik róla, kis
                  Hektor úr?</p>
               <p>Ferdinánd fölemelte a kezét.</p>
               <p>- Hagyd. Hektor most a megsértett erkölcsi világrend nevében utálattal távozik.
                  Átkozott szerencséje van. Egy csapásra két legyet tett ártalmatlanná.</p>
               <p>- De én nem vagyok légy - kiáltotta Jozefin. - Én rokonszenvezek Hektor úrral!</p>
               <p>Ferdinánd kefélni kezdte a haját.</p>
               <p>- Mindketten legyek vagyunk - mondta meggyőződéssel. - És mindketten sajnáljuk
                  Hektor urat. De hagynunk kell, neki most férfias kötelességei vannak. Szenvedni
                  akar.</p>
               <p>Sebestyén odakünn megbotlott az angóramacskában. Sejtelme sem volt, mi lehetett a
                  puha tömeg. Szemüvegét szórakozottan a kezében tartotta, s csak azt érezte, hogy
                  körvonalatlan lágysággal úszik el mellette a folyosó, a lépcsőház korlátja,
                  néhány utca. A lelkész mellette lépkedett.</p>
               <p>- Hol lakik?</p>
               <p>A Chatelet mögött lakott egy szutykos utcában, egy leszállított finomságú
                  szállodában. A pénzeszacskó, amelyet elindulása előtt Kempelné varrt neki, még a
                  nyakában csüngött, fegyelmezetten, de már üresen. Azért is húzódott ebbe az olcsó
                  utcába. S talán azért is, mert közel volt oda a Jean Lantier utca s az iskola,
                  amelynek öreg ablakain annyiszor kinézett Jozefin.</p>
               <p>A lelkész felkísérte a szobájába.</p>
               <p>- Le kell feküdnie, öreg fickó - rendelkezett, megvetve ügyesen az ágyat. -
                  Vegyen be valami izzasztót. Hol tartja? S már ki is húzott egy fiókot.</p>
               <p>A gyógyszerész tiltakozva emelte fel a kezét.</p>
               <p>- Majd előkeresem. Csak azt ne higgye, hogy bedőltem a meséjének.</p>
               <p>- Minő mesének? - tudakolta a pap.</p>
               <p>- Annak, amit Cincinnatiról mondott. Barátaim árulása megrendített, de
                  ítélőképességem nem hagyott cserben. Vallja be, hogy sohasem volt Cincinnatiban.
                  Egyébként nálam már úgy sem megy semmire, “nyugalmazott fogházlelkész” uram.
                  Tőlem már nincs mit elszipkázni...</p>
               <p>Kárörvendően mosolygott az öreg papra.</p>
               <p>- Üresek a fiókjaim! Kárba veszett a fáradsága!</p>
               <p>A lelkész tömzsi törzse dinamikusan rezgett a nevetéstől.</p>
               <p>- Kolosszális, milyen éles szeme van... No, csak rúgja le szépen a cipőjét, és
                  másszon be szépen a takaró alá... így, látja... Holnap még benézek magához...</p>
               <p>Elment. Künn nehézkesen ropogott a kanyargó, keskeny falépcső.</p>
               <p>*</p>
               <p>Mindennap felkereste Sebestyént, aki változatlan bizalmatlansággal fogadta. Az
                  influenza lefogyasztotta, köhécselt is egy kicsit, a lelkész azt ajánlotta,
                  kísérje el Versailles-ba, ahol meg kell valakit látogatnia; ott kisétálhatja
                  magát egy kicsit a fák alatt. Felült a lelkész mellé a kocsiba s azon töprengett,
                  hogy mit akar tőle ez az ember. Amíg a lelkész látogatását végezte, megnézte a
                  kastélyt, behatolt egy kis rejtekajtón az egyik szalonból a királyné apró
                  kamrájába, megnézte a könyveit, belenézett a tükrébe, aztán lement a parkba.
                  Végighaladt a hosszú főúton, a “Zöld szőnyegen” a kereszt alakú tóhoz, amelyen
                  egykor kis tengeri ütközetek zajlottak le a király szórakoztatására. Aztán jobbra
                  fordult, Trianon felé. Magányosan lépegetett az erdei úton; a gyepen zsíros
                  papírok hevertek. Megállott és megcsóválta a fejét. Ha ezt XVI. Lajos látná! S az
                  út mentén a sok bojtorjánt!</p>
               <p>Trianonban rosszallóan nézte a királyné gyaloghintóit. Azt mondták neki, hogy ott
                  künn a sarjút sokszor ő kaszálta le. Mária Antoinette. Lehet, hogy kaszált. De
                  gyaloghintó hozta a kaszálóra s e gőgös járművek minő választéka! Bizonyos, hogy
                  Papaverin sem helyeselné a dolgot. Mint ahogy a nép sem helyeselte és levágta a
                  fenséges kaszásnő nyakát.</p>
               <p>Tűnődve tért vissza a város felé. Melegen sütött a nap, gondolatai lomhán
                  röpködtek a Hatalom körül. A fizikai hatalom szorongással töltötte el. Néró, azt
                  mondják, felgyújtotta Rómát. Biztosítani kéne az embereket, hogy ilyen tűzesetek
                  ne forduljanak elő többet...</p>
               <p>Kusza és fáradt gondolataiból a lelkész halászta ki. Ott várt rá a kastély előtt.
                  Sebestyén közölte vele, hogy a látottakkal koránt sincs megelégedve. Kifejtette
                  nézetét a hatalomról, és szemére vetette a lelkésznek, hogy az amerikaiak úgy
                  vadásztak az indiánokra, mint valami antilopokra. Ez is a hatalom egyik
                  visszatetsző példája!</p>
               <p>A lelkész tágas amerikai síkságok napfényével nevetett rá. Átfogta a gyógyszerész
                  nyakát.</p>
               <p>- Mit szólna egy pohár sörhöz? Amott, látja...</p>
               <p>Leemelte fekete szalmakalapját, s míg arcát legyezve derűsen haladt egy vendéglő
                  felé, fehér napóleon-fürtje megértően himbálózott.</p>
               <p>- Mi amerikaiak - mondta - elvetemült fickók vagyunk valamennyien. Ugye, ezt
                  akarta mondani?</p>
               <p>Egy templom előtt haladtak el.</p>
               <p>- Nem tart velem, Hektor úr? - kérdezte derűsen.</p>
               <p>Belépett a templomba. A gyógyszerész követte. Nem volt a lelkésszel egy valláson,
                  de úgy gondolta, az ilyen meghívást nem illik visszautasítani. És vizsgálódva
                  nézte a barna, egészséges arc közvetlenségét, amellyel az Éghez fordult. Egyik
                  paptanárja jutott eszébe, akinek szinte eltűnt pupillája szemhéja mögött, olyan
                  merőlegesen igyekezett az égre nézni. Egy gyarló megtérő görcsös sietségével
                  suttogta imáit. A fogházlelkész úgy pillantott fel, mintha egy pacsirtát keresne
                  a magasban, amely elbájolta az énekével.</p>
               <p>A gyógyszerész megnyomta szemüvegét.</p>
               <p>- A pokolba is - mondta az utcán zavartan -, én önt szélhámosnak néztem. Úgy
                  beszéltem önnel, mint egy öreg tolvajjal.</p>
               <p>- Amott van, ni a sörcsarnok...</p>
               <p>Boldogan merült el sörének gazdag habjában.</p>
               <p>- Kissé különös - vélte a gyógyszerész.</p>
               <p>Nem, egyáltalán nem volt előírásos pap. Valami vidám suhancdalt dudorászott,
                  amikor elhagyták a vendéglőt, hogy visszatérjenek Párizsba. Aztán Ferdinándról
                  kezdett kérdezősködni. Rendezte-e már azt a bizonyos kötelezvényt? Nem? Ó, a
                  megátalkodott haramia! Nos, akkor talán egyenesen hozzá mehetnének.</p>
               <p>Sebestyén hallani sem akart arról, hogy Ferdinándot megint állon üssék. Az ügyet
                  ügyvéd kezére adta, egy rokonszenves ügyvéd kezére, aki majd kellő nyomatékkal
                  fogja értésére adni Ferdinándnak, hogy a társadalmi együttélés alapja csak a
                  becsületesség lehet; a mások jogainak tiszteletben tartása s a kötelezettségek
                  teljesítése.</p>
               <p>- Á -, jegyezte meg a lelkész nyájas szomorúsággal - Ferdinándot nem kell erre
                  kioktatni. Én azt mondom, keressük fel Ferdinánd urat.</p>
               <p>- Nem akarom még egyszer megalázni azt az embert, akit Jozefin a szeretetébe
                  fogadott.</p>
               <p>A pap megcirógatta a szemével.</p>
               <p>- No, Isten vele, maga tarajos gőte. Mindig azokat a múzeumi spiritusz-tartályokat
                  juttatja eszembe, amikben ezeket az állatokat mutogatják. És ne nagyon higgyen az
                  ügyvédeknek se.</p>
               <p>Philibert beszélte rá, hogy ügyvédet fogadjon, annak a szutykos szállónak a
                  gazdája, amelyben lakott. Valami rokona volt az ügyvédnek és szemérmetlenül
                  dicsérte. “Úgy áll rajta a talár, mint püspökön a miseruha! Azt mondom, Hektor úr,
                  menjen el hozzá...”</p>
               <p>Philibert reggelenként megvárta a szálloda utcai ajtaja előtt Sebestyént.</p>
               <p>- Hát futni hagyja a csibészt?</p>
               <p>Addig beszélt az unokaöccse pompásan álló palástjáról és nagyszerű ügyvédi
                  fogásairól, amíg Sebestyén bedőlt a kacsintó, szutykos locsogásoknak és
                  beleegyezett abba, hogy Philibert elvezesse egy nap a törvényszék folyosójára,
                  hogy bemutassa a rokonának. Úgy érezte, Philibert-nek igaza van: ami az övé, az az
                  övé! Meg kell szorítani a léha Ferdinánd urat. Jól keres, hát fizessen.</p>
               <p>- Mit gondol - érvelt Philibert, és ünnepélyes keménykalapja alól ráncosan és
                  sárgán csúszott tarkója felé kopaszságának lebukó holdvilága -, volna nekem ma egy
                  fityingem is, ha nem kapartam volna ki a föld alól is?</p>
               <p>Az ember ne hagyja a magáét, ismételte ravaszul. A világ tele van disznókkal,
                  kicsi, nagy és rettenetes nagy disznókkal, akiket az ördög mind azért szabadított
                  rá a világra, hogy becsapják a becsületes polgárokat.</p>
               <p>Sebestyén megkönnyebbülést érzett, amikor végre átadhatta ügyét a fekete taláros
                  kövér unokaöcsnek és megszabadulhatott a Philibert egérszagú keménykalapjának
                  közellététől. A keménykalaptól megszabadult, de nem Philibert-től, aki ezután is
                  gyakran hozott híreket és előlegkérő leveleket vagy telefonüzeneteket, a püspökien
                  előkelő unokaöcstől. Sebestyén egy ízben látta Philibert-t mosakodni. Éppen őreá
                  várt, hogy valami újabb üzenetet közvetítsen. Csak ujja hegye érintette a vizet,
                  közben fütyült, majd lehajolt, beleszagolt a tálba és tartalmát ijedten
                  loccsantotta a vízvezetékbe. Philibert szószmester volt valamikor egy hercegi
                  konyhán. A szálloda homályos és keskeny folyosóján úgy suhant el, mint egy sovány
                  patkány az ember szemei elől. Kötényben volt mindig s rendesen, boros palackkal a
                  karján, amelyet szinte apai gyöngédséggel szorongatott. Ha beszeszelt éjfél felé,
                  mindig a felesége erényeit dicsérgette. A kapualatti kuckóban unalmasak voltak
                  az éjszakák, hát egy Bernard nevű zöldségrakodóval kártyázgatott, amíg felesége
                  emeleti szobájukban hortyogott. Úgy tett, mintha hegyezné a fülét, hogy nem
                  ébredezik-e a felesége odafenn, s közben belesett a zöldségrakodó kártyáiba. Aztán
                  diadalmasan lecsapta a lapot.</p>
               <p>- Megvagy, öreg mókus... Megint adózol Philibert apónak két kis lyukassal. - S
                  vinnyogott örömében, amikor besöpörte a filléreket.</p>
               <p>Lizette egy kis szobalány,</p>
               <p> Ha bajba jut, mindig hány....</p>
               <p>- énekelte, benyomva a pénzt nadrágja zsebébe. Bernard-nak az volt a véleménye,
                  hogy Philibert valami bolhás mopszlinak született, csak a felesége dugta emberi
                  nadrágba. Utálta, ha Philibert a neje erényeit dicsérgette.</p>
               <p>- Faggyúszaga van - dünnyögte.</p>
               <p>A gyógyszerész ősz végén egyszer éjfél felé vetődött haza. Philibert beinvitálta a
                  kapu alatti fülkébe. A szállodás poharat tartott a kezében. Sebestyént
                  ellenállhatatlan szomjúság fogta el, belépett a szobába. Az öreg zöldségrakodó is
                  ott volt. Philibert töltött, magának tiszta bort, vendégeinek főképpen szódavizet.
                  Bernard kis dobozt szedett elő és kinyitotta.</p>
               <p>- Bújj ki, Herman! - szólott be a skatulyába.</p>
               <p>Kis fehér egér mászott elő a dobozból és rózsaszínű orrával ide-oda szaglászott.
                  Philibert úgy vélte, hogy semmi keresnivalója az ilyen veszélyes bestiáknak az ő
                  úri szállodájában, majd felduzzasztotta pofazacskóját és ráfújt a gyámoltalan
                  állatkára.</p>
               <p>- Eriggy a fenébe! - tette hozzá röhögve.</p>
               <p>Ittak, Philibert az unokaöccsét dicsérgette, hogy milyen kitűnő ügyvéd s milyen
                  pompásan fest fekete talárjában, Bernard meg epés megjegyzéseket röffentett oda
                  az ügyvédekről általában, s a Philibert úr családjáról különösen.</p>
               <p>- Nagyszerű ember! - kiáltotta a szállodás - meglátja, Hektor úr, úgy megnyeri a
                  perét, mint a pinty! Ismerem ám az öcsköst!</p>
               <p>A gyógyszerészt felmelegítette a kitűnő biztatás. Szaporán ivott, füle égett és
                  elégedetten szorította meg a Philibert kezét.</p>
               <p>- Örvendek, Philibert úr, hogy a véletlen éppen ebbe a szállodába vezérelt.</p>
               <p>- No, ugye - lelkesedett a szállodás.</p>
               <p>- Egy tetűt sem ér a szállodája - morogta az öreg Bernard, de Philibert nem
                  hallotta, újra a Lizette-ről szóló énekkel kísérletezett. A gyógyszerész
                  megjegyezte, hogy Philibert úr jobban teszi, ha nem énekel, mert a hangja olyan,
                  mint egy megrepedezett gramofonlemezé, amire Philibert az asztalra csapott s
                  közölte, hogy ezt még senki sem mondta neki. - Hallod, Bernard? - vetette oda
                  fitymálva. - Felelj te, rossz az én hangom?</p>
               <p>- Játsszunk - legyintett Bernard.</p>
               <p>Játszottak, Sebestyén kóválygó fejjel nézegette a játékot. Aztán megint ittak, s
                  a szállodás újra énekelni kezdett.</p>
               <p>- Hamis, Philibert uram, - fékezte a gyógyszerész - hamis, tessék megállani.</p>
               <p>Kinyújtotta a kezét, hogy megrántson egy láthatatlan féket. De Philibert tovább
                  gördült a maga görbe és meredek pályáján. Úgy látszik, más fékrendszerre van
                  beállítva - gondolta Sebestyén, s most egy kerékféket kezdett forgatni, ahogy
                  tehervonatoknál látta. Erre aztán a szállodás csikorgott még néhányat és
                  megállott.</p>
               <p>Émelyegni kezdett. Mint ahogy az érett genny gyűl fel a seb végébe, úgy gyűlt fel
                  most minden gyötrődése, szégyene lázas testének végébe, abba a gömbölyű s nagy
                  sebforradásba, amelynek fej a neve. Életének kellemes feszültsége és pompás
                  villanyfénye nagy csattanással elpattant. Sötétség fogta körül. Tapogatózva a
                  borospalack után nyúlt, de Philibert féltékenyen elkapta tőle.</p>
               <p>- Itt van - mondotta Sebestyén, egy tízfrankost dobva az asztalra -, ne
                  siránkozzék a boráért.</p>
               <p>Philibert borért loholt, Bernard meg kivette Hermanját a dobozból, hogy
                  levegőzzék egy kicsit, amíg az a szutykos Philibert távol volt.</p>
               <p>- Jöjj, Herman, - mondta neki - sétálgass egy kicsit a vállamon.</p>
               <p>Fölrakta Hermant a fejére. Az egér tanakodott egy kicsit, aztán lesétált gazdája
                  vállára, onnan a karján át az asztalra, és rózsaszínű kis orrával megszagolta a
                  gyógyszerész kezét.</p>
               <p>Philibert hamar visszatért a borral s kijelentette, hogy az ő úri szállodájában
                  semmi keresnivalója az ilyen mocskos állatoknak. Sebestyén figyelmeztette, hogy a
                  félreeső hely papírtartójából tegnap egy egész egércsalád rebbent széjjel.</p>
               <p>Philibert felnyögött. Az ő szállodája másodosztályú szálloda, jelentette ki
                  sértődötten. Bernard dünnyögött. Korán volt még az idő, de már mind a hárman
                  kiestek formáikból, minden hülyeséget összelocsogtak. Sebestyénnek egy dal jutott
                  eszébe, amelyet a fogházlelkésztől hallott. Cincinnatiban, ha az est leszáll,
                  minden pávián alukál. A szardíniák is lefekszenek, a lámpák altatót zümmögnek...
                  ohó, ohó.</p>
               <p>Haját a homloka felett napóleon-tinccsé csavarta, rázogatni kezdte a vállait, és a
                  fogházlelkészt próbálta utánozni. A hangja bizonytalanul mászkált a hanglétrán,
                  néhányszor le is csúszott, és ezen maga nevetett a legjobban. A páviánok és
                  szardíniák nyugalomra tértek - énekelte tovább - s már csak a csillagok
                  kacsintottak. A félfülű Joe pedig odabotorkált a sarki benzinállomáshoz és
                  megkérdezte, helló kisasszony, nem mondaná meg, merre van itt a legközelebbi
                  hullaház?</p>
               <p>Philibert nagyokat vinnyogott, majd ráparancsolt a zöldségrakodó Hermanjára, hogy
                  másszon vissza a skatulyába.</p>
               <p>Sebestyén a fülledt zugban, amelyre undorítóan ráfeküdt valami odaégett halnak a
                  szaga, egyszerre vidámnak és boldognak érezte magát. A kuckó fülledtsége és
                  vastag illata egyetemi éveibe sodorta vissza, a roppant készülődések és sercegő
                  reménykedések hangulataiba. Mit is akar tőle a “fogházlelkész!” Hogy hagyjon itt
                  mindent és igyekezzék sebesen hazafelé? Miért igyekezzék és főképpen, miért
                  sebesen?</p>
               <p>- Hah - csuklott fel vidáman -, az öreg... tudják ugye, aki annyit járkál ide a
                  nyakamra... nohát, azt javasolja, hogy pucoljak, amíg nem késő... A pokolba is,
                  minő beszéd ez, urak? Hagyjam itt a találmányomat? Ohó, ohó!... Nem, nyugalmazott
                  fogházlelkész uram, s mögötte egy kérdőjel, nem! Én bízom az igazságban. Nemde,
                  Philibert úr, bízhatom benne?</p>
               <p>Philibert szavatolta, hogy győzni fog, s Ferdinánd elveszi méltó büntetését.
                  Hagyjon hát itt mindent és garas nélkül, elviselt ruhában sompolyogjon haza,
                  éjnek idején, hogy senkise lássa, milyen átkozottul belerúgtak a hátuljába? Nem,
                  nem, nem! Nem kotródik, marad, harcol, követeli a jogait, diadalmaskodni kell az
                  igazságnak! Méltatlankodás fogta el a lelkész iránt. Mit avatkozik ez az ember a
                  dolgaiba! Hogy pap? Hogy nagyítóüvegen át látta az Istent?</p>
               <p>- Hallják, százszoros nagyításban látta a “Jobb híján Istent”... Azt mondja, hogy
                  valami folyadékban úszkált...</p>
               <p>- Kucs, kucs - mutatott Philibert jelentős röhejjel a homlokára.</p>
               <p>Bernard vastag hüvelykujját kinyitott szája felé bökdöste.</p>
               <p>- Kortyondi az öreg, mi? - nevetett ő is.</p>
               <p>Persze, bólintott a gyógyszerész. A mindennapi sörünket, ad meg nekünk ma...
                  Iszik és nagyon körmönfont figura.</p>
               <p>- No és azt hallgassák meg... Azt mondja, hogy lopott fiatal korában! Méltóztatnak
                  hallani, hölgyeim és uraim? - tette hozzá a nevetni nem tudó emberek hamis,
                  csukló kaffogásával, és pödört egyet napóleon-fürtjén. - Ki érti ezt, ha szabad
                  kérdenem?</p>
               <p>Pedig nemrég még értette, de értelmét most kegyetlen haragra gyújtotta az
                  elégedetlenség. A silány bor, amitől igazában undorodott, szörnyű lucsokká
                  kozmásodott a lelkében. Ferdinánd és Jozefin mindenét elvitték. Jozefin
                  felforgatott benne mindent, mint vásott gyermekek a bútorokat, még faliórájának a
                  mutatóját is letörte. Az óra mozgott, ketyegett még, de nem mutatta már az
                  időt...</p>
               <p>Rázogatta a vállát, száján hegyes i betűk zökkentek ki, teljes erejéből utánozta a
                  papot.</p>
               <p>A nyugalmazott fogházlelkész ott állott a fülke ajtajában. Az egyik kezében
                  ernyőt tartott, a másikban kalapja csüngött. Már percek óta állott ott a vállát
                  rázogató, fintorgató, hegyesen kaffogó gyógyszerész háta mögött. Egészséges, vidám
                  arcán valami csalódás tükröződött. Szomorú pofát vágott - ahogy később Bernard
                  megjegyezte.</p>
               <p>- Kolosszális volt, Hektor úr - szólalt aztán meg hervadt mosollyal, megérintve
                  ernyőjével a gyógyszerész mulatságosan rángatózó vállát. - Nagyon örvendek, hogy a
                  rám való emlékezés úgy fel tudja deríteni.</p>
               <p>Előrelépett és megfogta a gyógyszerész lesoványodott karját.</p>
               <p>- Tulajdonképpen csak azért kerestem fel, - jelentette ki - hogy búcsút vegyek
                  magától. Délután is kerestem... Hát minden jót, Hektor úr. És valamire
                  figyelmeztetni akarom. Az a folyadék, amelyben én Istent láttam... Istent s nem
                  Jobb híján Istent... az nem volt alkohol. Ért engem, Hektor úr?</p>
               <p>Megszorította a meghökkent gyógyszerész kezét, feltette a kalapját és elhagyta a
                  szállodát.</p>
               <p>- Nos - nézett utána Sebestyén -, most legalább tudja, hogyan vélekedem róla.</p>
               <p>Aztán ránézett a vigyorgó, patkányarcú Philibert-re, meg a szőrös Bernard-ra és a
                  lelkész után rohant.</p>
               <p>- Egy szóra, atyám - kiáltotta bele a nyirkos, keskeny utcába. - Valamit mondani
                  szeretnék...</p>
               <p>A pap körvonalai egy tömzsi foltot határoltak, amely megállás nélkül, szomorúan és
                  végzetesen úszott bele a könyörtelen éjszakába.</p>
               <p>- Valami nagyon fontosat - ismételte hangosan, de már nem kiáltva.</p>
               <p>A lelkészt bekapta a sikátor, cipőjének puha sarka végleg elhalt a sötétben.
                  Micsoda undorító éjszaka, - gondolta a gyógyszerész támolyogva - veszettül
                  hányhatnékom van tőle...</p>
               <p>Csuklott, s valami keserű öntötte el száját a csuklása nyomán.</p>
               <p>- Galádság íze van - gondolta.</p>
               <p>És mi volt az a végtelenül fontos, amit a papnak mondani akart. Mea culpa, mea
                  maxima culpa? - kérdezte tanakodva.</p>
               <p>Szörnyen elintézte ezt az embert. Sohasem viselkedett még ilyen állatian. Előbb
                  bárgyún gyanúba fogta, hogy nem igazi pap, hanem valami széltoló öreg kujon. Aztán
                  elfogadta a baráti segítségét, és most odavetette a két részeg ember elé, hogy
                  röhögjenek rajta. Átkozottul ügyesen csinálta, díjat nyerhetne vele, valami
                  hülyeségi versenyen!</p>
               <p>Ah, gondolta, elernyedve, Ferdinándnak igaza lehet. Alattomos pincebogarakkal van
                  tele a lelkünk. Jó mélyen elsáncolják magukat a zugokba és hasadékokba. Aztán
                  csak egy rázkódás kell, egy kis földrengés és előmásznak undorító lábaikkal.</p>
               <p>Elnézett a nyirkos kellemetlen utcán, végig. Fenemód nyirkos volt minden és
                  mocskos, mint a Philibert kártyái, mint minden ezen az estén; ő maga is... Mit
                  akart a lelkésznek mondani? Hogy alapjában nem úgy gondolta, nem olyan illetlenül
                  és nyomorultul? S hogy borítson a lelkész fátylat a hálátlan jelenetre?
                  Tökkelütött együgyűség! Hogy lehet az embert arra kérni, hogy borítson fátylat
                  valamire? Hátha nem hord fátylat magánál?... De a papnál bizonyára van egy darabka
                  fátyol. Annyi mindent tartogatott a zsebében! Végeredményben: nagyon derék ember
                  volt. És ami őt illeti, ő sem az a silány fajankó, akinek látszik. Egy kicsit
                  előmásztak belőle a pincebogarak, de a papot határozottan szerette. Nincs más
                  célja, mint rendbe hozni a dolgait.</p>
               <p>Ahogy visszafordult a szállója felé, egy utcai nő, kövér és hideg tenyerével
                  hátulról megfogta a nyakát.</p>
               <p>- Náthát kapsz, kis marcipánom...</p>
               <p>Igen, rendbe fogja hozni a dolgait, s aztán hazamegy. De előbb nem! Előbb semmi
                  esetre sem, határozta el keményen, összevont szemöldökkel, szigorúan nézett a
                  nőre és befordult a szállodába.</p>
               <p>A gazda és Bernard kártyáztak.</p>
               <p>- Nyakon csípte? - érdeklődött Bernard. Sebestyén a falnak támaszkodott, onnan
                  nézte őket. Philibert kiáltozott.</p>
               <p>- Te jössz, Bernard, ne aludj mindig. Ha... Nagyon helyesen van, Bernard. Ha te
                  ezt adod, én meg ezt adom... És most fizu két kis lyukast Philibert apónak.</p>
               <p>A gyógyszerész előrelépett és rávágott az asztalra.</p>
               <p>- Bernard - mondta -, ez a szemérmetlen ember kifosztja magát. A zsebéből húzza
                  elő a lapokat.</p>
               <p>Philibert behúzta a nyakát, sárga fülkagylói összegyűrődtek a gallérján.</p>
               <p>- Patikust nem engedek be többet a szállodámba - vinnyogta bizonytalanul. - Mars
                  ki innen.</p>
               <p>- Meg kell mondanom önnek - figyelmeztette Sebestyén -, különben már a múlt héten
                  meg akartam mondani, amikor megcsalt azzal a háromszori telefonbeszélgetéssel...
                  hogy ön is csak olyan piszkos zacskó, mint a többi. Azzal a különbséggel, hogy
                  önben, Philibert uram sohasem volt vattacukor.</p>
               <p>A szállodás felugrott és értésére adta, hogy pórul jár, ha sokat pofázik.</p>
               <p>- Osszál, Bernard - szólott aztán rá a zöldségrakodóra.</p>
               <p>Sebestyén a vállára tette a kezét.</p>
               <p>- Nem tűrhetem, hogy így beszéljen velem.</p>
               <p>A szállodás ijedten hátrált.</p>
               <p>- Ha hozzám nyúl, magába rúgok - jelentette ki s haragosan Bernardhoz fordult. -
                  És te ezt eltűröd? Hogy ilyen jött-ment megrágalmazza leghűségesebb
                  cimborádat?</p>
               <p>Bernard egykedvűen legyintett.</p>
               <p>- Ne piszkálja, Hektor úr. Máskor is csalt már.</p>
               <p>A zajra kibotorkált Philibertné is. Hosszúfogú, áporodott vidéki asszonyságok
                  mintaképe. Két-három szoknya lehetett rajta. Sebestyén mindig megütődve bámulta.
                  Napközben a fülke íróasztala előtt kuporgott, számlákat, jegyzékeket ellenőrizve.
                  Rövidlátó volt, s úgy fogta, úgy mozgatta maga előtt ezeket a papírdarabokat, mint
                  mókus a tökmagot, sohasem lehetett tudni, eszi-e ezeket a lapokat, vagy csak
                  böngészi. Most Bernardhoz lépett és papucsos lábával nagyot rúgott a hátuljába.
                  Bernard mint egy megriadt dongó röpült neki a falnak. Aztán anélkül, hogy további
                  figyelemre méltatta volna a menekülő embert, rászólt a férjére.</p>
               <p>- Add ide a naptárt...</p>
               <p>Philibert az íróasztalhoz csoszogott és leemelte róla a naptárt.</p>
               <p>Philibertné kikapta a kezéből és a Sebestyén orra alá tolta.</p>
               <p>- Hányadika?</p>
               <p>A gyógyszerész megértette.</p>
               <p>- Ön a szoba bérére gondol, Philibertné asszony. Eltaláltam?</p>
               <p>- Ne kérdezzen. Feleljen.</p>
               <p>Micsoda hang! Hát hogyan képzeli Philibertné, hogy ő adós akar maradni a szoba
                  bérével? Nem fizette eddig kifogástalan pontossággal a bért? Hogy most két heti
                  hátraléka van? Ha nem kellett volna utolsó pénzét is az ügyvédnek adnia, mindent
                  elrendezett volna.</p>
               <p>Philibertné élesen nézte.</p>
               <p>- Szóval a zsebe üres, de a szíve tele van kincseket érő tisztességgel.</p>
               <p>- Igen, - bólintott a gyógyszerész - közel jár a tényálláshoz.</p>
               <p>Az asszony savós szeme jól látott. A gyógyszerész az ő szempontjából már egy
                  törlőrongyot sem ért. A négy hónap, amelyet szállodájában eltöltött, olyan volt,
                  mint egy lázgörbe makacs lejtője. Jól öltözött, csinos úriemberként költözött
                  hozzá valami finom szállodából. Most pecsétes ruhában, kétnapos szakállal arról
                  szaval, hogy a találmányának milyen ragyogó jövőt jósoltak, s a kártérítési pere
                  is milyen kitűnően áll. Ismerte ő már ezeket a kitűnően álló pereket és kétnapos
                  szakállakat. A kétnapos szakállból háromnapos lesz, a kis olajfoltot, amely
                  valami autótaxiban cseppent a nadrágja aljára, hamarosan ételpecsétek követik, a
                  kitűnő perről pedig az ügyvédek szedik le a tejfelt.</p>
               <p>Nem szokott vitázni az olyan lakókkal, akik kezdtek rendszertelenül beretválkozni.
                  Mind arra voltak büszkék, hogy a múltban milyen pontosan leadták a garasaikat s
                  úgy látták, ez jogot ad nekik arra, hogy a szívére apelláljanak. Mit keverik őt
                  bele mocskos kis ügyeikbe! Hagyják ki az ő szívét a játékból, úgyis elég
                  szenvedést okoz neki a sok szorongás meg vérkeringési zavar.</p>
               <p>- Ki fog költözködni - intette sietve.</p>
               <p>- Ez lehetetlen, Philibertné asszony - jelentette ki Sebestyén meglepődve.
                  Mosolyogva nyomta az orrához szemüvegének nyergét. - Vallja be, Philibertné
                  asszony, hogy nem gondolta komolyan.</p>
               <p>- Holnap átadja a szobát. - Megsimogatta a fejét.</p>
               <p>- Hogyan? Ön kidob engem a szállodájából?</p>
               <p>Egy darabig még megütődve bámulta az asszonyt. Mit jelentenek ezek a dolgok? Hát
                  odáig jutott volna, hogy neki, Sebestyén gyógyszerésznek, aki sohasem maradt
                  senkinek adósa, s akinek nemrég még egy vagyon csüngött gondos vászon zacskóban a
                  nyakában, ilyen arcpirító módon kiadják az útját egy sötét butikból, egy silány
                  hotelecskéből?</p>
               <p>- Nos, Philibertné asszony, - jelentette ki sápadtan - maga nem fog kidobni engem.
                  Én magamtól hagyom el a butikját.</p>
               <p>- De előbb fizetni fog - szólalt meg Philibert is.</p>
               <p>- Természetesen. Szörnyen elpirítana az a gondolat, hogy ilyen emberpárnak adósa
                  maradtam.</p>
               <p>Egy finom látcsöve volt, Jozefinnek vette ajándékba, de már nem volt alkalma
                  átadni. Reggel értékesítette, kifizette az elmaradt bért, és megapadt bőröndjét
                  megragadva elhagyta a szállodát.</p>
               <p>*</p>
               <p>A legtöbb gazság csak helytelen táplálkozás és ritka fürdés eredménye - mondotta
                  neki Ferdinánd. Bármint is állott a dolog, nem iszkolt megvert pudli-kutya módjára
                  az ágy alá. A gőzgéppel is azonos volt az eset. A feltalálóját kinevették, őt is
                  kinevették, ellenfeleinek ügyvédje még a tárgyalóterem közönségét is
                  megnevettette. A tömeg mindig készenlétben tart egy kis röhejt, hogy úttörőit
                  kellő odaadással kiröhöghesse. Nyugodtan ült a helyén. Bízott magában és bízott
                  az igazságban. Meglepte, hogy tárgyalás után, az ügyvéd, a Philibert unokaöccse
                  úgy beszélt az igazságról, mint egy szeszélyes és ravasz hölgyről, akinek ki kell
                  fizetni előbb a kalapszámláját, hogy az ember megihassék vele egy csésze teát.</p>
               <p>- Nem értem, uram - felelte neki csodálkozva. - Nekem most eszemben sincs
                  hölgyekkel teázni.</p>
               <p>Az ügyvéd felemelte finom talárja ujját és gyöngéden megfenyegette őt.</p>
               <p>- Ejh, kedves barátom, maga szándékosan kerüli azt, hogy megértsen engem.</p>
               <p>Ártatlanul rázta a fejét.</p>
               <p>- Mire célzott ön azzal a teával?</p>
               <p>Pedig kitalálhatta volna. Újabb költségekről volt szó. Akadt a holmija között
                  néhány értékesebb ingóság, egy ezüst cigarettatárca s egy nyakkendőtű, ezeket
                  pénzzé tette.</p>
               <p>A napjai szűkösen teltek, de feszült várakozással. Az ügyvéd olyan nemesen festett
                  fekete talárjában.</p>
               <p>Ezeket a napokat arra használta fel, hogy elhanyagolt műveltségét tatarozta és
                  gyarapította. A Louvre termeiben enyhe volt a levegő, egyik teremből a másikba
                  sétált és több ízben helyeslően bólogatott.</p>
               <p>- Remek - gondolta a Phidias frízeit vizsgálgatva -, határozottan remek.</p>
               <p>Az egyiptomi adószedők síremlékei körüli járkálva betévedt egyszer egy üres
                  sírkamrába. A falon ceruzafeliratot látott.</p>
               <p>“Egy óráig vártalak itten, mókusom, ahogy megbeszéltük - hangzott a sírkamra
                  falának felirata. - Eluntam és elmentem. Vigyen el az ördög, hű Bertád.”</p>
               <p>Ez megbotránkoztatta. A franciák nagyon fegyelmezetlenek - állapította meg
                  rosszallással. A közelében egy fürge kis hölgy magyarázott valamit egy
                  társaságnak, önkéntelenül követte őket, és csodálatba ejtették a tökéletes jelzők
                  és finom gondolatok, amelyekkel a Guggoló Vénusz hátának művészi tökéletességét
                  magyarázta, őszülő, alacsony hölgy volt, a nyelve pergett, a mozdulatai olyanok
                  voltak, mint egy karmesteri pálca jeladásai, pillanatok alatt megszólaltatták a
                  köveket és vásznakat, amelyek pompás intése nyomán bőséges hangszereléssel tárták
                  fel rejtett titkaikat. Sebestyén felélénkülve és kíváncsian haladt a nyomában.
                  Néma helyesléseit hangos elégedettség követte. A művészi alkotásokkal telt
                  termeken áthaladva, nem futotta idejükből, hogy minden szobor és minden kép előtt
                  megálljanak. A kedves, őszülő hölgy ilyenkor csak egy-egy jelzőt, vagy kurta szót
                  vetett oda a mostohán, magyarázat nélkül maradt tárgyak felé. De ezek a kurta
                  szavak és jelzők, ahogy siettében odahajította őket, olyanok voltak, mint valami
                  felszikrázó tűzijátékok, csodálatos fény lobbant fel körülöttük, és a fényben a
                  szobrok s képek színes elevenséggel léptek ki katalógusuk mély árnyékából.</p>
               <p>Egy fordulónál a finom hölgy kedvesen megkérdezte tőle, hogy a csoporthoz
                  tartozik-e. Nem, felelte, semmiféle csoporthoz nem tartozik, s rövid, de udvarias
                  válaszának hanghordozása azt is elárulta, hogy alapjában véve szívesen tartozna
                  valamilyen csoporthoz. Szempillájának gyors, de szelíd rebbenése talán azt is
                  elmondta, hogy társtalanul és magányba húzódva várja ügyének győzelmét, mert hisz
                  abban, hogy a jó gondolatok és a rendszerető emberek nem kallódnak el a
                  balszerencse kátyúi között. A finoman őszülő hölgy bólintott és megkérdezte, hogy
                  a magyarázat díját akkor hát külön kívánja-e elrendezni?</p>
               <p>A kérdést nem értette meg azzal a villámsebességgel, ahogy illett volna. Mire
                  megértette, a nő már tovasietett.</p>
               <p>Elröstellte magát. Ez a kis, őszülő nő abból élt, hogy idegeneket végigvezetett a
                  Louvre termein. Bántotta a tájékozatlansága, s nem ment többet el a Louvre-ba. Az
                  eső elől, amely kásás hóval keverten csöppent a nyakába, néha a Palais Royal
                  oszlopos folyosójára menekült, a bélyeg- és rendjelkereskedők kirakatait
                  nézegetve. Nagyravágyás nélkül, de tisztelettel vizsgálgatta a bársonytokokban
                  ragyogó csillagokat és vonzó kereszteket. A kicsik - magyarázta egyszer Ferdinánd
                  - derék pályafelvigyázók részére valók, akik szemfülesen megmentettek egy
                  gyorsvonatot s rajta négyszázhúsz közönséges utast, egy operett írót, vagy
                  püspököt, esetleg az állami pénzverő igazgatóját. A nagyobb és ünnepélyesebb
                  csillagot közéleti férfiak részére szánták, akik ugyan semmit sem mentettek meg,
                  hacsak nem valaminő látszatot, mellük azonban bizonyos értelemben mégis közérdeket
                  szolgált, mert a rendjelipar túltermelését ők vezették le azzal, hogy e célra
                  fölajánlották kabátjukat.</p>
               <p>Ferdinánd mindent végigloccsantott nagymosásának szennyvizével. De nem sikerült
                  mindent kellemetlenné és csöpögővé tennie. Végre is, miért ne csüngethetné
                  kabátján szorgalmának vagy tisztességének szerény jeleit. A hősiességről nem is
                  beszélve. Az ember arra törekszik, hogy társai megbecsüljék és lássák, milyen
                  rendes fából faragták őt. Lássák és kövessék a példáját. Ami őt illeti, nem
                  tagadja, örömet okozna neki, ha egykor majd, megérdemelten természetesen,
                  ráakasztanának valami ilyesmit a kabátjára. Apjának is volt néhány díszes
                  kitüntetése. Igaz, csak pléhcsillagok voltak, a lövészegyletben nyerte őket, de
                  őt ez is boldoggá tette. Megmutogatta a barátainak, s nagyon megbántódott, hogy
                  a szép pléhcsillagok látása társaiból csak irigységet és gonosz tréfákat tudott
                  kiváltani. Mi sem könnyebb, mint az életet a tisztátlanabb és kellemetlenebb
                  oldaláról nézni. Sivár képet vágni mindenhez, és fanyar bölcsességet köpni a
                  mások padlójára. Mennyivel igazabb dolog bízni abban, hogy ha eltévedtünk is,
                  vissza fogunk találni a helyes útra, s hogy végeredményben nem azért vagyunk itt,
                  hogy minden nap valami gyönyörrel tömjük meg a bendőnket.</p>
               <p>A gondolatai úgy követték egymást, mint az ábécé betűi. A végén mindig rendbejött
                  magával és aggályai eloszlottak. Mindig győztesen és megkönnyebbülve mászott ki
                  néma vitáiból. Az események bő fürdővizébe merülve, nemcsak teste veszített
                  súlyából, hanem a kedélye is. A baleseteket könnyebben viselte, és a
                  körülményei, ha nyomasztók is voltak, nem tudták elcsüggeszteni.</p>
               <p>A Csarnokok közelében lakott, egy meglehetősen komor sikátorban. Nem került
                  sokba. Az idő leverte az utca vakolatát, a házak hátsó falzugaiból és a kopár
                  ablakokból szőnyegek, kimosott lábravalók és kalitkák csüngtek. A gyalogjárókhoz
                  agyonhajszolt kerékpárokat támasztottak. Kiagyalt színpadnak látszott az egész,
                  festett nyomorúsággal és felfordulással bedíszletezve. A kövér prostituáltak,
                  elferdült ablaknyílások és lefelé himbálódzó alsónadrágok túl lelkiismeretesen
                  voltak jelen ezen a színpadon, hogysem valódi lotyóknak, valódi ablakoknak és
                  valódi nadrágoknak hatottak volna. A házak szorongtak, nyomkodták egymást, és
                  kellemetlen szagokat böfögtek egymás orra alá. Az emberek itt alaposan
                  megfeledkeztek arról, hogy orchideákat szagolgassanak, és márványkádakban
                  csobogtassák combjaikat. Káposztalevelek és délről hozott articsókák megfagyott
                  testei hevertek az úton. A hulladékban kíváncsi macskák és megrakott tolókocsik
                  gázoltak.</p>
               <p>- Majd elmesélem Papaverinnek - gondolta a rothadt káposzták és articsókák
                  szemetje fölé emelkedve.</p>
               <p>Gyűjtötte az adatokat és napok teltek el, anélkül, hogy szót válthatott volna
                  valakivel. Egy este Bernard kopogatott rá egy apró vendéglőcske ablakából. Bement
                  hozzá, mert közönye mögött rendes embert sejtett, afféle derék hangyát, aki
                  robotol, lohol, menti a mások tojását, ha a bolyba belerúg valami csavargó
                  balszerencse, és a végén káromkodások nélkül elpatkol kétes fényűzéssel megvetett
                  ágyán. Nem, dehogy is tartotta ezt kielégítő sorsnak. Csak nem tudta
                  elégedetlenségében az öklét rázni, sem a mások, sem a maga bajaiért.</p>
               <p>Egy falábú ember billentyűs harmonikán játszott. Nem szerette ezt a hangszert,
                  olyan nyúzott és kopár volt a hangja, olyan szegényemberi pityergések bújtak elő
                  belőle. Mindig dohányfüstöt és valami ragacsos matrózkocsmát társított agya
                  ezekhez a hangokhoz. Lehet, hogy tévedés volt a dologban, mint ahogy agya abban is
                  tévedett, hogy amikor az Andalúzia szót olvasta, hullámzó zabtáblák és kanyargó
                  patakok jutottak eszébe.</p>
               <p>A gazda áthajolt a rézveretes asztalon és az újságárusok rikkantását
                  hallgatta.</p>
               <p>- Megint nem tudnak ülni a fenekükön - szólott oda Bernardnak.</p>
               <p>Bernard fölemelte a vállát.</p>
               <p>- Nem sokat törődöm vele - morogta. - Én már kimaradok a játékból.</p>
               <p>Cigarettával kínálta a gyógyszerészt és arra kérte, tisztelje meg őt, és igyék meg
                  vele egy poharacskával.</p>
               <p>- Azt mondják - szólott koccintás után megtörülve gereblyeszerű bajuszát -,
                  megint háború lesz.</p>
               <p>- Ah - mosolygott a gyógyszerész. - Ne higgyen az újságoknak. Látja, én el sem
                  olvasom őket. Miattam írhatnak, amit akarnak.</p>
               <p>Bernard bólintott.</p>
               <p>- Szó, ami szó - mondotta.</p>
               <p>Aztán sóhajtott egyet és a derekához nyúlt. Azt kérdezte, mije van ott hátul az
                  embernek. Sebestyén a megjelölt helyre pillantott és közölte, hogy a veséje.</p>
               <p>- Nohát, aztán az úgy tud fájni?</p>
               <p>Rossz színben volt, fakó volt a bőre, panaszkodott, hogy már nem tudja az éjszakai
                  rakodást elvégezni. Sokat kell hajlongani, s minden hajlásnál úgy érzi, mintha
                  konyhakést nyomnának a derekába. Tegnap le is kellett kucorodnia egy
                  kirakatmélyedésbe, mert menten felfordult volna. Mutatta az ujjait is, duzzadtak
                  voltak, kezefején megfeszült a bőr a sok víztől, amelyet rossz veséje
                  feldolgozatlanul benne hagyott a testében.</p>
               <p>- S ha nem megyek rakodni - mondta -, Bompart úgy kirúg, hogy vissza se találok
                  arra a tájékra.</p>
               <p>- Senkije sincs, aki pár napig helyettesítené? Amíg elrendezni a dolgait a
                  betegsegélyzőnél?</p>
               <p>- Mind helyben vannak. Nem kell nekik a Bompart munkája. Veszekedős ember,
                  mindjárt leharapja az ember fejét.</p>
               <p>Sebestyén megnyomta a szemüvegét. Ennek a Bernardnak senkije sem volt. Hátha nem
                  is olyan komoly a baj, néhány napi pihenő után munkába állhatna! Mi lenne, ha ő
                  helyettesítené, hogy Bompart el ne kergesse? Ami a munkát illeti, testileg
                  lesoványodott ugyan, de a karjai még őrzik az ökölgyakorlatok kellemes emlékeit,
                  izmai zokszó nélkül végeznék ma is a rájuk bízott munkát. Persze, a dolog egy
                  kicsit szokatlan, s ha úgy vesszük, kalandos. De mi értelme volna azt mondani az
                  öreg Bernardnak: kedves barátom, én segítenék magán, de nem tudok - amikor tud,
                  amikor csak annyi kell, hogy egy-két napra odaálljon a zöldséges kocsik mellé és
                  lerakja a káposztákat. Mi értelme volna a barátságos szavaknak, a részvét üres
                  szólamainak, ha a valóságban sem barátságát, sem részvétét nem tudná
                  bizonyítani?</p>
               <p>Az öreg Zinkweisz gyógyszerész jókora szemeket meresztene, és Papaverin
                  csűrdöngölőt járna kopasz fejével, ha őt rakodni látnák. Látta a csűrdöngölőt, és
                  látta a Bernard megdagadt kezét.</p>
               <p>- Mit gondol - kérdezte -, Bompart beleegyeznék abba, hogy helyettesítsem
                  magát?</p>
               <p>- Hektor úr akar helyettem rakodni?</p>
               <p>Mosolygott.</p>
               <p>- Nem fog menni. Fene nehéz hivatal az enyém.</p>
               <p>Azt mondta, hogy képzett, derék és kitanult izmok kellenek hozzá. S aztán, tette
                  hozzá gondterhelten, van itt más baj is. Herman. Mi legyen az egerével, amíg ő
                  odalesz? Ki fogja karbantartani? Kényes jószág ám, szereti, ha érez maga mellett
                  valakit, mivelhogy nagyon családias gondolkozású.</p>
               <p>- És ragaszkodik hozzá Herman, hogy mindennapi sétáját az ember fején végezze el?
                  - tudakolta Sebestyén.</p>
               <p>- Nem. Beéri avval is, ha megszagolhatja az ember kezét.</p>
               <p>- Hát nem bánom, Bernard úr, a Hermanját is vállalom...</p>
               <p>Bernard töprengve figyelte a gyógyszerészt.</p>
               <p>- Csakugyan?</p>
               <p>Sebestyén figyelmeztette, hogy nem szokott senkit lóvá tartani és azt kérdezte,
                  hol van az a rakodóhely, és mikor kell nekigyürkőznie.</p>
               <p>Bernard felvidulva fogdosta a gyógyszerész karját. Látszott rajta, hogy Herman
                  jobban aggasztotta öreg szívét, mint a Bompart-féle robot elvesztése. Elkérte a
                  vendéglőstől a kalitkáját, amelyben Herman egy kopott sállal letakarva éjjeli
                  pihenőjét tartotta. A gyerekjátékszerű kicsi kalitka ott volt a pult alatt. A
                  hóna alá vette, és a gyógyszerésszel elhagyta a vendéglőt.</p>
               <p>- Reggel mégse jelentkezhetem a betegsegélyzőben egy fehér egérrel. Még őt is ott
                  tartják kísérleti célokra - közölte nevetve.</p>
               <p>A télvégi hajnal sárga lucsokkal öntötte végig az utcákat és házakat. A
                  metrólejárat vasrácsán újságplakátok libegtek. Tele voltak a háború fenyegető
                  nagybetűivel.</p>
               <p>- Kezd kialakulni - vélte Bernard hunyorítva.</p>
               <p>- Semmi okuk rá, Bernard úr - mosolygott a gyógyszerész vidám fölénnyel. - Azt
                  hiszem, tizennyolcban alaposan jóllaktak vele.</p>
               <p>- A disznóságokkal sose lehet jóllakni. A háború nem olyan dolog, hogy volt, aztán
                  nem lesz többé... Mindig újrakezdik... A kutya is nyalogatja a sebét, és keserű
                  pofát vág, de ha begyógyult, hát nézze csak meg, Hektor úr, hogy nekirúgtat megint
                  a másiknak... Amíg kutya van és ember van, mindig meg fogják egymást tépázni. A
                  többi csak szóbeszéd...</p>
               <p>Sebestyén sértődötten nézett maga elé.</p>
               <p>- Nem tud olyan békeszerződést elképzelni... úgy értem, olyan barátságos
                  megállapodást a népek között, amely örökre lehetetlenné tenne a jövőben minden
                  fegyveres torzsalkodást?</p>
               <p>Bernard megigazította zsíros sapkáját.</p>
               <p>- Mondhatnak s írhatnak, amit akarnak. Nem nyugszanak addig, amíg be nem verik
                  egymás fejét. Hát én csak ezt gondolom, Hektor úr.</p>
               <p>Szótlanul kocogtak a Rivoli utca felé. Bernard egykedvűen fogta a sálba bugyolált
                  kicsi kalitkát. Tizennyolcban, jelezte, a kölykét, meg a feleségét összenyomta
                  egy gránát, amíg ő odavolt. Hát nem sokat bízik már semmiben.</p>
               <p>Aztán megálltak a Rivoli utca és a Chatelet sarkán. Bernard megmutatta az úttest
                  aszfaltján a krétanégyszöget, amely a Bompart lerakodóhelyét határolta. Az egész
                  utcarész aszfaltja tele volt rajzolva négyszögű mértani idomokkal. Minden
                  gazdának megvolt a maga krétaterülete, amit éjfél előtt rajzoltak ki a városi vám
                  embereivel. Bernard megmagyarázta, hogy a munka rendszerint csak két órát tart,
                  egyet éjfél körül, amikor beérkeznek a rakományok, és egyet délelőtt, amikor
                  vissza kell rakni a megmaradt árut. De jól fizetik. A fő, hogy az embernek jó
                  kapása legyen, hogy puhán fogja el a kocsiról lehajított káposztát meg egyebet,
                  és le ne törje a leveleit. A magyarázat után átadta a kalitkát is, s közölte a
                  gyógyszerésszel, hogy amíg a munka tart, az a sarki ember, aki forró teát árul,
                  szívesen vállalja a Herman gondozását. Aztán kezet fogott és megnyugodva indult a
                  maga útjára.</p>
               <p>- Csak mondja Bompartnak, hogy én küldtem - kiáltotta még vissza.</p>
               <p>A sarkon hamarosan roppant gépkocsi-szörnyek fordultak be. Embermagasságú kettős
                  kerekeik mindent eltipró méltósággal és egy komor látomás lassúságával gördültek
                  be a Rivoli utcába. Kétemeletnyi magasságban húszezer kelvirág fejét hozták, majd
                  újabb hadoszlop gördült elő tízezer kopasztott csirkével megrakodva. Tízezer
                  tollas, véres csirkefej csüngött egy hatalmas függönyzet ritmikus rojtjaiként az
                  emeletes kocsiszörnyek oldalán. A megölt kappanok és jércék ezrei után
                  retek-menetek közeledtek, majd virágok, aztán halak és narancsok. A Bompart
                  szállítmánya is megérkezett. Sebestyén közölte a Bernard üzenetét. De micsoda
                  ember volt ez a Bompart! Ajkán lucskos cigarettavég csüngött, amely mögött két sor
                  aranyfog látszott, összevagdalt képű ember volt, a fején neki is zsíros volt a
                  sapka.</p>
               <p>- Odaálljon - intett Sebestyénnek a kocsiról, s már hajította is le a káposztákat.
                  Úgy jöttek gyorsan és súlyos röppenéssel, mint a lövedékek. Kettő a gyógyszerészt
                  gyomorszájon találta. Ideje sem volt számot adni magának fájdalmáról, Bompart már
                  röpítette is a következő lövedéket. Sebestyén elkapta, lerakta őket a krétavonal
                  mentén. Karjai, dereka valami ijedt, védekező gyorsaságba kezdett, hogy a sűrűn
                  érkező golyókat eltérítse gyomrának irányzott röppályájukról, s megfékezve vad
                  iramukat, lenyomja őket a földre. A káposztákról leröppent egy-egy levél s a
                  gazda haragosan elmorogta magát. Sebestyént elkapta a láthatatlan transzmissziós
                  szíj. Ez a gépies mozgás megfosztotta annak lehetőségétől, hogy felháborodását
                  férfias szavakkal adja értésére a megvadultan lődöző embernek. Tőle jobbra és
                  balra hasonló sebességgel röppentek a zöldségek és szitkok s a rakodó munkások
                  egyformán kutyába vették mind a kettőt. - Nyisd ki a csipádat - ordította le
                  Bompart, amikor egy káposztafej kiröpült a gyógyszerész kezéből.</p>
               <p>Sebestyén leeresztette a karját. Elképedve bámult föl a kocsira.</p>
               <p>- Mondja, kérem, Bompart úr - kérdezte. - Ön tulajdonképpen minek néz engem?</p>
               <p>- Ne pofázzunk most - ordította Bompart, és egy tekintélyes káposztával gyomron
                  dobta a csodálkozó Sebestyént.</p>
               <p>- Akarja tudni, hogy mi a véleményem az ön modoráról? Az, hogy sohasem volt
                  úriember!</p>
               <p>A gazda lemászott a kocsiról.</p>
               <p>Belenézett a gyógyszerész arcába.</p>
               <p>- Idegen vagy? - kérdezte. - Kapaszkodj fel a kocsira.</p>
               <p>- Ez nem hang, Bompart uram! Ez nem tónus.</p>
               <p>- Kapaszkodsz? - üvöltötte Bompart.</p>
               <p>Az öreg Bernardra gondolt. No, hamar beütött az istennyila. Ez a megvadult ember
                  azt fogja rikácsolni, hogy hallod, Bernard, jó szájas alakot küldtél magad
                  helyett, kiadtam az útját s kiadom neked is, hogy ilyen önérzeteskedő,
                  pöffeszkedő nagyurat akasztottál a nyakamba. Érezte, hogy ki kell tartania, mert
                  Bernard jó előre figyelmeztette, hogy komisz munka vár rá. Szótlanul
                  felkapaszkodott a kocsira.</p>
               <p>- Paraszt! - szögezte le fennhangon. - Kannibál.</p>
               <p>- Mozogj, ne aludj, - rikkantotta Bompart most már alulról.</p>
               <p>Dobálni kezdte neki a káposztákat. És miért tegezi ez a selejtes, durva fráter?
                  Tud ő alkalmazkodni, lenyel egy-két szokásos formulát, mint “hé, odafenn, ne
                  tátsuk a szájunkat”, de: “nyisd ki a csipádat”, meg “ne pofázzunk”, ettől
                  felborzolódik az ember hátán a szőr, mint a macskának. Ezek messze túllépik a
                  helyi szokásokat, a lenyelhető gorombaságokat. Az ígérete most már kötötte,
                  tartozik vele Bernardnak, hogy amennyit csak elbír, azt lenyelje. De vajon meddig
                  bírja?</p>
               <p>- Ki kell tartanom - villanyozta, kvarcolta akaratát -, nem szeghetem meg az
                  ígéretemet.</p>
               <p>De aztán beütött a baj. Bompart nem tudta elfogni az egyik káposztát, az jó
                  messzire gurult a kezéből, és félrecsapott az útjából egy földre állított
                  tejesüveget. Az üveg eltörött s a tej szétömlött. Bompart most egy kurtát és igen
                  csúnyát üvöltött. Akkor már körülbelül a kétszázadik káposzta körül tartottak.
                  Bompart intett, hogy folytassa. Közben azonban a szomszédjához fordult, hogy még
                  így, kerülő úton is rárakjon Sebestyénre néhány sűrű szitkot. De Sebestyén nem
                  vett erről tudomást, s arról sem, hogy illendően be kell várnia, míg a gazda
                  oldalvást is kikáromkodta magát, hanem a kapott jelre folytatta a munkát, s a
                  kezében levő káposztát olyan ügyesen hajította a Bompart arcának, hogy két
                  aranyfogát rögtön kitörte. Aztán lecsúszott hátul a kocsiról, és a nyirkos
                  éjszakában búcsú nélkül továbbállott. A sarki árustól elkérte a kalitkát és
                  visszatért szállására.</p>
               <p>Másnap elindult, hogy felkeresse Bernardot, de csak napok múlva akadt rá a
                  kórházban. Bernard megmosdatva és kipihenten feküdt az ágyon. A mulatságos
                  közjáték megnevettette, s eszében sem volt, hogy haragudjék. Bompart
                  kiállhatatlan fickó, mondotta, s ami meg őt illeti, hát hosszú időre el van látva
                  fekvőhellyel és tejbegrízzel, mivelhogy a veséjének meglehetősen befellegzett.
                  Azt mondta, nagyon örül, hogy Hektor úr megtisztelte a látogatásával. Aztán
                  Herman felől kérdezősködött.</p>
               <p>- Nagyon búsul szegény?</p>
               <p>- Nem vettem észre - nyugtatta meg Sebestyén. - Én persze nem tudok vele
                  társalogni, de egyebekben nem szenved hiányt.</p>
               <p>- Szeretném, ha dugva behozná egyszer, Hektor úr - súgta Bernard -, ha nem esik
                  terhére...</p>
               <p>Sebestyén a meleg, öreg szemekbe nézett és megértette.</p>
               <p>- Behozom, már holnap behozom.</p>
               <p>Nem vihette be, mert Hermant, amíg ő távol volt, elfogyasztotta egy kandúr. A
                  kalitka félig csukott ajtaját valahogy kifeszítette, és Herman eltűnt az élő
                  fehér egerek sorából.</p>
               <p>Bernard a lesújtó hírt férfiasan fogadta. Megszorította a gyógyszerész kezét. Azt
                  mondta, tudja, hogy Hektor úr felelősségének tudatában most szemrehányásokat tesz
                  magának. Nem, Hektor úr, semmiért sem felelős. Ennek előbb-utóbb úgy is be
                  kellett következnie. Párizsban túl sok a macska ahhoz, hogy egy olyan szegény,
                  idegen egér biztonságban maradhatna.</p>
               <p>- Ez megnyugtat - bólintotta a gyógyszerész, viszonozva a Bernard
                  kézszorítását.</p>
               <p>Bernard olyan volt, mint a cipőmáz, dörzsölni kellett egy kicsit, s a piszkos máz
                  alól ragyogva bújt ki a jelleme.</p>
               
            </div>
            <div type="chapter">
               <head>VII</head>
               <p>Most ugyanabban a kórházban feküdt, amelyben Bernard feküdt két hónap előtt. A
                  vállával hamarább rendbejött, mint gondolta volna, de a karját vízszintesen
                  kellett tartania éjjel-nappal, ami csak úgy volt lehetséges, hogy valami ravaszul
                  és mégis kezdetlegesen rászerelt deszka támasztotta alá. Úgy járt a betegek
                  között aládeszkázott, kinyújtott karjával, mint egy gyümölcsárus. Mosolyogva
                  néztek utána. Az éjjeli nővérrel jó barátságba keveredett és álmatlan éjszakáin
                  még a Papaverin kopasz fejét is leírta neki. Természetesen a fogházlelkészről is
                  beszámolt és sajnálkozva mesélte el utolsó találkozásának cudar és
                  megbocsáthatatlan történetét.</p>
               <p>- Azt hiszem, elítélendő dolgot cselekedtem - jelentette ki a folyosó lámpájába
                  bámulva.</p>
               <p>A nővér kötött a gyér villanyfény alatt.</p>
               <p>Több ilyen hiba nyomta a lelkét. Nyugtalanul várta a Papaverin válaszát. Egyik nap
                  aztán megjött a levele. A tűzoltó-história - írta Papaverin - az döfi. Az már
                  igen. Ilyen általános, egyenlő és nagyszabású röhögés még nem volt B-ben, amióta
                  a római légiók megvetették a város alapjait. (Mert azt bizonyára tudja Sebestyén,
                  hogy a város alatt, a jelenlegi disznólegelőn, egy római légió ütötte fel egykor
                  a főhadiszállását, s az ásatásokból kitűnőleg, mézet, ürühúst ettek, és
                  szájpirosítót ajándékoztak kedveseiknek. Lásd a b-i múzeum balsarkában a kis
                  üvegszekrényt, ebben a mézesbödönön, ürücsontokon s pirosítón kívül egy
                  biedermeier porcelán tintatartó is látható, alulírott dr. Papalmási Győző,
                  okleveles gyógyszerész nemes ajándéka.) Igen, B. napokon át hempergett a
                  nevetéstől, amikor a Sebestyén pompás balesetéről értesült, A francia újság,
                  amelyet egy idegen úr felejtett a Kuzmás borbély koszvájó és rágalomterjesztő
                  üzemében, s amelyben a fogorvos pillantotta meg elsőnek a Sebestyén bekötött
                  arcképét s amelynek szövegét Bányai kisasszony fordította le ötvenéves
                  nyelvtudásának minden latba vetésével magyarra, még ma is kézről kézre jár, s
                  jelenleg a Sörház utca páratlan oldalán teljesít szolgálatot...</p>
               <p>Sebestyén idegenkedve olvasta a kisvárosi humornak ezt a sűrű és kínos termékét, A
                  szavak úgy dagadtak ki a locsogó áradatból, mint a felfújt disznóhólyagok. B-be
                  tehát eljutott balesetének a híre. Szinte elképzelhetetlen volt. Meggyújtotta a
                  pipáját, kiült a folyosóra és elgondolkozott. Úgy határozott, hogy Papaverinnek
                  megírja a tényállást. Másnap leszedték a kötését, kényelmesebben mozgott, papírt
                  vett elő és írni kezdett.</p>
               <p>Tisztelt Papaverin úr!</p>
               <p>Figyelmesen elolvastam a levelét. Megvallom, minden botorsága ellenére
                  visszaragadott régi hangulataimba. Soha ittlétem óta nem rajzolódott ki előttem B.
                  olyan hűséggel és honvágyra gerjesztően, mint amikor megpillantottam ezeket a
                  szavakat: Kuzmás borbélyüzem, Bányai kisasszony, Sörház utca. Egy kórházból írom
                  e sorokat. Az ablaknál egy Napoul nevű asztalos áll, s egy kis zsebtükörben odvas
                  fogát nézi. Egy Boussole nevű köztisztasági alkalmazott éppen a legyeket szidja.
                  Van itt egy Ton nevű levélhordó is a szobában. Töpörtyűt kapott otthonról,
                  vidékről, azt eszi. Miért írom ezt meg? Mert eddig ezek között az emberek között
                  éltem. Jó ideje már. Egy éve. Egy éve vagyok Párizsban. De most, attól, hogy ezt a
                  Kuzmás borbélyt olvastam, meg a Sörház utcát, megint B-ben vagyok. Csak ezt
                  akartam mondani, s talán, hogy megmondtam, semmi értelme annak, miért mondtam
                  el.</p>
               <p>Idegenben jólesik néha az ilyen Kuzmás borbélyok előtt is megállani. Pedig Ön
                  tudja, hogy Kuzmásnál két év előtt szőrgomba-fertőzést kaptam. És azonkívül
                  rosszul is borotvál.</p>
               <p>De hagyjuk a honi lírát. Térjünk át Önre, Papaverin kollégám. Kárörömmel felveti
                  újra a kérdést: - Nos, Sebestyén kolléga, érdemes volt? Meg kell mondanom Önnek,
                  egy csöppet sem sajnálom, hogy nem lettem olyan ecetes lélek, mint Ön, aki üres
                  zsebbel, hamisított tejként összement lélekkel áll ott unatkozva az Egyszarvú
                  pultja mögött, szidja az időjárást, hogy nem mehet horgászni, szidja a borbélyt,
                  hogy oly hamar végez kopasz fején a hajvágással, szidja a mosónőt, hogy rosszul
                  hajtogatta össze gallérját, és mérgesen bámulja a piaci tehenek ülepét. Sub
                  titulo, hogy a nőkkel nincs mit kezdeni, mert valamennyien zavaros borjak, szép
                  időben szabad délutánjait a berek tócsái között tölti, ahol bőségesen kvákog a
                  kecskebéka. Kérdem Öntől, nagyra becsült Papaverin úr, micsoda öröm az,
                  kecskebékát enni? Nem nyújtott-e Önnek a természet elég tartalmas étlapot? Nem
                  akarok messzire menni, ott van a Kispipa étlapja. Csirke, ruca, disznó, őz,
                  bárány, nyúl, pulyka, rák, vaddisznó, fogoly, ponty és a Kispipa pompás külsejű
                  marhahúsa. Nem elég Önnek a húsok e végtelen skálája? Nem süttetheti a hasának a
                  legpajzánabb szimfóniákat, még új szimfóniákra horgászik a berekben? Nekem is
                  nevetnem kell, ha rágondolok, hogyan csüng a horgán valami kedves hal helyett egy
                  szétvetett lábú kecskebéka...</p>
               <p>Ami a balesetemet illeti és B. harsogó jókedvét, hadd mondjam el önnek, mi is
                  történt tulajdonképpen. Látni fogja, hogy néhány kaján szó, amelyet
                  szórakoztatni akaró újságírók hullatnak bele a történetbe, mennyire elgázolhatja
                  minden nemes szándék értékét.</p>
               <p>Vissza kell térnem Ferdinándra, akiről már tettem említést. Ferdinánd könnyelműen
                  és felelőtlenül átadta a találmányomat egy meglehetősen közönséges
                  ügynökfélének, aki a benne rejlő nemes elgondolást aprópénzre váltotta fel. Igen,
                  Papaverin úr, a találmányomat, amelyhez oly lelkes várakozást fűztem, féregirtó
                  szerként szabadalmaztatta, és szerény tőkém nagy részét különböző címeken
                  kicsalta tőlem. Nem állítom, hogy Ferdinánd tudott volna ezekről a
                  szélhámosságokról. Könnyelmű ember, a pénz talán nem is érdekelte. De kénytelen
                  voltam őt is perbe vonni, ügyvédem ajánlatára, mint aki lelkiismeretlenül
                  beledobott egy szélhámos hálójába, ítélethozatal után éppen az ügyvédemtől
                  jöttem, aki közölte, hogy alakilag most már minden rendben van, a legnagyobb
                  rendben. Sikerült a bíróságtól marasztaló ítéletet kapnia. A hír jókedvre hangolt.
                  Kellemetlen telet éltem át. Abból tartottam fenn magam, hogy mindenemet
                  eladogattam. Nem épületes érzés az ilyesmi. De én semmivel sem törődtem. A bizalom
                  szilárdan tartotta bennem a lelket. Ön azt kérdi, Papaverin úr, mit értek bizalom
                  alatt. Nos, nem nehéz kitalálni. Az ember bízik. Bizonyára nem azért szállítottak
                  bennünket ebbe az életbe, hogy haszontalanul a szemétre vessenek. Valami értelmünk
                  van. Ha az ember erre gondol, nem engedi, hogy “egy sötét sikátorban leüssék a
                  gondolatai”, ahogy Ferdinánd mondja. Az ember legyen résen, és ne engedje
                  elhatalmasodni az érzelmeit. Az érzelmek nőiesek és felelőtlenek, jegyezte meg
                  egyszer Ferdinánd. Átkozottul érdekes fickó volt, nagy kár, hogy becstelenségre is
                  hajlamosnak mutatkozott. Ő erre azt mondja: “saját rendszabályok”. Minden okos
                  embernek meg kell csinálnia a maga rendszabályait, amelyek legjobban biztosítják a
                  nyugalmát, más szóval azt, hogy a másoktól elrabolt zebracombot zavartalanul
                  lerághassa a csontjairól. Igen, Papaverin úr, Ferdinánd dzsungelképekben
                  gondolkozott. Úgy látja az életet, hogy egymás orra elől ütjük le a zebrákat, és
                  egymás szájából tépjük ki a másoktól elorzott falatokat. Hogy keresztül-kasul nagy
                  lopások folynak itt magas erkölcsi segédlettel. Az az ember volt, aki talán
                  sohasem hajolt le, hogy letépjen egy ibolyát. Nem hitt, Papaverin úr és nem
                  bízott, akárcsak Ön. Ha rágondolok, sajnálkozást érzek iránta. Engem sohasem
                  hagyott cserben ösztökélő érzésem, hogy folytassam a magam szerény útját, s ne
                  tekintsem magam soha elveszett embernek.</p>
               <p>Az ügyvédtől vidám érzésekkel távozva, a Szajna partján egy zöldcipős, ősz hajú
                  ember ragadta meg a figyelmemet, aki a Louvre közelében az alsónadrágját mosta a
                  folyóban. Lenn, az alsóparton guggolt. Meglepett kissé ez a fesztelenség. A
                  Louvre közelében, alsónadrágot mosni, zöld gumicipőben! Észrevettem, hogy olykor
                  abbahagyja a nagymosást és elnéz a túlsó partra, a Conciergerie tömzsi
                  börtöntornyára, amelyben valamikor elefántcsontszínű márkinők és ijedt polgárok
                  várták, hogy levágják a fejüket. (Philibert becsületszavára állítja, hogy az
                  egyik alak, amikor a guillotine alatt lehullott a feje, utána hajolt és
                  fölemelte!)</p>
               <p>De hagyjuk a levágott fejeket. Amíg a zöldcipős ember elbámult a túlsó partra, a
                  víz elkapta az alsónadrágot és elindult vele a Művészetek Hídja felé. A parton
                  nagy tömeg ember gyűlt össze, izgalommal nézte a tovaúszó szürke vászonhólyagot.
                  Legalább harmincan lehettek, s nagyrészük talán sohasem volt kíváncsi a közeli
                  Louvre-ra! A zöldcipős ember legyintett és továbbállott. Az alsó parton ment,
                  követtem. Nem messze megállott egy hulladékhalom előtt. Leguggolt és üzleties
                  komolysággal hozzálátott a készlet osztályozásához; balra rakta a
                  kenyérdarabokat, nagyság szerint. Úgy látszik, ez lehetett a Kenyérosztály,
                  kicsi, nagy és nagyobb kenyérdarabok száraz halmaival. Később észrevettem, hogy e
                  halmokat is két részre osztotta. Egyik volt a Még Ehető Kenyérdarabok Osztálya, a
                  másik a Végleg Elszáradtaké. A ruházati osztályban a figyelmemet egy rózsaszínű
                  női haskötő vonta magára a gömbölyű has még melegnek látszó körvonalaival. Egy
                  kávéval leöntött csipkegallérra is emlékszem, s a fényűzési tárgyak osztályán egy
                  üres pezsgősüvegre, meg egy repedt hanglemezre. Azt kérdezte tőlem, hogy talán
                  be akarok-e társulni az üzletébe.</p>
               <p>A kérdés komoly s határozottan sértő volt. Vizsgálódva néztem végig magamon.</p>
               <p>- A látszat csal, barátom - figyelmeztettem kissé gyűrött ruhámra gondolva. Erre a
                  zöldcipős, szakállas alak azt kérdezte, hogy már az is csal? Mulattam a
                  félreértésen és igyekeztem elnéző lenni. Azt mondta, ne adjam a
                  pénzügyminisztert. Letegezett. Hogy volt ő is gázgyári pénzbeszedő egyszer. Igaz,
                  tette hozzá, régen és rövid ideig. Ezért hát ne nagyzoljak, mert jól látja rajtam,
                  ki vagyok.</p>
               <p>Azt feleltem neki, hogy hagyjuk barátom a tegezést. Egy kicsit félreismer.
                  Én...</p>
               <p>Előbb kereken és röviden úgy akartam folytatni, hogy gyógyszerész vagyok. Én
                  gyógyszerész vagyok. De rossz ruhám megállásra késztetett. Gondolkoztam.
                  Lemérlegeltem magam a földi látszatok mázsálóján s úgy határoztam, hogy
                  közbeiktatom ezt a szót: tulajdonképpen.</p>
               <p>- Én tulajdonképpen gyógyszerész vagyok - mondottam neki. - Egy kis összeget
                  várok.</p>
               <p>- Ah, összeget? - nézett rám és belevakart a szakállába. - Összeget.</p>
               <p>Volt valami szörnyen kételkedő abban, ahogy elhanyagolt szakállát vakargatta. Nem
                  akartam közelgő sorsfordulásomról beszélni, pedig erősen kísértésben voltam. Az
                  ilyen életből kiesett öreg csavargóknak már alig van érzékük a csatornafeletti
                  dolgok iránt.</p>
               <p>- Összeget - szólottam rá önérzetesebben. - Kétkedik talán benne?</p>
               <p>- A fenét! - mondotta és füttyentett egyet. - Öcceget mondasz, elnököm? Nem rossz
                  dolog az az öcceg.</p>
               <p>Öcceget mondott, gúnyosan és úgy vettem észre, megvetően. Vigyorogva nézett rám,
                  alulról fölfelé.</p>
               <p>- Társba csinálod valakivel? - kérdezte hirtelen.</p>
               <p>Hamarosan megértettem, hogy valami betörésre vagy fosztogatásra gondol. Mi
                  tagadás, Papaverin úr, szabályos alvilági alaknak nézett. Figyelmeztettem, hogy
                  tévedésben van, mert én csakugyan gyógyszerész vagyok, s valóban nagyobb összeget
                  várok egy perből kifolyóan.</p>
               <p>Rám nevetett. No, ő is csak azt gondolta. Kiderült, hogy ő ezt is csak olyan
                  kirakat fosztogatás-félének tartja.</p>
               <p>- S a salátát berakod a bankodba, mi? - tudakolta gúnyosan.</p>
               <p>A felső partról egy kutya sietett le a lépcsőn. A víz mellett, a felszedett
                  kövezet helyén heves mozdulatokkal lyukat ásott magának. A szájában egy csont
                  volt, azt betette a gödörbe. El akarta éppen födni, amikor egy vontatógőzös haladt
                  el a part mellett, kicsapta a partra a hullámokat, s a kutyát elkergette a gödör
                  mellől. Amikor a kutya visszatért a gödréhez, a csontnak már csak hűlt helyét
                  találta.</p>
               <p>A szakállas a földön térdelt. Rávigyorgott a kutyára.</p>
               <p>- No - mondta neki - látod, nem sokat ér a vagyongyűjtés. Ma már nincsenek
                  megbízható bankok.</p>
               <p>Az ügyvéd azzal biztatott, hogy hamarosan “pénz üti a markomat”. Arra gondoltam,
                  hogy találmányomat egy megbízható szabadalmi irodára bízom s a pénzt addig is,
                  amíg megfelelő összeg áll majd rendelkezésemre, hogy valahol gyógyszertárt
                  béreljek, bankba helyezem. Ez a kis parabola meggondolkoztatott. Otthagytam az
                  öreg semmiházit, s azon gondolkoztam, mitévő legyek majd. Az is eszembe jutott,
                  hogy családot kéne már alapítanom. No, erre várunk még, szereltem le magam, majd
                  ha meglesz a gyógyszertár. Tudom, Papaverin úr, hogy e sorokat olvasva, szokása
                  szerint kerge gyógytári kukacnak nevez. Igazán nem adok sokat az elnevezéseire. A
                  nevek és jelzők tapasztalatom szerint csak ritkán fedik a valóságot. Ficke János
                  nagy gyarmatáru üzlet - jelzi otthon az Erdészeti Hivatallal szemben a jól ismert
                  cégtábla. S mi az igazság e fickei nagy gyarmatbirodalommal szemben? Egy dézsa
                  szilvaíz, egy hordó kocsikenőcs, egy hordó sózott hering, néhány kiló mosószóda és
                  egy doboz savanyúcukor. És a patak mellett, a rozoga hídon túl, amerre ön
                  békászni jár, egy másik cégtábla szürke és poros pléhbetűi azt hirdetik, hogy Kis
                  Lajos bizományos. S mi az igazság e szürke por s e szürke bádogbetűk mögött? Hogy
                  Kis Lajosnak harminchét hold szőlője van, amely ennek a vidéknek legpompásabb
                  borát termi. Boraiért egy-egy idegen music-hallban vagyonokat kér a pincér. Kis
                  Lajos ezen kívül földrészünk leghíresebb darázsgyűjteményének a birtokosa, s neve
                  minden darazsakkal foglalkozó külföldi folyóiratban előfordul. S végül milyen
                  nemesen hangzó névjegye van például önnek, Papaverin kollégám: Dr. Papalmási Győző
                  okl. gyógyszerész. S mi az igazság? Hogy semmi pap, semmi győzelem, éppen hogy
                  valami kevés oklevél az unguentum zinci faskatulyába való ügyes bekenéséből. A
                  nevét meg úgy írja alá, hogy Papaverinnek olvassa mindenki.</p>
               <p>De ne folytassuk ezeket a b-i csipkelődéseket. Belátom, híjával vannak minden
                  attikai sónak. A balesetemet akarom Önnek elmondani, minden szépítés nélkül,
                  ítélje meg, van-e ok itt nevetőgörcsökre, Könnyed léptekkel igyekeztem át azon az
                  öreg épülettömbökből és szűk utcákból álló negyeden, amely a Szajna és a
                  Csarnokok között elterül. Égő rongyok füstje marta a torkomat. Fölpillantok, s
                  az egyik ház második emeletén gomolygó füstöt látok. Jobban fölfigyelek. Itt nincs
                  minden rendben - gondolom.</p>
               <p>Jól sejtettem. Odafönn valaki szeszlángon melegítette a sütővasát - kiderült,
                  hogy a ház tulajdonosnője volt, egy ötvenéves özvegy - s a láng belekapott a
                  függönyzet lenge rongyába. A sárga füstöt nemsokára drámai gomolyagok követték,
                  amelyeken komor lángnyelvek törtek át.</p>
               <p>- Tűz! - kiáltottam el magam. Az utca szűk volt, kicsi és tökéletesen néptelen. A
                  közelben valami enyvesüzletet láttam.</p>
               <p>- Értesítsék a tűzoltóságot - kiáltottam be az ajtón.</p>
               <p>Mire megfordultam, a ház második emeletének minden ablaka füstölgött. Az egyikben
                  zilálthajú nő sikoltozott. Láttam, hogy kétségbeesetten igyekszik
                  felkapaszkodni az ablakra. Mögötte már lángokban állhatott a szoba. A túloldalon
                  valami raktárfélét láttam. Berohantam.</p>
               <p>- Kerítsenek hamar egy ponyvát - ordítottam. - Ég a szemközti ház! És néhány
                  embert a ponyvához!</p>
               <p>Egy pincehelyiségből poros, gyűrött ponyvát hurcoltak fel. Szétnyitották, lyukas
                  volt, száz szakadás tátongott rajta.</p>
               <p>- Ide! - kiáltottam. - Kétrét hajtani! Gyorsan. </p>
               <p>Egymásra vetettem a ponyva két szárát, a lyukak és szakadások alá így legtöbb
                  helyen ponyva került. Megragadtam, a szélét, az ablak alá vonszoltam és rászóltam
                  az emberekre, hogy keményen markolják meg a szegélyét.</p>
               <p>Arcomról csurgott a veríték. A magasban a testes asszonynak sikerült az ablakra
                  kapaszkodnia. Hadonászott, s kétségbeesésében már ugrani akart, mielőtt
                  megfeszítettük volna a ponyvát. Elöntött az izzadtság, ordítoztam:</p>
               <p>- Kitartás! Egy fél perc még! Megfeszíteni a ponyvát! Vigyázat! Mindenki teljes
                  erejéből feszítse!</p>
               <p>Mindezt pillanatok alatt ordítoztam össze. Nem tudom, érezte-e már Ön a cselekvő
                  embertársnak, a segítő felebarátnak, egyszóval a legszebb humánumnak ezt a
                  nagyszerű verítékét. A másokon való segítés boldog izgalmát.</p>
               <p>Belekapaszkodtam a ponyvába, és húzni kezdtem magam is. Igyekezetemet megkettőzte
                  az a tudat, hogy sok minden múlik most rajtam. Én vettem észre a tüzet
                  legelsőnek, én kiáltottam el legelőször a ponyva szót, s némileg az én
                  irányításomtól függ, hogy az a szerencsétlen nő odafenn rossz helyre ne ugorjék és
                  szét ne loccsantsa agyvelejét az utca kövezetén. Mondom, meghúztam a ponyvát és
                  fölpillantottam. Megállapítottam, hogy a ponyva rossz helyen áll, az asszony
                  aligha fogja tudni magát kifogástalanul belecélozni. Próbáltam hát visszafelé
                  húzni. Túlerővel állottam szemben, az emberek rossz irányba húzták a ponyvát, s
                  odafönn az asszony már túl volt azon, hogy higgadt célzással töltse az idejét.
                  Elordítottam magam, húztam izombeli és szellemi erőkifejtésem maximumával vissza
                  a ponyvát az ablak alá. Tisztában voltam vele, Papaverin úr, ha nem sikerült
                  legalább egy méternyire visszaragadnom ezt a vak, szinte állatian hátrafeszülő
                  csoportot, amely minden állatiassága ellenére is a legemberibb cselekedet
                  végrehajtására merevítette meg izmait, úgy fáradozásunk meddő és tragikus lesz.
                  Tíz, vagy tizenöt emberrel állottam szemben, már nem is tudom. Egy méterről volt
                  szó. Húztam a ponyvát megszakadásig. Az emberek üvöltöttek. S a sarkon már
                  szólott a tűzoltók szirénája. Fölpillantottam. A fejem fölött egy sikoly hasította
                  meg az ordítozás egyhangú tömbjét. A sikoly nem szakadt meg, egyre közeledett.
                  Egy gomba módra szétnyíló szoknyát láttam és két meztelen combot. Ismeri Ön a
                  szabadesés törvényét? A zuhanás gyorsult, Kiáltani akartam, de már nem volt
                  időm. Amint ön is olvasta, az újságban, a hölgy rám zuhant. A fejemre, írták az
                  újságok, de ez nem igaz. Könyökével érintette a fejemet is, de súlypontja a bal
                  vállamat és karomat érte.</p>
               <p>Ez történt, Papaverin úr.</p>
               <p>És most kérdem, hol itt a humor? Mi itt a nevetséges? Mi az a hallatlanul
                  csiklandó ebben a balesetben, ami B. apraját-nagyját a hasgörcsig megnevette?
                  Tudja-e, hogy nem is volt olyan humoros aléltan feküdni ott az utca kövezetén,
                  vérző fejjel és összetört végtagokkal? Talán eltörött kulcscsontom, összezúzott
                  balkarom és vérző fejem váltotta ki a derűnek ezt a ritka viharát?</p>
               <p>Azt hiszem, nem mindig az a nevetséges, aki annak látszik. Az emberek hibás
                  nevelésük, ferde fogalmaik és tájékozatlan érzékeik miatt vidám hahotával
                  tévelyegnek e Nagy Szórakozóhely csodapavilonjában, és meglepődve ütik bele
                  minduntalan a fejüket valami tükörbe, amelyet kijáratnak hittek. A vége mindig az,
                  hogy amikor telenevették magukat a saját butaságukon, arra fanyalodnak, hogy más
                  vezesse ki őket hahotáik börtönéből.</p>
               <p>De még volna egy-két felvilágosító szavam ehhez a balesethez. Nem volt nehéz
                  felismernem, hogy a zuhanó nő erősen lapos röppályája bizonyos kockázatot jelent
                  rám nézve is. A röppálya ívét ugyanis gondolatban meghosszabbítottam önmagamig,
                  s nem voltak kétségeim, hogy a nő a következő pillanatban a fejemre zuhan.
                  Említettem, hogy bármennyire is húztam a ponyvát, túlerővel állottam szemben, a
                  szükséges egy métert nem tudtam behozni, mindössze egy fél métert. Ezt a hiányzó
                  fél métert én töltöttem ki. A röppálya vonala egyenesen a fejemnek tartott. Lett
                  volna még időm elugrani.</p>
               <p>De én nem ugrottam, Papaverin úr.</p>
               <p>Ha ugrom, nem kétséges, hogy a szerencsétlen nő halálra zúzza magát a kövezeten.
                  Tehát vállaltam, Papaverin uram, vállaltam ezt az ismeretlen asszonyt, vállaltam
                  a balesetet, a nevetségességet, a bepólyált vállat, a gipszbe rögzített kart,
                  fájdalmakat s mindent, ami utána következett: újságírókat, fényképészeket, kórházi
                  ágyat és a Sörház utca, meg Kuzmás borbély röhögés-orkánját. Bolond voltam? Nem.
                  Hős? Nem. Eszemben sem volt agyonzúzatni magam önfeláldozásból. Annak a
                  pillanatnak a tizedrésze alatt, amely mérlegelés céljaira rendelkezésemre
                  állott, arra gondoltam, hogy a fejemet biztonságba helyezem, s csak a vállamat
                  nyújtom oda érintkezési felületnek oly módon, hogy a zuhanó test per tangentem,
                  tehát csökkent súllyal ütődik hozzám, s onnan továbbítódik a ponyvába. A
                  számításom, sajnos, csak részben vált be. De nagyjában túl vagyok már mindenen,
                  és amint hallom, a nő egy kis ájulással és jelentéktelen zúzódással került ki a
                  ponyvából, ahová az én kulcscsontom összeroppanása révén mégis csak sikerült
                  bejutnia. Ami engem illet, én kissé hosszasabban időztem az öntudatlanság
                  pincéjében. A zuhanás ugyanis földre terített. Valami rugalmas tömeget éreztem az
                  arcomon. Lélegzeni próbáltam, de levegő helyett valami szűkös szappanszag gyűlt
                  össze az orromban. Légzőszerveim hamarosan elvesztették minden kapcsolatukat a
                  külvilággal, és innentől kezdve néhány órai szünet ékelődött be az
                  öntudatomba.</p>
               <p>A kórházban tértem magamhoz. Orvosok és ápolónők állottak körül; kérdéseikre
                  közöltem velük, hogy a magam részéről sürgősebbnek tartanék egy jó teát vajas
                  kenyérrel. Teljesítették a kívánságomat. Utána megröntgeneztek, és rögzítő kötésbe
                  tették a karomat. De alig vittek vissza az ágyba, fiatal emberek tolongtak be a
                  terembe, leültek az ágyam szélére, és közömbös arccal, de meglehetősen követelő
                  hangon kérdéseket tettek fel. Személyileg, amennyire megállapíthattam, alig
                  méltattak figyelemre, jóformán rám se néztek, csak kérdéseiket és fényképező
                  lencséiket irányították nekem. Egy kicsit nehezen ment a lélegzés, fájdalmakat is
                  éreztem, hát csak nagyon hígan válaszoltam a kérdéseikre. Figyelmeztettek, hogy
                  alapjában kötelességem beszélni. A balesetek és szerencsétlenségek, mondották,
                  azért vannak, hogy az előfizetőknek legyen mit olvasniok. Minden ellenkezésem
                  hiábavalónak bizonyult, hideg és tapintatlan csákányaikkal nemcsak a baleset,
                  hanem életem minden egyéb részletét is kibányászták belőlem, s amikor távoztak,
                  még köszönetet sem mondtak.</p>
               <p>A következő napon megjelent a képem a lapokban. De hogyan, Papaverin úr. Milyen
                  lesújtóan, milyen igaztalanul! A fejem bepólyálva, s az arcomon valami
                  ismeretlen, hülye vigyor, amelyről a lapok azt állították, hogy a nap hősének
                  elégedett mosolya! Nem tagadom, megfordult többször a fejemben, hogy idővel
                  talán én is bekerülök a lapokba valami sikerem révén, de nem így képzeltem el
                  első hírlapi szereplésemet! A képemet eltorzították azzal a magnézium fénnyel, a
                  szavaimat kifacsarták. Sohasem tettem olyan kijelentést, hogy felfedezésemet
                  egyetlen szenvedélyemnek, az aludttejfogyasztásnak köszönhetem. Az egyik lap ezt
                  a címet adta cikkének:</p>
               <p>“Hölgyeim, uraim, fogyasszunk minél több aludttejet - mondja egy feltaláló.”</p>
               <p>Azt kérdezték tőlem, mi a kedvelt ételem. Azt feleltem, hogy régebben,
                  kerékpár-kirándulásaim alkalmával, kedvvel szürcsölgettem az aludttejet. Aztán
                  azt kérdezték, voltam-e a Louvre-ban, és mi a véleményem a képeknek egy bizonyos
                  csoportjáról. Közöltem velük, hogy nincsen készenlétben semmi véleményem, de
                  annyit mindenesetre mondhatok, hogy nem rajongok azokért a bőséges ülőkével
                  ellátott vastagtérdű hölgyekért, akiket a régebbi festők modellül választottak.
                  És tudja, Papaverin úr, mivé torzult a faggatások gyűrűjéből menekülve odavetett
                  válaszom? Hogy amíg az emeletről lezuhant özvegynek a súlya alatt nyögtem,
                  Giorgione kövérhasú női jutottak szembe! Nos, mit szól ezekhez a lelkiismeretlen
                  széltolókhoz! A nevét sem tudtam addig ennek a Giorgionénak. Hiszen említettem
                  önnek, lélegzeni sem tudtam, nemhogy kövér hasú nők képeire gondoltam volna. De
                  ez nem minden! Hogy a mulatság teljes legyen, még ezt a kijelentést is a számba
                  adták:</p>
               <p>“Uraim, higgyék el, Newtonnak sem lett volna kedve feltalálni a nehézkedés
                  törvényét, ha alma helyett egy nyolcvankilós özvegyasszony esik a fejére.”</p>
               <p>Elhűlve bámultam ezekre a cikkekre. Nem hittem a szemeimnek. Ah, Papaverin úr,
                  hogy hittem én a nyomtatott betűnek! Hogy mulattam azokon a tudatlan embereken,
                  akik tudatlanságuknak valami fennhéjázó makacsságával legyintettek minden
                  nyomtatott betűre: “Hazugság!” “Kitalálás!” “Áprilisi tréfa!” “Ne higgyen ezekben
                  a szamárságokban!” Megvallom, nemegyszer bosszantott ez a hencegő tudatlanság.
                  Hogyan képzelik el ezek a kezdetleges bölcsek, hogy többemeletes újságpalotákban,
                  komoly, családos emberek, komoly íróasztalok fölé hajolnak, vagy írógépeiken
                  kopácsolnak, az asztalokon telefonok berregnek, szolgák futkároznak, felvonók
                  szaladnak, zörögnek a szedőgépek, búgnak, fújtatnak a nagy nyomógépek, rikkancsok
                  kiáltoznak - s mindez a gyors, drámaian komoly munka, szerkesztők, titkárok,
                  szolgák, liftesek, szedők, nyomdászok, portások, újságárusok lihegő munkája arra
                  szolgál, hogy a végén néhány hitvány hazugságot sózzanak a gyanútlan
                  újságvásárlóra? Lehetségesnek találja valaki józan ésszel, hogy ez a rengeteg sok
                  tökéletes és drága gép, ez a rengeteg sok komoly családapa úgy termeli a
                  hazugságot, mint más üzem a csavart, vagy hajlított széket?</p>
               <p>Úgy látszik, lehetséges. És most arra sem kérhetem Önt, hogy ne higgyen ezeknek a
                  durván kieszelt locsogásoknak, mert hiszen én voltam az, aki mindig
                  szembeszálltam Önnel és gyerekes meggyőződéssel keltem védelmére a nyomtatott
                  szó komolyságának és hitelének. Nem kérem rá, de nem mulaszthatom el
                  figyelmeztetni, hogy Ön sohasem hitt az újságok lódításainak, miért van hát az,
                  hogy most kivételt tesz?</p>
               <p>Egyébként ehhez az ügyhöz tartozik az is, hogy a kórházba való beszállításomat
                  követő nap levelet kaptam Ferdinándtól, amelyben késznek nyilatkozik igaztalan
                  meghurcoltatásomért elégtételt venni. Érintetlen, komoly hírnevem és jövendő
                  érvényesülésem forog kockán, írta. Megjegyezte azt is, hogy meghatalmazásom
                  nélkül, de utólagos jóváhagyásomban bízva, már érintkezésbe is lépett az egyik
                  lapvállalat vezetőjével, aki hajlandóságot mutat a félreértés békés rendezésére.
                  Megüzentem Ferdinándnak, hogy nincs szükségem közvetítésre, és nem fogadok el
                  semmiféle olyan elégtételt, amilyenre ő gondol. Nekem ne adjanak pénzt azért, hogy
                  humorukat kidőzsölhették rajtam! A becsületet pedig hagyjuk. Úgy látszik, két
                  különféle dolgot értünk alatta.</p>
               <p>Minthogy a szokatlan kaland hősét többen akarták látni, arra kértem az
                  osztályorvost, hogy helyezzen el valami védettebb helyen, hogy ne kelljen hívatlan
                  látogatóimmal érintkezésbe jutnom. A nagy betegszoba függelékében helyeztek el,
                  amely sikátorszerűen elválik a teremtől, s ez visszaadta nyugalmamat.</p>
               <p>Ez minden, amit tudomására akartam még adni. Holnap talán már elhagyom a kórházat.
                  Köszöntse nevemben Ilonát, s az öreg forradalmárt. Isten Önnel, kaján és kopasz
                  Papaverin uram.</p>
               <p>Honfitársi és kartársi üdvözlettel:</p>
               <p>Sebestyén K. J. H.</p>
               
            </div>
            <div type="chapter">
               <head>VIII</head>
               <p>Ferdinánd megállott a hídon, elővette még egyszer a Jozefin levelét - két gúnyos
                  sor volt mindössze, egy újságmargóra ceruzával odavetve -, néhányszor
                  elolvasta, aztán átadta a szélnek, amely nyomban magával ragadta.</p>
               <p>Jozefin a faképnél hagyta.</p>
               <p>- Most, éppen most - csóválta hosszúkás fejét finom és keserves mosollyal
                  Ferdinánd. - Amikor szakítani akarok pimaszságaimmal, amelyek annyi örömet
                  szereztek nekem, s amikor új életet akarok kezdeni, mint egy meghatott
                  fajankó!</p>
               <p>A szárnyaló papírnyelvet figyelte, amely átrepült a mellvéden és egy vontatóhajó
                  farához ütődött.</p>
               <p>Szédülést érzett, tüzes volt a szemgolyója. Szerette volna elhitetni magával, hogy
                  az a silány kolbász okozza rossz közérzetét, amelyet az este egy vidéki kocsmában
                  fogyasztott. De hamarosan tisztázódott, hogy a gyomrában dúló szerencsétlenségnek
                  is éppúgy Jozefin az oka, mint annak a különös és szomorú tisztaságnak, amely a
                  szívében tátongott. Tisztának érezte magát, mint egy átmosott Augiasz-istálló. A
                  szenvedés tisztít. A szenvedés a legveszélyesebb irodalmi műfaj, az ember leveti
                  műveltségének és tapasztalatainak mocskos patináját, s meztelenül didereg
                  visszeres pipaszárlábaival Isten szabad ege alatt.</p>
               <p>A szerelem is szenvedés. Érezte, hogy Jozefin síkos angolnalelke kievickél a
                  kezéből, ösztönszerűleg a gyermekkorát hívta segítségül, gyermekéveiről beszélt
                  Jozefinnek. Meg akarta hatni, és nem röstellt irodalmilag szárnyalni hajdani évei
                  fölött. Először életében törekedett festőiségre, amikor leírta régi otthonának
                  szikláit és a tengert. Próbált néhány új színt kitalálni a tenger vizéről (s
                  rájött arra, hogy nincsenek új színek) új hasonlatokat apja szakálláról, amelyet
                  mindig szelek cibáltak (s rájött arra, hogy nincsenek új hasonlatok, mindent
                  mindenhez hozzámértek már). Beszélt a napos halászatokról Jozefinnek, amikor
                  apjával a vízre tolták bárkájukat. Fiatal, soványlábú kölyök volt, mindig
                  mezítláb járt, feltűrt nadrágban. Apja lebocsátotta a hálót, ő meg egy nagy
                  doronggal dörömbölni kezdett a ladik fenekén, hogy a hálóba ijessze a halakat.
                  Benn a tengerben, a sziklák között, egy kolostor bújt meg az eukaliptuszok
                  között. Leírta az esti harangszót a tengeren, és beszélt az öreg sirályokról. A
                  hajóácsnak volt egy lánya, egy csodálatosan kóbor, szurokszagú teremtés, jóformán
                  gyermekek voltak mindketten, amikor kedvesei lettek egymásnak. Úszkált a szavak
                  hullámain, észrevette, hogy tud egyszerű és keresetlen lenni; azt ígérte
                  Jozefinnek, hogy ezután mindig egyszerű és őszinte lesz, és nagy dolgokat fog
                  írni. Nincs izgatóbb szépség az egyszerűségnél, mondotta megtérve. Nemes hangú
                  regényeket fog írni, és magaslati levegőjű színdarabokat. Új életet fog
                  kezdeni.</p>
               <p>A vontatóhajót nézte; most, hogy Jozefin könnyedén elhagyta és búcsúüzenetében
                  csak a mosásból beérkező fehérneműről rendelkezett, a szívéről nem, megértette,
                  hogy elpuskázta az életét, és nincs tehetsége semmihez, legkevésbé az
                  egyszerűséghez. Cigarettára gyújtott. A Tülériák kertjén ment át; a nagy
                  vízmedence eszébe juttatta Sebestyént, akivel ezen a helyen ismerkedett meg. A
                  szürkébe öltözött, tiszta és hiszékeny ember lelkessége megmosolyogtatta. Az
                  együgyűség kagylójában nemegyszer talál az ember nagyszemű gyöngyöket.
                  Mulattatta a különös kagyló, s valami irodalmi kíváncsisággal nyúlt az
                  öntudatlan gyöngyszem után. Most, megcsalottan, és faképnél hagyottságának rikító
                  fényében kegyetlennek látta kíváncsiságát, amelyet a gyógyszerész ellen
                  elkövetett. Kíváncsisága komisz tett volt, cselekedetek könnyelmű sorozata.
                  Valósággal elgázolta, ezt a lelkes és tapasztalatlan embert barátsága ürügyével,
                  aki mulatságos ügyefogyottságát annyi előkelőséggel és önérzettel
                  párosította.</p>
               <p>Hirtelen vágy fogta el, hogy kiengesztelje. Látni akarta. Meg akart vigasztalódni
                  nemes együgyűségétől. Valósággal belekapaszkodott abba a reménybe, hogy egy
                  Sebestyénnel való találkozás enyhíteni fogja, talán el is oszlatja könyörtelen
                  sajgásait. Tudta, hogy kórházban fekszik. Megkönnyebbülve sietett le a földalatti
                  villamoshoz. A kocsiban dülöngélve kapta el a lecsüngő fogantyút. A száguldó,
                  kanyargó villamos centrifugális ereje néhányszor próbálta kitépni egyensúlyából,
                  de ő görcsösen fogta a csüngő szíjat. A szíj, úgy érezte, a gyógyszerész
                  barátsága.</p>
               <p>Sebestyén hidegen nézett végig rajta.</p>
               <p>- Úgy látom - jelentette ki felháborodva -, ön megfeledkezett arról, hogy
                  szerfelett csúnyán rászedett.</p>
               <p>Ferdinándot ennek a haragnak a nemessége, de különösen a “szerfelett” szó poros,
                  irattári illata szinte egy csapásra kigyógyította szomorúságából.</p>
               <p>- Mondja csak egyszerűen úgy, hogy rászedtem - javasolta még bágyadt
                  egyszerűséggel, de már romlott paradoxonokra felajzottan.</p>
               <p>- Hogyan? - méltatlankodott Sebestyén. - Ön ebből is tréfát űz?</p>
               <p>- A tréfa űz bennünket - figyelmeztette Ferdinánd, mert nem tudott semmit
                  elfogadni, ami egyenes és egyszerű volt, kivéve a rászedésnek azt a fajtáját,
                  amelyről Sebestyén beszélt. - És végeredményben, hogyan képzeli el, Hektor úr, az
                  életet csalás nélkül? Állandóan csalunk; ha nincs elég tehetségünk ahhoz, hogy
                  másokat csaljunk meg, akkor magunkat csaljuk hatra-vakra. De hát ez nem is olyan
                  baj. A nyugtalanító inkább az, hogy vannak pillanatok, amikor szeretnénk
                  megjavulni. Ennek mindig olyan csőd íze van. Le akarjuk rúgni magunkról régi
                  formánkat, mint egy nadrágot. Vedleni akarunk, mint a hernyók. Ez fájdalmas,
                  Hektor úr.</p>
               <p>Sebestyén elfordította a fejét.</p>
               <p>- Tulajdonképpen párbajra kéne hívnom önt - mondotta.</p>
               <p>- Igen. De gondolja csak meg, milyen ostobaság volna. És azonkívül ne felejtse el,
                  nem erről beszéltünk.</p>
               <p>Hosszúkás lófejét oldalra billentette és kesernyésen mosolygott.</p>
               <p>- Rabjai vagyunk erényeinknek, s innen van az, hogy nem élvezhetjük elég odaadóan
                  bűneinket. Javítóintézetben élünk, Hektor úr, az erényről kell dolgozatot
                  írnunk, holott néhány nyomorúságos fegyenctársunkon kívül ez senkit sem
                  érdekel.</p>
               <p>- Menjen - szólott rá a gyógyszerész dacosan. - Nincs szükségem a
                  látogatására.</p>
               <p>Ferdinánd bólintott. Lehet, mondotta. De neki szüksége van rá. Szüksége van arra,
                  hogy Sebestyént egy kicsit kétségbe ejtse, mert ez enyhíti a saját
                  kétségbeesését. És Sebestyénnek sem fog ártani. Hátha ez a sok kétségbeesés
                  megérteti vele, hogy nem érdemes semmiért kétségbeesni.</p>
               <p>- Ön nem ismeri az élet magasabb értékeit - intett a gyógyszerész lenézően. - Ön
                  csatornában él. Mi lenne az emberiség sorsa, ha olyan elvek szerint élne, mint
                  ön!</p>
               <p>- Ne higgyen, Hektor úr az igék maradandóságában - felelte csendesen Ferdinánd. -
                  Semmi sem maradandó. Elvek? Ostobaság. Nem hiszek semmiben, csak abban, hogy
                  egyszer mindnyájan pórul fogunk járni.</p>
               <p>Sebestyén megrázta a fejét. Nem érti Ferdinándot, mondotta. Nem is akarja
                  megérteni. Miért jött? Mit akar tőle?</p>
               <p>Felkapta a fejét és haragosan nézett hosszú barátja fáradt arcába. Fölemelte a
                  kezét, amikor látta, hogy Ferdinánd válaszolni készül.</p>
               <p>- Ne feleljen. Ismerem már a válaszait. Meg akarja, nemde, magyarázni nekem, a
                  tudatlannak, hogy mennyivel tisztességesebb dolog tisztességtelennek lenni.
                  Csakhogy ez nem fog önnek sikerülni. Az apám beleőrült abba, hogy egyik hitelezője
                  tisztességtelennek nevezte. Ami pedig többi veszélyes maszlagját illeti, azt
                  tartom már, hogy azok veszélytelen zagyvalékok, még egy közönséges cigányhal sem
                  fordulna fel tőlük.</p>
               <p>Büszkén nézett Ferdinándra.</p>
               <p>- Láthatja, Ferdinánd úr, vége a szép időknek, amikor szájtátva hallgattam önt.
                  Amikor órákig tudtam tűnődni azon, mit értett ön például ezen a kifejezésen, hogy
                  a “szeretet rémuralma”. Semmit, akárcsak Papaverin nevű kollégám.</p>
               <p>- Talán az inkvizícióra céloztam, amely a szeretet nevében megpörkölte az
                  embereket; talán azokra a nagy tévelygőkre gondoltam, akik azt hitték, boldoggá
                  lehet tenni az embereket, s ezért leöltek belőlük néhány százezret.</p>
               <p>Mutatós vesszőparipája addig csábította, amíg rossz hangulata ellenére felült a
                  hátára. A vesszőparipa ficánkolt kettőt-hármat, aztán elporzott abba a távoli
                  zagyvaságba, amelynek Költészet vagy Problémák Világa volt a neve. Azt mondta,
                  hogy az embereket valaki félrevezette. Beledobta a köztudatba azt a szót, hogy
                  boldogság, s az a sok tudatlanságra és mesékre hajló ember, aki mind
                  boldogtalannak érezte magát, ásót, kapát ragadott és nekivágott az ismeretlen és
                  ködös világrésznek, mint Klondikének a hajdani aranyásók, hogy megtöltse
                  zacskóját a boldogság aranyporával. S az aranyásók, a kalandorok azóta is egyre
                  özönlenek, gyalog és repülőgépen a legendás tájék felé, ahol csak elődeik
                  kifehéredett csontjait kaparja ki az ásójuk...</p>
               <p>A kórház kertjében állottak. Sebestyén végignézett rajta. Most neki is gyűrött a
                  gallérja - gondolta. - És a hangja olyan, mintha valami betegség gyötörné.</p>
               <p>- Menjen, Ferdinánd úr - szólott hozzá békésen s azzal a váratlan meggyőződéssel,
                  hogy egy rokonszenves őrülttel van dolga. - Hagyjon magamra.</p>
               <p>- Ahogy gondolja - vonta a vállát Ferdinánd közömbösen. Nem volt szerencséje:
                  egyszer gubancolódott bele a maga bábszínházának zsinórjaiba, s akkor sem tudott
                  senkit sem kapni, akinek megmagyarázhatta volna, hogy szeretne kimászni belőle.
                  Annyi borsót hintett a falra, hogy amikor végre termékeny földbe is hullathatta
                  volna, kifogyott a borsókészlete. Szeretett volna magáról beszélni, s már nem volt
                  mit s nem volt kinek. A tékozlók tanulságos drámája érte utol. Cigarettára
                  gyújtott és azt kérdezte, merre van a kijárás.</p>
               <p>- Arra - mutatta a gyógyszerész, s karja, amely a kórház kijáratát mutatta,
                  könyörtelenül állott a levegőben, mint egy lángpallos. Mint egy angyal
                  pallosa.</p>
               <p>Ferdinánd összeszedte magát. Az a tudat, hogy nagyon gyenge bőrben van, erőssé
                  tette.</p>
               <p>- Szabad még egy tanácsot adnom, Hektor úr? - kérdezte. - Ne hamarkodja el ezt az
                  üzletet is.</p>
               <p>A gyógyszerész megkérdezte, hogy milyen üzletet hamarkodott még el. Azt - felelte
                  Ferdinánd -, amelyet vele kötött. Vagy tagadja Hektor úr, hogy elhamarkodott
                  lépés volt rábízni, őreá, Ferdinándra a találmányát? Most tehát nagyobb
                  körültekintéssel kell eljárnia.</p>
               <p>- Miről van szó?</p>
               <p>- Könnyelműség volna, ha megengedné - figyelmeztette Ferdinánd -, hogy egy jómódú
                  özvegy, aki oly csinos összegecskét fog zsebre vágni leégett háza miatt, csak úgy
                  díjtalanul esett légyen a Hektor úr fejére. Figyelmezteti Hektor urat, hogy az
                  ilyesminek meglehetősen komoly tarifája van. Nagy ügyetlenség volt
                  visszautasítani a sértegető lapokkal való megegyezés lehetőségét, de kétszeresen
                  hülyeség volna, ha Hektor úr az özvegyet is futni hagyná.</p>
               <p>- Szóval megzsaroljam! - nevetett a gyógyszerész fölényes gúnnyal. Most, hogy
                  Ferdinánd olyan gyöngének látszott, önmagában nagy erőket érzett. Sérült karját
                  most egy fapolcon tartotta, amely a nyakába volt erősítve. Úgy vitte, mint
                  ambuláns kofa a gyümölcsös kosarát.</p>
               <p>- Megzsarolni? - csodálkozott Ferdinánd őszintén.</p>
               <p>A vér, jelentette ki sértődötten, van olyan értékes folyadék, mint a veríték. Már
                  pedig, - érvelt tovább - ha a verítékünkért pénzt fogadunk el, miért ne
                  fogadhatnánk el némi ellenszolgáltatást azért is, hogy vért ontottunk
                  másokért.</p>
               <p>- Értesítenem kell - közölte a gyógyszerész keményen -, hogy csak az orromból
                  folyt a vér.</p>
               <p>- Lényeges ez?</p>
               <p>- A vérontásnak ez a módja túlságosan közönséges ahhoz, hogy valami hősi jelzővel
                  lehetne illetni - figyelmeztette Sebestyén gúnyosan.</p>
               <p>Ferdinánd megrázta a fejét. Vér folyt, s az tökéletesen mindegy, hogy a Hektor úr
                  melyik testrészéből. Nagyon veszélyes volna ezen a téren hajszálhasogató
                  megkülönböztetéseket tenni, s azt mondani, hogy egy köbcentiméternyi orrvérzés
                  jóval alacsonyabb rangú vérveszteség, mintha ugyanaz a köbcentiméter a
                  lábszárunkból, vagy a homlokunkból folyna. Mert akkor az a katona, aki akkor
                  kapta a halálos gránátszilánkot, amikor csajkáját odatartotta a levesosztogató
                  tábori szakács elé, szigorúbb elbírálás alá esnék, mint az a katona, akit a
                  lövészárokban ért a hősi halál. A testes özvegy legyen boldog, hogy Hektor úr
                  odaállott alája forgalmi akadálynak, és meggátolta abban, hogy palacsintává zúzza
                  magát.</p>
               <p>A gyógyszerész méltatlankodva jelentette ki, hogy sohasem tudna tőkét kovácsolni
                  embertársi kötelezettségei teljesítéséből. Ferdinánd nyilván azt hiszi, hogy a
                  fogalmai eltorzultak a baleset következtében, mint az összeütközött gépkocsik.</p>
               <p>- Nem, Ferdinánd úr. Sikerült fogalmaimat régi alakjukban megőriznem. És most
                  Isten önnel, malmoznom kell az asztalossal.</p>
               <p>Elfordult Ferdinándtól és megindult.</p>
               <p>- Egy szóra még, Hektor úr. Magának ítélet van a kezében. Mik a szándékai velem s
                  azzal a kakaduhajúval?</p>
               <p>- Végrehajtást fogok kérni, Ferdinánd úr. Önök csúnyán bántak el velem.</p>
               <p>- Nagyon helyes - bólintott Ferdinánd elégedett mosollyal. - Akkor hát őt is
                  tönkre fogja tenni. A kakaduhajút. Nemde? Tudniillik elvette tőlem Jozefint.</p>
               <p>A gyógyszerész visszafordult. Leült egy padra. Fölnézett a magas, furcsa
                  emberre.</p>
               <p>- Jozefin elhagyta?</p>
               <p>- Igen.</p>
               <p>- Nagyon sajnálom, Ferdinánd úr - mondta a gyógyszerész igen rendesen.</p>
               <p>Ferdinánd rátaposott a cigarettájára. A sétálgató betegeket nézegette. S a padokon
                  meghúzódó párokat.</p>
               <p>- Igen - mondotta nagyon általánosan. Jozefint eleinte fércműnek tartotta. Görbék
                  voltak a lábai. A vendéglőkben szalvétákat lopott. Aztán mégis úgy alakult...</p>
               <p>Legyintett. Megsimogatta a haját. Mit mondjon? A szökés úgy érte, mintha valaki
                  konyhakést döfött volna az oldalába. Igen. Pontosan ott érezte a nyilallást.</p>
               <p>Megfogta a gyógyszerész kezét.</p>
               <p>- Maga is úgy érezte, Hektor úr?</p>
               <p>- Nagyon rossz volt, Ferdinánd úr - közölte Sebestyén részvéttel.</p>
               <p>- A vibriókkal nem lehet vitázni, Hektor úr. Az embernek olyan érzése van, mint
                  annak az orvosnak, aki kolerás vidéken dolgozik. Ügyet sem vet a halálra, hullák
                  és haldoklók százai között jár bekötött szájjal, pulzusokat mér, adagolja az
                  oltóanyagot, s egyszer csak érzi, hogy baj van, az ő testében is mozogni és
                  úszkálni kezdenek a kolera-vibriók...</p>
               <p>Meggörnyedve ült a kerti padon. Testének hosszú vonalai száz szögre roppantak
                  össze. Semmi kedvet nem mutatott ahhoz, hogy megmentse romlottságának fölényes
                  látszatát.</p>
               <p>A gyógyszerész szánakozva nézte. Úgy látta, nem férfiatlan; földrengésének romjai
                  alól kilátszott egy kis csücske az őszinteségnek. Mennyire igaz volt az, amit
                  Ferdinánd a magafajta bűnügyi múzeumokról mondott! Úgy bánt az élettel, mintha
                  kártyanyereség volna. Dobálta feslett társaságban, s a maradékot játékasztalnál
                  veszítette el.</p>
               <p>Elpuskázott élet - gondolta. Semmi felelősség, semmi hit! Ő is szerette Jozefint,
                  de íme most itt áll még teljes rugalmassága birtokában. Pedig minő emberfeletti
                  bunkókat mértek a fejére, ő és Jozefin! Azt hitte, hogy Jozefin azon az álomszerű
                  éjszakán megrendülve és hálásan hallgatja bátorító szavait s gyöngéd vallomását.
                  S milyen szörnyű ütés volt, amikor néhány hét múlva bemutatta a társaságnak,
                  hogyan térdelt le előtte a kerevet mellett, ő, Sebestyén és hogyan rebegte a
                  fülébe a vigasztalásnak és a szerelemnek mókás, idejétmúlt szavait. Hogy
                  megtántorodott e trillákkal és arcfintorokkal színezett előadástól!... És az
                  Igazság sátra! És végül az utolsó bunkó: a kettőjük árulása!</p>
               <p>- Ami történt, megtörtént - mondta ki következtetéseinek záró tételét. - Össze
                  kell szednie magát, Ferdinánd úr. Vegyen példát rólam. Látja, itt vagyok az
                  újrakezdés elszántságával. Az embernek rendeltetése van, el kell végeznie
                  munkáját.</p>
               <p>Ferdinánd felállott.</p>
               <p>- Igaza van - mondta mosolyogva. - Holnapra reklámverset kell írnom valami könnyed
                  női alsónadrágokról. - Megfogta a gyógyszerész kezét. - Jozefin különben elég
                  gyakran megemlékezett magáról. Dicsérte. Azt mondta: szótartó. Hozzátette azt is,
                  kár, hogy idegen. Azt hiszem, szerette. Isten vele, Hektor úr. Az együttlétünk
                  megvigasztalt.</p>
               <p>Benyúlt a zsebébe, néhány bankjegyet húzott elő és a Sebestyén markába nyomta.</p>
               <p>- A nők pimaszsága jóságossá teszi az embert - jelentette ki. Aztán sarkon fordult
                  és elhagyta a kórházat.</p>
               <p>Sebestyén megnyomta szemüvegének nyergét. Idegen? - kérdezte magától, Ő nem
                  érezte Jozefint sohasem idegennek. Nem feküdt kissé elhajolva mindkettőjük szíve
                  a mellkasukban, nem volt-e csontjaik száma egyformán kétszázharminchárom, vérük
                  sós fehérjeoldat, és lelkük nem áhítozott egyformán szeretetre?</p>
               <p>Visszatért a nagy betegszobába. A sarokban kis gramofon nyikorgott. A betegek
                  abbahagyták a nyögést, köpőcsészék tologatását és a fátyolos női hangra
                  figyeltek, amely megviselten, de még mindig szerelmesen zörrent fel a himbálódzó
                  forgó hanglemezről. Az asztalos a fejét vakarta.</p>
               <p>- Mi lelte, ember, hogy nem jött be malmozni? - kérdezte rosszallóan.</p>
               <p>- Egy barátom - legyintett Sebestyén. - Balszerencse üldözi. Kezdhetjük,
                  kérem.</p>
               <p>*</p>
               <p>Amikor néhány nap múlva elhagyta a kórházat, az utcán az éjjeli ápolónővel
                  találkozott. Élénk tavaszi ruhában volt, kabátján néhány friss ibolya illatozott.
                  Sebestyén nem ismerte meg.</p>
               <p>- El sem búcsúzik tőlem, Hektor úr?</p>
               <p>Meleg volt a szeme. Nagy, de barátságos szája most egy magánnő tartózkodásával
                  ejtette ki a szavakat. Nem volt már ápolónő, aki mindenre bölcsen bólint, és
                  humánus tőmondatokban érintkezik a betegekkel. Lány volt, néhány szál friss
                  ibolyával a mellén. Sebestyén nem tudta nővérnek szólítani.</p>
               <p>- Megyek, kisasszony - mondta zavartan. - És mindent köszönök. Azt is, hogy
                  meghallgatott.</p>
               <p>- Maga nagyon jó elbeszélő, Hektor úr - ismerte el az ápolónő kedvesen.</p>
               <p>A gyógyszerész megkérdezte, hogy küldhet-e neki néhány szál virágot.</p>
               <p>- Igazán kedves lesz - mosolygott a lány.</p>
               <p>Elváltak. S ennek az idegen nőnek egész múltját elbeszélte! Hálát érzett iránta.
                  Ferdinándtól háromezer frankot kapott. Betért egy virágüzletbe és ötven frankot
                  tett le az asztalra. A nevét sem tudta. A 126-os terem éjjeli ápolónőjének - írta
                  fel a címét egy papirosra.</p>
               <p>Kissé bicegve haladt az autóbusz állomás felé. Bernardot akarta felkeresni. Valami
                  kaparászással teli irka-firkát kapott tőle a kórházba, mivelhogy a lapokból ő is
                  értesült a “muris dologról”. Vidéken élt, egy távoli nőrokonánál. Beteg veséje
                  miatt táppénzt kapott a betegsegélyzőtől s gazdaságosabbnak látta falura húzódni,
                  ahol olcsóbb a tej s a bornak sincs olyan ára, mint Párizsban. Dohányt és egy
                  öngyújtókészüléket vett az öregnek, meg néhány apróságot. Úgy döntött, hogy ha az
                  ügynöktől megkapja a kártérítést, s találmánya felett visszanyeri rendelkezési
                  jogát, Bernardot támogatni fogja. Ebben a találmányban pénz van - mondta neki a
                  kórház kémikusa, Ő nemcsak a pénzre gondolt. Régebbi víziói a kórházi éjszakákon
                  egyre gyakrabban ejtették lázba. Talán ki lehetne vele küszöbölni a sok fölösleges
                  vérontást, gondolta az autóbuszra várakozva.</p>
               <p>A nagy társasgépkocsi csillogó, meleg vidéken rohant át. Az április végi délelőtt
                  csupa ragyogás volt. A nap sütött, s a zsenge vetések téglalapjai mögött nyárfák
                  látszottak elszórtan. A nyárfák között ragyogott egyet-egyet a Szajna. A
                  nyugalomnak és termékenységnek ezt a napban fürdő síkját messze hátul halovány
                  dombok szegélyezték. Sebestyén sokszor látta ezt a megejtő szelíd képet
                  festményeken és régi metszeteken. Szép volt, lágy és szendergő, nem olyan, mint az
                  otthoni képek nagy tömbjeikkel, a láthatár vad csipkéivel és marcona völgyekkel,
                  amikből folyók és patakok törnek egymásra. Elégedetten nézte a szelíd tájat. Az
                  egyik szállodában két rend ruhája maradt s egy pár cipője. Kiváltja őket, s addig
                  is, amíg az ügynöktől visszakapja a pénzét, valami szerény szobába hurcolkodik. A
                  kórház kémikusa azt mondta, vigye el neki a találmánya leírását.</p>
               <p>Megnyomta a szemüvegét. Úgy érezte, hamarosan rendbe jönnek a dolgai. Fontos
                  azonban, hogy elővigyázatos legyen, s a széltolókat ne nézze barátoknak, a
                  jóindulatú embereket pedig ravaszdi kujonoknak.</p>
               <p>Öreg községben állott meg az autóbusz. Az évtizedek s az évszázadok sötétre
                  szennyezték a házakat. Még a csűrök kövei is feketék voltak. S a sok fekete,
                  mogorva kő zárkózottan tapadt egymáshoz, az egész községet valami bizalmatlan
                  erőddé egyesítve. Sokszor kirabolhatták őket.</p>
               <p>Azt mondták, menjen túl a községen, forduljon balra, kaptasson fel a dombon, s ott
                  egy tanyán megtalálja Bernardot. Lassan, bicegve kapaszkodott fel a dombon,
                  csomagjait cipelve. Élvezte a békét és a napot, mint hajdan,
                  kerékpár-kirándulásain. Olykor hátrafordult, lenézett a lapályra s a háttér magas
                  nyárfáira. A nap erős volt már, meglepően tüzelt a tarkójára. Délfelé járhatott az
                  idő, s még mindig nem ért a tanyához. Ha megállott és kiegyenesítette a hátát, a
                  gerincén gyorsan lefutott a veríték. Gyönge is volt még, letért az útról, hogy
                  megpihenjen az oldalt eső fészer alatt. Csupasz pajta volt, csak tetejét és négy
                  lábát hagyta meg a pusztító idő. Az egyik oszlop tövében egymásra rakott köveket
                  látott. Ülésnek használta valaki, s hogy puha legyen, szénát is rakott rája.</p>
               <p>Leült az árnyékban, és felvidámodva nézett le a völgybe. A nyárfák fölött fehér
                  gyapjú gomolygott. Jól ismerte már kirándulásairól az eső előkészületeit. Az ég
                  alján haragos foltot vett észre. Kinyújtotta a kezét, és merev mutatóujját a felhő
                  széléhez illesztette. Lehunyta egyik szemét és mozdulatlanul figyelte, merre
                  moccan ujja hegyéről a felhő.</p>
               <p>- Erre jön - gondolta.</p>
               <p>Lehunyta a szemét, a szokatlan gyalogút és a korai hőség elbágyasztotta. A fészer
                  árnyékában meghimbálódzott a levegő. Feltúrt földnek, serkedő virágnak, fakadó
                  nedveknek az illata hessent tova a könnyű széllel. Távol, a fehér felhőpamacsok
                  magasságában morgott néhányat az ég, mint egy lusta eb. Sebestyén már nem
                  hallotta. A párák körüllengték és elálmosították. Fejét a pajta lábához
                  támasztotta és elszundított. Később egy vékony hangú dörrenésre kinyitotta a
                  szemét, de az álom aztán sietve újra elnyomta.</p>
               <p>Délután ébredt, talán már négy óra is lehetett. A pajta ködben állott, a
                  fűszálakon eső csillogott. A pajta másik végében egy embert pillantott meg, aki
                  előrenyúlt sovány állal, vastag bajusszal és elmerült mosollyal nézte a ködöt. A
                  megmozduló Sebestyén láttára ujját vidám ívben emelte kopott sapkája
                  ellenzőjéhez.</p>
               <p>- Szolgája, uram. Hallja?</p>
               <p>Nyájasan intett, s két keze ujjaival könnyedén előrebillentette fülkagylóit.
                  Hallgatódzott. Túl a dombon még dübörgött az ég.</p>
               <p>- Vihar volt - jelezte a gyógyszerész. Az ember udvariasan nevetett.</p>
               <p>- Volt? Van! Van vihar. Hallgasson csak meg, uraság a bummokat s a csinnadrattát!
                  S most a kopácsolást... Sz... sz... Szegeznek, uraság, katt, katt, katt!</p>
               <p>Nagyokat ugrott, aztán hirtelen megmerevedett s ujja hegyével újra
                  előrebillentette fülkagylóját.</p>
               <p>- Szögecselnek, uraság! Szögecselnek, ha mondom. Jó lesz résen lenni.</p>
               <p>- Mit ért ön azalatt, hogy szögecselnek? - kérdezte Sebestyén tárgyilagosan.</p>
               <p>- Sacramento! - kiáltotta az ember s nagyot ugrott. - Hallotta ezt a tojást?
                  Mekkorát pukkant?</p>
               <p>- Dörög az ég - nyugtatta meg a gyógyszerész.</p>
               <p>- Az ég, véli uraság? Hoháhá, az ég? A tojás, uraság, a tojás dörög. S hallja
                  ezeket a szegecselő morzegépeket? Ezek a gépfegyverek, ha nem veszi rossz
                  néven.</p>
               <p>- Miért volnának a morzegépek gépfegyverek? - tudakolta a gyógyszerész derűs
                  elnézéssel.</p>
               <p>- A háború okából, amely ma délután kezdetét vette, uraság. Surursúúúúóóó...
                  Méltóztat hallani?</p>
               <p>A fejük felett repülőgép üvöltött tova, s szinte a pajta tetejét súrolta őrült
                  viharával. Sebestyén a morzegépek kopácsolásában felismerte a gépfegyverek
                  hangját, amik páni ijedelemmel szegecselték tele maguk körül a világot.</p>
               <p>- Minő háborúról beszél ön?</p>
               <p>A csavargókülsejű emberre nézett, aki vigyorogva hadonászott görcsös botjával. Nem
                  értette a dolgot. Próbálta tisztázni a helyzetet, s visszafelé gombolyítani az
                  eseményeket addig a pontig, amíg elnyomta az álom.</p>
               <p>- A sertések - kiáltotta most az ember nagyokat ugrálva -, amott jönnek a
                  sertések!</p>
               <p>A ködből disznóorrú alakok rohantak elő fegyverrel a kezükben.</p>
               <p>- Lássuk csak - igyekezett magát függetleníteni Sebestyén a zúgások, robbanások és
                  kattogások nyugtalanító sokaságától. - Lássuk csak.</p>
               <p>- Az elefántok - kiáltotta az ember most megrémülve, de azért nagyot ugrott most
                  is -, amott csörtetnek az elefántok! Sacramento, uraság. Sacramento! Azt mondom,
                  menjünk innen.</p>
               <p>A gázálarcos katonák mögött két páncélkocsi ereszkedett lefelé a lejtős hepehupán
                  bokrokat tördelve és dühösen dohogva, amint a gödrökből kimásztak. A bugyborékoló
                  ködön, mint egy pamutgombolyagon a kötőtűk, átszúrtak a puskatüzek hegyes
                  fényei.</p>
               <p>- Mi történik itt? - kérdezte a gyógyszerész.</p>
               <p>Az ember most újabb páncélkocsikat látott, s akkorákat ugrott meglepetésében és
                  döbbent csodálkozásában, mint egy cirkuszi bohóc.</p>
               <p>- Hu-hu... Tanácslom uraság, meneküljünk!</p>
               <p>A fokozódó zivatar, s az ember eszeveszett ugrándozása megzavarta. Hirtelen eszébe
                  jutottak az újságárusok kiáltásai, s az utcákon a katonaládát cipelő emberek
                  menetoszlopa. És odalenn üres volt a falu, egyetlen férfival sem találkozott.
                  Egy öregasszony igazította útba.</p>
               <p>Az újságplakátok gépiesen elolvasott és gépiesen elfelejtett szavai most úgy
                  törtek fel alvó emlékeiből, mint szennyvizek a megrepedt földalatti vezetékből. A
                  nagy betűk ágyúcsövekként ontották a háború lángját és dörrenéseit.</p>
               <p>Lehetséges volna? Az apokaliptikus lovasok dübörgése volna ez a zaj
                  körülötte?</p>
               <p>Minden dörrent és dübörgött a pajta körül, ijesztő hangos szelek megrázták a
                  fűszálakat és reszkető izgalomba sodortak rovart, bokrot, embert és világot. A
                  ködből katonák futottak ki, néhányuk elvágódott és nem kelt fel többet.</p>
               <p>Az ember a pajtában még egyet ugrott, aztán megfogta a nadrágját és futásnak
                  eredt. Sebestyén a gyomrában erős émelygést érzett, s ez most már végleg
                  megfosztotta attól a képességétől, hogy a realitások síkjáról vizsgálgassa a
                  meglepő eseményeket. A futó ember után pillantott. Feltűzött szuronyú katonák
                  hömpölyögtek elő a ködből.</p>
               <p>- Nem szabad könnyelműnek lennem - gondolta, és ő is futásnak eredt. Követte az
                  ugrándozó csavargót. Egy páncélkocsi közelében rohant tova. Oldalra kanyarodott,
                  nehogy a tüzelő, kattogó szörnyeteg elgázolja, Futott és menekülése közben nem
                  érzett lábában semmi fájdalmat. De erősen lihegett. A füvön heverő hullákat
                  látott. Az izgalom vakká tette, egy három méteres árkot akart átugrani sérült
                  lábával, amelyet első, lázas elképzelésében egy robbanó gránát tépett a földbe,
                  de megcsúszott és beesett a tölcsérbe. A feje fölött most repülőgép zúgott el, s
                  gépfegyverével kegyetlen tüzelés alá fogta a rohanó katonákat.</p>
               <p>Lekapta a fejét és összehúzódott. Pihegett, teste vad verítékben fürdött.</p>
               <p>- Nincs menekvés - gondolta a hirtelen pokol százféle szörnyű lármájára figyelve.
                  - Az apokaliptikus lovasok elindultak!</p>
               <p>A hullák jutottak eszébe, s utána egy különös felirat, amelyet nemrégen olvasott
                  valahol.</p>
               <p>“Ne engedjétek, hogy szenvedjenek, mielőtt megölitek őket, és öljétek meg őket
                  emberségesen.”</p>
               <p>- Emberségesen ölni! Nemes gondolat, mondhatom.</p>
               <p>Szeretett volna kegyetlen nevetésre fakadni, de az egyre fokozódó dörrenések
                  elnyomták iróniáját.</p>
               <p>Úgy határozott, hogy összeszedi a gondolatait. De hasztalan igyekezett, a
                  gondolatai elszéledtek, szétszaladtak, mint villámcsapáskor a megriadt juhok.</p>
               <p>A ködben iszonyú kattogás és robbanás remegett. A füvek reszkettek. Gázálarcos
                  katonák rohantak el a gödör előtt. Néhányan elvágódtak, vergődtek néhány
                  másodpercig, aztán mozdulatlanná merevedtek.</p>
               <p>Gyomra egyre kellemetlenebbül émelygett. Csak nem kapta be a gázt?</p>
               <p>Nos, hát szépen belekeveredett. S ő még ajándékcsomagot akart vinni az öreg
                  Bernardnak. Semmiről sem tudott, gyanútlanul belegázolt a háborúba. Milyen
                  villámszerű sebességgel csapott le! Szétnézett, a csomagja ott volt a gödör
                  alján. Milyen sebesen szedte fájó lábát! Pedig bátornak hitte magát. Haragos
                  perceiben nem egyszer viselt háborút ellenségeivel. Akkor nagyszerűen
                  verekedett. Agyának hadműveleti osztálya repülőgépeket és rögtön ölő
                  gépszörnyetegeket vezényelt elképzelt ellenségei ellen. Igen, a koponyája sáncai
                  mögül volt bátorsága lövöldözni, de itt, ahol igazi harc folyt, s az ő testi
                  épsége is kockán forgott, futott, menekült, mint egy mezei nyúl. Ha Papaverin, ha
                  Jozefin vagy Ilona látták volna, mint igyekszik férfiatlanul egérutat nyerni,
                  ahelyett, hogy beállana a harcolók közé, ahogy férfiakhoz illik! Sohasem lesz
                  többé bátorsága az emberek szeme közé nézni, és azt mondani: bocsánat, uram, én
                  ezt nem helyeslem...</p>
               <p>Kimászott a gödörből és fölállott. Nem messze tőle egy katona feküdt
                  mozdulatlanul, mellette puska hevert a fűben. Elindult a heverő puska felé. Az
                  embernek meg kell állnia a helyét. Nem - mondta magának -, nem vagyok gyáva. Csak
                  megzavarodtam. Álomittasságomban rám tört ez a pokol. De most minden rendben van
                  újra. Tudni fogom a kötelességemet. - Elszántan hajolt le a földre, hogy az
                  eldobott fegyvert fölemelje.</p>
               <p>A mozdulatlan katona fölnézett rá.</p>
               <p>- Nem mondaná meg - kérdezte vidáman -, mik a szándékai ezzel a flintával?</p>
               <p>A gyógyszerész megállott. Elképedve nézett le a derűs emberre.</p>
               <p>- Ah, úgy... Hogy mit akarok... - kérdezte akadozva. - Hogy én mit akarok!</p>
               <p>A katona flintát mondott. A fegyver tréfás megjelölése. Csodálkozva nézett a
                  nevető arcra.</p>
               <p>- Bocsásson meg... Azt hittem ugyanis... A pokolba is, beleestem...</p>
               <p>Nevetni kezdett. Csuklott, kuncogott, nyomogatta a szemüvegét. Azt gondolta, hogy
                  ez a dolog itt, nos hát, hogy ez a dolog ezekkel a szörnyű zajokkal, meg
                  hullákkal egészen komoly dolog.</p>
               <p>- Azt hitte, öregem, hogy mi ezt igaziból csináljuk?</p>
               <p>A katona is nevetni kezdett. A gyógyszerész vele nevetett.</p>
               <p>- Igen... kitűnő, nemde? S aztán tudja, eleget akartam tenni én is lelkiismeretem
                  parancsának... Érti, nemde? Valami belső parancsnak... Föl akartam venni az ön
                  fegyverét... Remélem, nem érti félre a dolgot...</p>
               <p>A katona végignézett rajta. A verítéktől csöpögő becsületes arc újabb nevetésre
                  csiklandozta. Kulacsából kiszedte a dugót, s a hideg rumos teát odanyújtotta a
                  gyógyszerésznek.</p>
               <p>- No, húzzon belőle a nagy strapa után...</p>
               <p>- Köszönöm. Megengedi, hogy előbb megtöröljem? </p>
               <p>Jólesett a hideg tea kiszáradt torkának. Megemelte a kalapját, megköszönte a
                  teát.</p>
               <p>- Mulatságos história, nemde? - kérdezte kuncogva, mert még mindig restelkedett
                  átkozottul botor félreértéséért. - Szolgálhatok egy cigarettával?... Persze, ott
                  van a csomagban...</p>
               <p>Visszabicegett a “gránáttölcsérhez”, kihúzta belőle a csomagját, a
                  cigarettásdobozt átadta a katonának, megemelte újra a kalapját, és elindult a
                  domboldalon lefelé. A köd feltisztult s odalenn látszottak a község napsütötte
                  házai. Lejjebb az úton a szikár csavargót látta. Botjával keményen
                  hadonászott.</p>
               <p>- Sacramento - kiáltott vissza, a gyógyszerésznek. - Nem lőtték meg? Engem telibe
                  találtak, uraság!</p>
               <p>Sebestyén megkérdezte, mit ért ezalatt, hogy telibe? A csavargó a hátsó felére
                  mutatott, aztán nagyot nevetve összekulcsolta mellén a karjait, s alattuk görcsös
                  botját csüngetve elsétált egy keresztben haladó gyalogösvényen a közeli bozót
                  felé.</p>
               <p>- De nagyot csapkodna térdein Papaverin, ha látta volna, hogy loholok egy bolond
                  csavargó nyomában!</p>
               <p>S a ködöt gáznak nézte. Menekült, szelelt előle. Ő, aki maga is valami légnemű
                  pusztító szerrel akarta megajándékozni az embereket. Mi több: az emberiséget!
                  Dőreség, felette nagy dőreség. A mókás közjáték értésére adta, hogy ha az emberek
                  egy kicsit pusztítgatni akarják egymást, akkor hiába ajándékozza meg őket
                  riasztószerekkel. Száz riasztószer vonul fel ellenük, mégsem tudja őket semmi sem
                  visszariasztani. Meddő próbálkozás, nagyon is meddő próbálkozás.</p>
               <p>Bicegve ereszkedett le a lejtős úton. Az alkony békésen lebegett a távoli nyárfák
                  felett. A község eperfái között lágy harangszó úszkált. Határozottan nem sok
                  értelme van annak, hogy tovább folytassa kétes értékű találmányának ügyét.
                  Ezerféle hasonló találmánnyal kísérleteznek ma a laboratóriumok. A pusztítást s
                  a pusztulást egyik sem fogja megakadályozni, ellenkezőleg, mindenik a
                  pusztulás szolgálatába fog állani. A véletlen hozzásegítette valami irtószer
                  fölfedezéséhez, és ahelyett, hogy beérte volna azzal, hogy házi használatra
                  fordítsa, mint áldatlan rovarok megfékezésére szolgáló hatásos szert hozta volna
                  forgalomba, kis vagyonkájával felpakolt és eljött Párizsba...</p>
               <p>Köhécselt, hogy elnyomja gondolatainak kényelmetlen láncolatát. Nem akarta őket
                  végiggondolni. Elég volt. Most aztán véget kell vetnie mindennek.
                  Veszteségszámlára kell írnia az egészet, és új lapot kell nyitnia.</p>
               <p>Megnyomta a szemüvegét, és tekintetét végigjáratta a tágas, lágy síkon. Milyen
                  szép lett volna ezt a vidéket kerékpáron bejárni! Mennyi hiábavaló hónapot töltött
                  el Párizs szegényes szállóiban. Ha nem jött volna el B-ből, most tekintélyes
                  tőkéje volna, és bérbe vehetne valami alkalmas patikát egy nagyobb községben.</p>
               <p>A naplementében árnyéka hosszúra nyúlt, feje hosszúkás dinnyeként úszott az
                  árokban. Madár énekelt a fiatal vetésben. A nyárfákon rézvörösöknek látszottak a
                  levelek, s a folyó is vöröset csillantott a kanyarulatokban. Trágya szagát hozta
                  feléje a szél. A Kék Golyó istállója és udvara jutott eszébe. Nagyot
                  lélegzett.</p>
               <p>Nem, semmi értelme, hogy tovább vesződjék a haszontalan találmánnyal. Teleszívta
                  tüdejét trágyaillattal, s akadozva bocsátotta ki belőle a levegőt. Valami
                  váratlan izgalom zavarta meg légző idegeit. Megállt és a szántásokat nézegette.
                  Egy taraxacum officinale sárga virágján darázs dőzsölt.</p>
               <p>B-ben volt egy berek magas és öreg nyárfákkal, amiken mindig varjak károgtak.
                  Patak szelte át, s a patak fölött nagy vízikerék csikorgott. Gyakran áthaladt a
                  berek gyalogösvényén kerékpárjával, föl a tágas országútra, amelyen szekerek
                  zörögtek, s estefelé a sörgyár teherkocsija rontott tova rajta szörnyű port
                  kavarva. Az almafák meszelt törzsei fél ívben kanyarodtak a domboldalra. A
                  szekerek mellől tinók bámultak rá, s fenn a szekereken olykor rozzant hegedű
                  cincogott. A vashídon túl, a kétpúpú tevehát árnyékában B. piros tornya
                  látszott.</p>
               <p>Nagyot lélegzett. Mi lenne, ha hazamenne?</p>
               <p>*</p>
               <p>Sietve folytatta útját a község felé, hogy elfogja a Párizsba visszatérő
                  társasgépkocsit. A bokrokon verebek ugráltak, s a zsenge búzatábla szélén
                  farkasfűtej és réti boglárka sárgállott.</p>
               <p>Miért ne mehetne haza?</p>
               <p>Az útiköltsége bőségesen megvan. Ferdinánd, a haszontalan, s mégis
                  sajnálatraméltó Ferdinánd, visszatérítette pénzének egy kis hányadát. Semmi
                  akadálya annak, hogy hazamenjen. Az öreg forradalmár egy év óta kínlódik egy
                  kezdő gyakornokkal. Papaverin szerint nem sok eredménnyel. Daganatokkal teli lábai
                  megértek a nyugalomra. Lassan topog már, amikor hátramegy a két decis üvegekért.
                  Papaverin azt írja, a nők addig rendszerint megszülik törvénytelen csecsemőiket,
                  s a férfiak visszaadják nikotintól sárga tüdejüket a teremtőnek.</p>
               <p>Helytelen cselekedet volt otthagyni a Kék Golyót. A maga ura volt már, Zinkweisz
                  nem sokat érdeklődött a gyógyszertár ügyei iránt. Télen a baglyai, nyáron meg a
                  szőlője foglalták le minden idejét. Reggel a laboratóriumi szolga befogta a kövér
                  kancát a kicsi kocsiba, Zinkweisz a kezébe vette a gyeplőt, s csak este látták
                  viszont. Rendesen nagy kosarakkal tért vissza, amelyekről nyáron cseresznye és
                  sárgabarack, télen hamvas szilva és jonatánalma gurult le a porba, ahogy
                  leemelték a kocsi bakjáról. A vevőket már csak ő szolgálta ki, a levelezést is ő
                  látta el. Összeállította a hiányzó gyógyáruk és kötszerek jegyzékét, kifogásokat
                  emelt a vatta és hőmérők minősége ellen, és engedményt kért az illatszerek
                  árából. A kora délutáni órákban, amikor a gyógyszertár hűs nyugalmát alig zavarta
                  valaki, olvasással töltötte az idejét. Olykor egy gyerek gulárvízért jött, vagy
                  szarvasbogarat akart eladni. Az ügyeletes szobában, ahogy az ember hátrament, hogy
                  a kifogyott dugókat, pótolja, ropogott talpa alatt a leszórt kendermag. A
                  díványra lehullott olykor a kalitkák rácsai közül a puha sárgarépa. A tengelicek
                  ugráltak és daloltak, a hímgerle udvarolt. Búgó hangja úgy hatott, mintha valami
                  csukott skatulyából jönne. Az árnyékos udvaron dongott a nagy vasmozsár, s az
                  istállóból szétáradt a megbolygatott trágya szaga. A gyógyszertárban a nagy
                  állóóra rézkorongján, ahogy jobbra, balra lengett, csillogva fordult ide-oda az
                  X-alakú fény.</p>
               <p>És délután, amikor a nap kissé a Kék Golyó háta mögé került, s a város éledni
                  kezdett porából, kiülhetett a gesztenyefa alá. Fényesre kefélt sárga cipőjének
                  orra önérzetesen és elegánsan himbálódzott. Nézegette a járókelőket, köszöntötte
                  a hölgyeket. A túlsó soron az Egyszarvú gyógyszertár előtt mészfehér
                  felkiáltójelként nyilalt bele az árnyékba a Papaverin vászonnadrágja. Papaverin
                  fölemelte a karját, ő visszaintegetett neki. A piactér piros virágú kánái, az
                  ammóniákszagú bérkocsi állomás és a Szentháromság szobra választották el őket
                  egymástól. Az Erdészeti Hivatal emeletén sokáig és hasztalanul zörgött a telefon
                  csengője. S ha szabad délutánja volt, ilyenkor tért vissza kerékpárján az a-i
                  zsilipektől, vagy az m-i komptól, áthaladva a város majorját átszelő úton,
                  amelynek árkában kidőlt talyigák hevertek. Aztán jött a püspök emlékoszlopa, aki
                  karddal a kezében esett el egy Rücskös nevű városi iktató kertje mellett, de
                  négyszáz évvel ezelőtt...</p>
               <p>Megállott egy pillanatra s izgatottan megnyomta szemüvegének nyergét.</p>
               <p>- Hazamegyek - mondta fennhangon.</p>
               <p>Aztán elindult megint, sebesen szedve a lábait. Messziről látta már a
                  társasgépkocsi sárga hátát. Ott állott a község utolsó háza előtt.</p>
               <p>Holnap elrendezhetné függő ügyeit, rendbe hozhatná ruházatát, és délben már
                  indulhatna is. Négy nap múlva már felölthetné újra fehér vászonköpenyét. A hét
                  végén már ott állhatna a Kék Golyó márványpultja előtt, mint egy évvel ezelőtt. A
                  karjával semmi baj nincsen, a kiszolgálást simán és fennakadás nélkül
                  végezhetné. Behunyt szemmel tudta az ócska polcok barokkfaragásai között egymást
                  követő tégelyek és üvegek rendjét. Tudta, mi van az Unguentum balsami peruviani
                  polcán, mi következik az Oleum lavendulae után, s hátra sem kellett fordulnia,
                  hogy az adeps lanaet eltalálja a keze.</p>
               <p>Lihegve érkezett az autóbuszhoz.</p>
               <p>Egy asszonynak átadta a Bernardnak szóló csomagot és megkérte, vigye ki hozzá.
                  Töltőtollával néhány szót vetett a csomag burkolatára. Szerette volna felkeresni,
                  közölte vele, de az idő már túl rövid hozzá. Hazautazik, és kíván sok jót a derék
                  Bernard úrnak.</p>
               <p>Kétórás út volt Párizsig. Mosolyogva nézegette a gyakorlatról hazavonuló
                  katonákat, Dombhajlásokból váratlan falvak elfeketedett kőfalai bukkantak elő. A
                  síkon komor tanyákat látott.</p>
               <p>B. környékén, gondolta, ilyenkor virágzik a kökény.</p>
               <p>Határozott örömet érzett. Amikor egy ellenőr a jegyét kérte, a kezébe akadtak az
                  iratok, amelyeket az ügyvéd nyomott a markába. Kártérítési igényeiről szóló
                  ítélete is közöttük volt.</p>
               <p>- Legjobb lesz, ha megszabadulok tőlük - gondolta.</p>
               <p>Igen, megszabadulni! Eltépte az iratokat és kiszórta őket az ablakon. Kis
                  vagyonkája értéktelen papírpelyhek alakjában kavargott a felszálló porban. Ettől
                  valami kellemes nyugalom szállotta meg, a befejezettség derűs megkönnyebbülése.
                  Most aztán tisztára törölte a táblát, amely számaival, összegeivel annyi izgalmat
                  és szomorúságot jelentett neki. Elölről fog mindent kezdeni. Nagyon is elölről -
                  tette hozzá gondolatban. De a pokolba is, hány éves ő tulajdonképpen? Hetvenhat?
                  Ötvenhét? Nem! Mindössze harmincöt, pontosabban szólva harmincöt egész öt tized.
                  Tíz év múlva újra együtt lesz egy kis összegecskéje, s bérbe vesz egy közepes
                  forgalmú gyógyszertárat. Patika a Kígyóhoz. Gyógyszertár Szent Genovévához. Saját
                  készítményű orrcseppjeit fogja árulni. Két óra alatt gyógyítja a náthát. S a
                  Hektor-féle fertőtlenítő szappan? A légcsőhurut elleni inhaláció? Kenőcse a
                  penészgombák ellen?</p>
               <p>S vannak még megvalósítandó tervei. Elégedetten nézett maga elé. A Kék Golyóra
                  gondolt, és arra a két tucat gumidugóra, amelyet elutazása előtt az ügyeletes
                  szoba fiókjában hagyott. Szemközt vele egy kislány ült a sarokba húzódva, fiatal
                  és ijedt csirkéjét szorongatva. Hogy a csirkét nézte, hirtelen az a felirat jutott
                  újra eszébe, amely könyörületes ölésre figyelmeztette. Nyomban eszébe jutott az
                  is, hol látta. Egy vásárcsarnok falán, a szárnyasok osztályán! Tyúkot és kacsát
                  vásárló háziasszonyoknak szólott.</p>
               <p>Pompás hangulatban nyomta orrához szemüvegének nyergét.</p>
               <p>- A pokolba is, remek móka volt. Papaverinnek való falat. Kedvére kidőzsölhetné
                  magát, ha hallaná. El fogja mondani neki. A végét természetesen nem árulná el
                  mindjárt. Úgy adná elő a dolgot, drámai hangon, mint valami megdöbbentően álnok
                  felhívást. Hadd ugrándozzon dühében a kecskebékák kopasz patrónusa.</p>
               <p>- Igen, Papaverin kolléga úr, ami Párizst illeti, sok meghökkentő dolgot is
                  tapasztaltam. Egy alkalommal gyanútlanul sétálok az utcán, elmerülve a város
                  szépségeiben. Szórakozottan felpillantok az egyik épület falára, s tekintetem
                  egy táblára esik. Elolvasom, s nem tudok hinni a szememnek. (Itt komoran leengedi
                  majd a hangját, hogy ezzel is utaljon az elkövetkezendők drámaiságára.) Tudja,
                  nagyra becsült Papaverin úr, mi volt ezen a táblán? Hallgassa meg, szóról szóra
                  elmondom: “Ne engedjétek, hogy szenvedjenek, mielőtt megölitek őket és öljétek meg
                  őket emberségesen”. Ez volt rajta, Papaverin úr! (Morgás, torokköszörülés. Hm.
                  Furcsa felirat, Sebestyén kolléga. Furcsa. Emberségesen?) Igen, Papaverin uram.
                  Hogy öljünk emberségesen. És most kérdem öntől, aki oly kíméletlen ostorozója
                  minden álnok szemforgatásnak... (Hah! Ostorozója? Faronrúgója, Sebestyén
                  kolléga! Érti? Folytassa.) Igen, kérdem, mi az ön véleménye erről a dologról,
                  Papaverin kollégám? (Morgás. Köszörű. Hm. A véleményem. Az én véleményem,
                  Sebestyén Károly Jakab Hektor úr!) Nos, semmi, hozzászólnivalója nincsen,
                  Papaverin úr? Papaverin zsebre rakja a kezeit. Anélkül, hogy kivenné cigarettáját
                  a szájából, oldalt egy kis nyíláson fog utat engedni véleményének, amely kis
                  hahotákkal és ugyanolyan kicsi köpésekkel kezdődik. Banda. Szemforgató banda!
                  Emberségesen átlyukasztani a hasakat! Jellemző galuska. Karakterisztikus knödli.
                  Lesülhetne pofájukról a glaszékesztyű. Csuda jó helyen lebzselt maga egy álló
                  évig Károly, Jakab és Hektor úr... S amikor szitkainak ormára érkezett, azt fogja
                  mondani neki: Kétségtelen, Papaverin kartárs úr. Mire Papaverin: Mit? Kétségtelen?
                  Csak azt akartam mondani, Papaverin úr, hogy önnek kétségtelenül igaza van. De
                  tudja, hol láttam ezt a feliratot? (Itt műszünet következik. Aztán, bumm!
                  Lecsapni Papaverinre, aki már annyi rossz tréfáját sütötte el rajta.) Egy
                  vásárcsarnokban. Baromfira alkudozó háziasszonyoknak szólott!</p>
               <p>Mosolyogva nézte a kislány ölében kuporgó csirkét. Egy kicsit visszaadja a
                  kölcsönt a kopasz Papaverinnek. Élvezte a kitűnő jelenetet s eszébe sem jutott,
                  hogy egy óra előtt ő is megjárta, alaposan belegázolt egy kínos tréfába. Megnézte
                  a társaskocsi óráját. Holnap ilyenkor talán már a svájci határhoz közeledik a
                  vonatja. Nézi majd a hegyeket, a távoli állatok apró pettyeit, s az állomások
                  peronján a röhögő tehenek képeit, amiknek fülében kerek sajtdobozok csüngenek.
                  Aztán majd a Rhone mentén fog szaladni a vonatja, s ő, mint utazásai közben
                  legtöbbször, azt a kérdést igyekszik majd megoldani, hogy a vonat fülkéjében a
                  menetiránnyal azonos irányban repülő légy minő sebességet fejt ki, a vonaton kívül
                  ugyanazon irányban repülő légy sebességéhez viszonyítva?</p>
               <p>Megnyomta szemüvegét, és elragadtatva simogatta meg a csirke fejét.</p>
               
            </div>
         </div>
         <div type="chapter">
            <head>MÁSODIK RÉSZ</head>
            <div type="chapter">
               <head>I</head>
               <p>Kurkai körorvos és a felesége a leszálló utasokat nézegették. Nem ezt a vonatot
                  várták, de Kurkainé szenvedéllyel turkált kíváncsiságának fürge tyúklábával az
                  idegen pelyvában. Szinte látszott, hogyan kapirgál, és hogyan rúgja tovább kemény
                  és tárgyilagos lábával mindazt a hulladékot, amelyet a megálló vonat kiöntött
                  eléje. Bársonyból és drótból alkotott vad gepida sisak ült a fején, kétoldalt
                  öklelésre kész szarvakkal. A lányát várta, de igazában nem a nyugtalan anya hozta
                  ki ilyen idő előtt az állomásra, hanem az a turkálni, kapirgálni vágyó
                  szenvedélyes baromfi, aki sovány testében kotkodácsolt. A körorvos közömbösen
                  köpködött rossz szivarja mellől.</p>
               <p>- Ne köpködjön, Kurkai - adta ki utasítását az asszony, csak oldalról, az állomás
                  peronja elé telepedő embereket vizsgálgatva. - Tulajdonképpen mit köp maga?</p>
               <p>A körorvos megvakarta őszes, sercegő bőrét, amely csüggetegen lógott az álla alatt
                  és azt kérdezte, hogy érti azt Kurkainé, hogy mit köp. Az okot akarja-é tudni,
                  hogy miért köp, avagy a tárgyat, amit kiköp.</p>
               <p>- Ostobaság - rúgott egyet az állhatatosan kapirgáló Kurkainé. Keményen lépegetett
                  tovább az állomás szegényes tömkelegében, sebesen és szigorúan mindent szemügyre
                  vett, falusi átalvetőt, tejesüveget, ládát, játéktrombitát, szoptató asszonyt, s
                  egy kurta megjegyzés pelyvájával mindent eltemetett. Az alvó gyerekre azt mondta:
                  ótvaros, a gyerek anyjára: lusta tinó, a vizesüvegre: kimoshatnák, az átalvetőre:
                  tűrhető minta, a tisztre: megbotlik a kardjában. Sebestyénre, aki a fali térképen
                  gyufaszállal méregette hátralevő útjának távolságát, azt mondta: no, ez is a
                  gyufájával!</p>
               <p>A doktor Sebestyénre pillantott. Ujját hirtelen bedugta fehér pikémellényének a
                  zsebébe és hevesen keresgélni kezdett benne.</p>
               <p>- Nézze csak Fanny, nem találja ezt a szemüveges embert ismerősnek?</p>
               <p>A körorvosné kétszer-háromszor szigorúan elsétált a térképet méricskélő Sebestyén
                  mellett. Minthogy a gyógyszerész hátat fordított neki, megállt ő is a térkép
                  előtt, ujját rátette egy vasúti csomópontra, aztán a Sebestyén arcába nézett.</p>
               <p>- Nem - fordult a férjéhez, megrovóan. Aztán folytatta útját. A körorvos unatkozva
                  kullogott mögötte.</p>
               <p>- Nem megmondtam Fanny, hogy ne siessünk - dohogta, s nyugtalan ujjai már a zseb
                  felett lebegtek. - Most itt van.</p>
               <p>- Mi van itt?</p>
               <p>A doktor belenyúlt pikémellénye zsebébe és megint keresgélni kezdett benne.</p>
               <p>- Menjünk át ide a Három Pulykába - ajánlotta. - Megennék egy zónapörköltet.</p>
               <p>- Vegye ki az ujját a zsebéből, Kurkai. - A Három Pulykát tudomásul sem vette. De
                  a körorvos hamarosan újra előállott vele.</p>
               <p>- No és az érelmeszesedés? - vetette oda az asszony, továbbsétálva a várakozó
                  utasok között.</p>
               <p>Erre az érelmeszesedésre különösen haragudott. Sértette a maga fiatalságába
                  vetett hitét, s kellemetlenül figyelmeztette férje közeledő munkaképtelenségére.
                  Hol a füle zúgott, hol a tarkója és lábai fájtak, hol meg láthatatlan legyek
                  röpködtek a szemei előtt. Korholni kellett, hogy szedje össze magát egy kicsit,
                  másszon ki az ágyból, ha éjszaka beteghez instálták, s ne tétessen meleg hagymát
                  a parasztok képére, ha nyöszörögve fogták az állkapcsukat, hanem húzza ki a fájó
                  fogat! A vizsgálószéket is ő vette, hogy az elhanyagolt rendelőszoba valamilyen
                  bizalomgerjesztő képet kapjon. Igaz, a széket kéz alatt vette, egy orvos
                  özvegyétől, nem is olyan régen, de Kurkainak sohasem lett volna orvosi széke, ha ő
                  nem jár utána.</p>
               <p>- Érelmeszesedés ide, érelmeszesedés oda - jelentette ki a körorvos, megvakarta
                  csüngő leffentyűjét -, én bekapok egy zónapörköltet.</p>
               <p>A Három Pulyka az állomásépület mögött volt, az út túlsó oldalán. A frissen
                  zsindelyezett eresz alatt három piros abrosszal leterített asztal állott. Az
                  asztalokat vadpaszuly-sövény választotta el az országúttól. Zsenge élősövény volt,
                  több volt még rajta a madzag, mint a paszuly. Kurkai mohón emelte ki tányérjából
                  az élénk zsírban nevetgélő húsdarabokat.</p>
               <p>Az asszony megvetően nézte.</p>
               <p>- Maguk férfiak szeretik az ilyen házonkívüli moslékot.</p>
               <p>- Hozzon nekem egy sört is - rendelkezett az orvos, ügyet sem vetve a féltékeny
                  kitörésre. A pörkölt elvitathatatlan remek ízei felderítették. - Nézze csak, az
                  állomási raktár mellett, mintha az Almirás nadrágját látnám.</p>
               <p>Almirás, aki a község szövetkezeti boltját vezette, nyalka sonkanadrágban, fején
                  békazöld kalappal már közeledett is feléjük.</p>
               <p>- Kézcsókom, Kurkainé nagyasszony - kiáltotta, összekoppantva csizmája sarkát. -
                  Két láda citromunk érkezett, s egy láda - mutatóujját nagy ívben betolta nyitott
                  szája gyűrűjén - fölséges koántró!</p>
               <p>- Koántró? - mosolygott az orvosné egy pintyőke gyöngédségével.</p>
               <p>- Legyen szerencsém holnap egy kis szakértői szemlére!</p>
               <p>- Örömest, Almirás - biccentett a körorvosné, lényének minden kenyérre kenhető
                  jóságával. Hol volt már arcának ráncos dühe és ecetes szatírája! Helyén egy anya
                  mindenre képes nyájassága ragyogott. Igen, határozta el villámgyorsan, még egyszer
                  lemérve mázsálóján a nyalka fiatalembert, ezt az ostobát össze fogom fércelni a
                  lányommal. S újra biccentett. - Tudja, ugye, hogy Elza lányunk ma érkezik
                  haza.</p>
               <p>Hogyne tudta volna Almirás. Szívzakatolva várta a történelmi érkezés pillanatát.
                  Ezt fejezte ki harsogó pillantása, csizmasarkának igenlő összekoppanása, s az a
                  hősszerelmesi mozdulat, amellyel felkapta csurgó söröspoharát.</p>
               <p>- A tökéletes Elza egészségére - lelkesedett valami maga fabrikálta előkelő
                  stílusban. - Prozit, kézcsókom, és alázatos bokázásom, doktor úr! - S minthogy
                  sokat adott arra, hogy élvezetes fenegyereknek tartsák, kurjantott is söréhez
                  egyet, inkább csak jelképesen, s kivágta szellemének legfenegyerekibb
                  piruettjét. - Önrendelkezési jogot a cserebogaraknak!</p>
               <p>- Nem bánom - emelte meg a poharát Kurkai is. - Nagy marha vagy, fiam - tette
                  hozzá gondolatban.</p>
               <p>A cserebogaraknak követelt önrendelkezési jogot Almirás eszelte ki. Alkotó szellem
                  volt. Hátratolta békazöld kalapját, s egy lélegzetre kiürítette a félliteres
                  söröspoharat. A doktorné gyönyörködő pillantásokkal biztatta. Majd leszokod! -
                  gondolta. Elza egy doboz játékkövet hoz, újságolta nyájasan. Almirás bedughatná
                  kissé az orrát hozzájuk vacsora után. Almirás megint összekoppantotta sarkait és
                  közölte, hogy vágtatni fog, mihelyt megpillantja a vacsoracsillagot. Hitére -
                  tette hozzá -, ideje volt már, hogy Elzácska befejezze azt a céltalan
                  kesztyűkészítő tanfolyamot és hazajöjjön.</p>
               <p>- Kesztyű, kézcsókom? Városi pacsuli, kérem. Miért nem akarnak a hölgyek
                  belekapcsolódni valami tevékeny gazdasági munkába? A falu ma rogyásig termi az
                  öntudatos feladatokat! Méltóztat ezt osztani, doktor úr?</p>
               <p>- Osztom - intett a doktor. - No, mit mondtam, Fanny. A kesztyűt, azt te
                  kezelted.</p>
               <p>- Azt a gazdasági bekapcsolódást fejtse ki egy kicsit, Almirás - kérte az
                  asszony.</p>
               <p>- Semmi, kérem. Szakavatott tyúktenyésztés. Méztermelés, kérem. Méz! Minő ára
                  van? Hojjé! Gyümölcsexport! Bombaárak, nagyasszonyom! Bombaárak! És miért ne
                  üthetnők nyélbe az ementáli sajtokat? Méltóztat látni a hollandokat? Milliárdok,
                  kérem. Faszenet lehetne termelni, nagyban! S megcsinálni, mint Ghandi, a
                  szövőszékeket. Egy barátom saját posztóban jár! Csak meg kellene szervezni...</p>
               <p>Elöntötte a tyúktenyésztés, méztermelés, gyümölcskivitel és posztógyártás
                  megszervezésének röpke láza. Az ormokon járt, bombákat hajított oda a doktornénak,
                  amikből gyárak, üzemek és telepek pukkantak ki, s nyomban el is oszlottak,
                  összeütötte a csizmasarkát és felhajtotta második sörét is. Hozzáfűzte
                  illedelmesen: prozit, kézcsókom, alázatos bokázásom.</p>
               <p>- No igen - billentett fején egy jó nagyot Kurkainé -, s mi a véleménye arról,
                  hogy a lányok férjhez is szoktak menni... Ezt nem tartja kielégítő
                  megoldásnak?</p>
               <p>Almirás megértette. Harsányan nevetett. A szépségdíjat kétségtelenül ez az ötlet
                  viszi el. Persze, ő megfeledkezett arról, hogy férjhezmenési intézmény is van a
                  világon. Akad, aki bevágódik s akkor bikmakkot ér a többi.</p>
               <p>- Méltóztat osztani? - fordult a körorvoshoz.</p>
               <p>- Fontos, hogy meg tudja fogni a fakanalat - vonta a vállát a doktor, akit
                  untatott az Almirás vad locsogása.</p>
               <p>- Ez az, nagyasszonyom, kafanál! Bizalom az ősi kafanálban!</p>
               <p>Szerencsére ott volt a szekér, kihúzhatta lábát a veszélyes latyakból.</p>
               <p>- No, de a szekér, instálom... Ugrom is...</p>
               <p>Tréfás fogással leemelte fejéről a békazöld kalapot, kutykorékolt is záradékul egy
                  kedélyeset és elsietett.</p>
               <p>- Azt a fakanalat pedig már eleget hallottam, Kurkai - jelentette ki az asszony
                  haragosan. - Fakanál! Sokra vittem magával! - Szétnézett, sóhajtott. - Hogy egy
                  körorvos a mai világban még a fakanálnál tartson!</p>
               <p>Kurkai vállat vont.</p>
               <p>- Ne indulatoskodjék annyit. Árt a szívének. Hanem - és itt megveregette az
                  asszony kezét - maga is tehetne ezután egy kis zöldpaprikát a pörköltbe.</p>
               <p>Sebestyén gyufájával lemérte a távolságot, átsétált ő is a Három Pulykába. A
                  vonatja csak két óra múlva indult. Légvonalban mindössze nyolcvanöt
                  kilométernyire volt B-től. Délután már otthon lehet. Talán régi szobáját is
                  üresen találja Kempelnénél. Kempelné nagyot fog nézni. “Hogyan, Sebestyén úr! Ön
                  hazajött Párizsból? Ó Istenem, de izgalmas napom van megint...” Szegénynek mindig
                  izgalmas napjai voltak, talán attól, hogy nem akadt senki, aki izgalomba hozta
                  volna. “Hazajöttem, Kempelné asszony, eluntam Párizsban. Jó napot kívánok. No,
                  mit szól hozzá. Kaphatnék egy kis vizet a mosdótálba, hogy megmossam a kezem?”</p>
               <p>Háromnapos útja ellenére fürgének és tettre késznek érezte magát. Tagjait és
                  kedélyét kellemes nyugtalanság serkentette. Otthonának, a Kék Golyónak közelsége
                  okozta ezt, mint iránytű ugrálását a mágneses sarok közelléte. A mágneses
                  érzékenységnek olyan fokára jutott, hogy már integetett is a kocsisnak, hogy az
                  Apáca-sor felé hajtson, s lyukadjon ki az Egyszarvú mellett a piacra. Gondolatban
                  benézett az Egyszarvúba. Kopasz kartársa, a gyógyszerészet kusza doktora,
                  tudásának legjavával kente bele a fadobozba a fehér vazelint.</p>
               <p>- Egy jó kávét kérek - fordult a Három Pulyka tulajdonosához feltüzelve és
                  barátságosan. A tulajdonos köpcösen, gallér nélkül és orra alatt feszülő
                  bajuszkötővel, a nemlétező morzsákat seperte le az abroszról.</p>
               <p>Az ajtó mellett egy üvegszekrényen, amely túróstésztákat tartalmazott, macska
                  nyalogatta kinyújtott hátsó lábát. Aztán leugrott az üvegszekrényről, és csíkos
                  bundáját orvul a gyógyszerész nadrágjához kente.</p>
               <p>- Eriggy a pokolba - hessegette el Sebestyén a megszokott szavakkal és megszokott
                  utálkozó mozdulattal.</p>
               <p>A körorvosné megfordult, ruhája ráncaiból előkereste teknőcfogantyús ócska
                  szemüvegét, és szemügyre vette Sebestyént, aki kis angolpipáját szorongatva fogai
                  között, arcát nagy derűvel fektette éppen a tenyerére, hogy átadja magát annak a
                  langyos kád víznek, aminek otthon a neve.</p>
               <p>Kurkainé megérintette lábával férje lábszárát.</p>
               <p>- Nézze csak, Kurkai, nem ismerős magának ez az arc?</p>
               <p>- Nem - kötődött a doktor. - Az előbb nekem volt ismerős s maga csak odavágta,
                  hogy nem. Hát én ebbe belenyugodtam.</p>
               <p>- Tudja, kihez hasonlít? Ahhoz a könyvügynökhöz!</p>
               <p>Sebestyén derűsen pillantott a vendéglő belső helyiségébe. Az ajtó mellett egy
                  csíkosnadrágú ember aludt, nadrágja szabásáról és csíkozásáról ítélve tanító vagy
                  segédjegyző. A lélegzete mindig megakadt valami kiálló lemezben, amely az
                  orrüregében lehetett elhelyezve. A lemez minden lélegzetnél pattant egyet. Befelé
                  keményen, kifelé jövet meglehetősen megjuhászodva.</p>
               <p>- Ördög vigye a lemezedet - gondolta a gyógyszerész -, hogy lehet nyilvános
                  helyen ilyen önfeledten hortyogni!</p>
               <p>Az alvó ember tovább kurrogott, mint egy vadgalamb. Egy légy körülsétálta a
                  kurrogó lyukat. S a lyuk gazdája nem ébred fel! - állapította meg Sebestyén
                  rosszallólag. Nem, vele ilyen vad és kezdetleges dolog nem történhetik meg. Nem
                  szokott nyilvános helyeken aludni. Egyszer a Tülériák kertjében elszenderedett egy
                  kicsit. Nos, de hát ez kivétel volt, amelyet ellenállhatatlan kimerültsége
                  magyaráz. De a vonaton nem hunyta le a szemét, pedig Párizstól Velencéig
                  huszonnyolc órát is eltartott az út, Velencétől idáig ugyanannyit. És ha alszik,
                  sokkal öntudatosabban alszik, sohasem zuhan bele az álom vastag s állatias
                  masszájába, fejbeverten. Éber fegyelme rögtön lecsap, ha légy merészkedik az
                  orrára. S arra is képes, hogy lecsukva tartja a szemét, anélkül, hogy engedne az
                  álom öntudatrabló mesterkedéseinek.</p>
               <p>De mire a kávét hozták, elaludt. A fejét leejtette, a pipa a kezében szorongott,
                  szája helyén fűrészelő lyuk képződött és krr-hú... prr-szú... mit sem tudott
                  arról, hogy a légy szemlekörútján az ő szájára is letelepedett, és ugyanazzal a
                  fesztelen kíváncsisággal bámult bele az ő morgó kráterébe is, mint a csíkosnadrágú
                  tanítóéba. Azután az orrába is belepillantott. De erre a gyógyszerész már
                  elprüsszentette magát.</p>
               <p>A szomszéd asztalnál a körorvos éppen azzal volt elfoglalva, hogy a sörében
                  úszkáló dugómorzsát vadászta. Magasra emelte poharát és átnézett rajta. Sebestyén,
                  akit tüsszentése váratlanul rázott ki álmának puha dunyhájából, félreértette a
                  magasra emelt pohár jelentőségét, és barátságosan megbiccentette fejét.</p>
               <p>- Köszönöm, uram. Önnek is egészségére - mondotta és meglazította szemüvegének
                  szorongató karmait. - Remélem, jó hideg a söre.</p>
               <p>A körorvos leeresztette poharát, és a feleségére nézett.</p>
               <p>- Mit mond? - kérdezte kíváncsian. Sebestyén felvilágosította.</p>
               <p>- Egyrészt egészségére kívántam a sört. Másrészt ama reményemnek adtam kifejezést,
                  hogy itala jó hideg lesz...</p>
               <p>- Hát hideg is - jelezte a doktor.</p>
               <p>Kurkainé száját haragos bimbóba csomózta, amitől egy tucat ránc sugárzott szét a
                  szája környékéről. Olyan volt, mint egy bevert ablaküveg. A pillantása pedig egy
                  úszó jéghegyhez hasonlóan, szikrázó végzetességgel közeledett a gyógyszerész
                  gyanútlan sajkájához. Az orvos átengedte a terepet a feleségének, és bicskájával
                  újra belenyúlt söröspoharába, hogy a dugót kihalássza.</p>
               <p>Sebestyén sejteni kezdte, hogy helytelen irányba lőtte ki jókívánságait. Mi itt a
                  teendő? Levette a szemüvegét és megtörölte. De ez mit sem használt. Az asszony
                  tűhegyes pillantása, már a bőrét érintette.</p>
               <p>- Kurkai! - kiáltott fel az asszony - ez sózta magára tavaly azokat a
                  szentbeszédeket. Megismeri?</p>
               <p>- ...szontalan könyvügynöke - tüsszögte az orvos harag nélkül, inkább
                  elismeréssel.</p>
               <p>- Ő volt az.</p>
               <p>- Error in persona - figyelmeztette Sebestyén, barátságosan, visszaakasztva
                  fülére a szemüveg kampóit. - Itt tévedés forog fenn, asszonyom.</p>
               <p>Kurkainé könyökével kurtán oldalba bökte a körorvost.</p>
               <p>- Hallotta?</p>
               <p>- Nem - rázta fejét a doktor.</p>
               <p>- Perszónát mondott.</p>
               <p>Kurkai végre kihalászta a dugómorzsát.</p>
               <p>- ...szontalan könyvügynöke - jelentette ki a fejét csóválva. S mert oldalát
                  újabb és serkentőbb könyöklökés érte, végre belezökkent valami komoly
                  méltatlankodásba, amely azonban letérve menetrendszerűen megállapított irányától,
                  az asszony felé vette útját. - Ne mind lökögessen Fanny, amikor sör van a
                  kezemben.</p>
               <p>- Perszónát mondott, - makacskodott az asszony, haragosan megnyomva kalapja
                  tetejét.</p>
               <p>- Igen, de ablatívuszban - bólintott Sebestyén előzékenyen. - Error tudniillik az
                  annyi, mint tévedés, in: -ban, -ben és perszóna: személy. Tehát: Tévedés a
                  személyben, ahogy a jogászok mondanák. Nem vagyok, kérem, könyvügynök.</p>
               <p>- Mi az az ablatívusz? - förmedt a doktorné férjére.</p>
               <p>- Már elfelejtettem - vallotta be az orvos. - Ne felejtse el, kilencvenkettőben
                  érettségiztem.</p>
               <p>- Nem tartozik ide. Megvédhetett volna.</p>
               <p>Fölállt. Rendbe szedte ernyőjének ráncait. A lélekelemzés tudománya nyilván úgy
                  értelmezte volna ezt a ráncbaszedést, mint egy Kurkainak intézvényezett váltót,
                  amelynek lejárati ideje “majd, ha otthon leszünk”.</p>
               <p>- Fizesse ki, Kurkai, a zónapörköltjét és menjünk innen.</p>
               <p>A futópaszuly alkotta diadalív alatt megállott, és tekintetével - ahogy Papaverin
                  mondotta volna - egy zacskó gombostűt lövellt a gyógyszerészre.</p>
               <p>- Törölje meg a bajuszát - szólt rá aztán a férjére, és kemény léptekkel átsietett
                  az úton, apró bárányfelhőcskéket rúgva fel a porból.</p>
               <p>Sebestyén megcsóválta a fejét, és kis angolpipáját visszatette a szájába.</p>
               <p>- Micsoda kalapja van - gondolta. - Ferdinánd jó kis vígjátékot írhatna erről a
                  nőről.</p>
               <p>*</p>
               <p>Volt még ideje bőven a szárnyvonat beérkezéséig. Felkapta utazótáskáját és
                  elsétált a raktár barna faépülete felé. Zsongott egész teste az örömtől, hogy
                  visszatérhet újra régi környezetébe, s megint azzá a rendezett életű,
                  kifogástalan emberré válhat, aki azelőtt volt. A mocskos hullámok kissé
                  odaloccsantak a nadrágjához, de most újra kezdődnek tiszta napjai és régi örömei.
                  A szép vasárnap reggelek, kerékpárja nyergében, a józan olvasmányok, az egyenletes
                  munka, s hetenként kétszer zenés vacsorák Papaverinnel a Kispipa különszobájában.
                  Vacsora után a kis angolpipa, néhány játszma sakk s terefere Kispipáné
                  orvosnövendék lányával olvashatatlan receptekről s a női divat
                  szörnyűségeiről.</p>
               <p>B. rosszul kövezett piacát a honvágy csodálatosan megértő színekkel vonta be, sőt
                  illatokkal is elárasztotta. Ami a bérkocsi-állás “permanens ammóniák-forrásait”
                  illeti - ez az elnevezés ki mástól származhatott volna, mint a gyógyszerészet
                  kopasz doktorától - néhány bíráló cikk keretében szóvá fogja tenni a Hegyalja című
                  lapban. A kérdés az, tisztelt olvasók - fogja írni -, hogy ne haladjunk-e mi is
                  egy lépéssel s ne cseréljük-e fel idejétmúlt rozinántjaink - zárójelben: gebéink
                  - ammóniákszagát a bérautók benzinillatával, amiként ezt Párizs is tette ez
                  évszázad elején? Gondolkozzanak, tisztelt közvélemény. A magam részéről már most
                  bejelenthetem, hogy én a benzinszagra szavazok...</p>
               <p>A mezőn egy sovány és borzas ember sietett az állomás felé. Haja szinte fél arcát
                  eltakarta. Kalapja nem volt, kigombolt nyaka fénylett a sietség verítékétől.</p>
               <p>- Bocsánat - mondotta udvariasan, megállva a gyógyszerész előtt -, milyen vonat
                  f... f...</p>
               <p>Megakadt, ajka rángatózni kezdett. Hunyorogva erőlködött, hogy felső fogsorát,
                  amely odaragadt az ajkához, újra szabaddá tegye. Sebestyén készségesen sietett
                  segítségére.</p>
               <p>- Ön azt akarja kérdezni, nemde, hogy milyen vonat fütyült az előbb?</p>
               <p>A sovány, kalaptalan embernek kidagadtak az erek a homlokán. Foga még mindig
                  görcsösen ragadt alsó ajkához.</p>
               <p>- F... f...</p>
               <p>A fütyülést tehát rosszul találta el. Azon gondolkozott, hogy a vonatok még
                  milyen f betűvel kezdődő működést fejtenek ki. A fékezés valószínűleg nem érdekli
                  a poros ismeretlent. Fűtés? Füstölés? F... futás?</p>
               <p>- Hogy milyen vonat futott be, nemde? Valami csirkevonat. A gyors még nem érkezett
                  be.</p>
               <p>- Köszönöm - mondta halkan s kissé szomorúan az idegen, és gyűrött zsebkendőjével
                  megtörölte a homlokát. - Nagyon siettem.</p>
               <p>Sebestyén megkérdezte, hogy el akar talán utazni?</p>
               <p>- Nem - rázta a fejét a borzas ember. - Várok valakit. Azaz: várnék valakit...</p>
               <p>Néhány pillanatig azon tűnődött, mi lehet a különbség a várok és a várnék között.
                  A várok-ban elszántság és határozottság van. A várnék? Tele van
                  bizonytalansággal. Bátortalansággal. Barátságosan ránézett a dadogó emberre.</p>
               <p>- Az ön baját sikerrel gyógyítják újabban - mondotta. - Bizonyára hallott már
                  valamit a lélekelemzésről.</p>
               <p>- Pszichoanalízis? - kérdezte a sovány fiatalember. Hallott róla.</p>
               <p>- Freud, ugyebár, kérem? - Sóhajtott. - Tudja Isten. Sok mindennel próbálkoztam
                  már... - Elsimította haját az arcából és bemutatkozott. - Barta, tanító.</p>
               <p>Sebestyén a kezét nyújtotta.</p>
               <p>- Örvendek, uram. Sebestyén, gyógyszerész. Meg kell próbálnia.</p>
               <p>A tanító hálásan nézett rá. Lehet, hogy megpróbálja majd. Nagyon fontos volna a
                  számára. Aztán izgatottan bocsánatot kért, meghajtotta magát és folytatta útját az
                  állomásépület felé.</p>
               <p>A gyógyszerész részvéttel nézett utána, aztán a mályvaszínű hegyek felé fordította
                  a tekintetét. A gesztenyefák között egy torony dugta ki a hegyét. Ott lehetett
                  Borjúmál, a község, amelyet néhány telefondrót fércelt hozzá a vasúti állomáshoz.
                  A folyó, amely a raktárház közelében harsogó lármát csapott, füzek és jegenyék
                  között loholt egy darabig, aztán vásottan otthagyta kísérőit, megfordult s a
                  mályvaszínű hegyeknek vette útját. A levegőt valami esőszakadás megtisztította a
                  szúnyogoktól és szürke páráktól; a távoli község mögött egy kavicsbánya sárga
                  foltja is látszott.</p>
               <p>Visszafordult az állomásépület felé. Többször járt már ezen az állomáson fiatalabb
                  éveiben. Egyszer, amikor a nagyapját temették, és ő sok görögdinnyét evett a
                  vasúti étteremben. A nagy háború alatt sokáig várakozott itt az anyjával és
                  öccsével. Kegyetlen tél volt, katonák feküdtek a padlón, s a váróterem közepén
                  egy gépfegyver állott, mint egy kutya, a hátuljára ereszkedve. Az anyjuk elment,
                  hogy valahonnan kenyeret szerezzen nekik, mert éhesek voltak. Nincs - mondta
                  visszatérve -, forradalom van.</p>
               <p>A háta mögött morogva és durrogva állott meg egy házsártos, öreg Ford kocsi.
                  Olajos vászonfedele alatt Sebestyén egy szőke nőt pillantott meg...</p>
               <p>- Sokáig tart még, Almirás? - kiáltotta a nő az elviselt vászonfedél alól.</p>
               <p>A kiáltásra a sonkanadrágú fiatalember kibukkant a raktárból. Hevesen szívére
                  nyomta bőséges tenyerét.</p>
               <p>- Könyörgöm, Márta kisasszony - rebegte. - Még csak két kötés seprű. Egy láda
                  cukor és rúgtathatunk, esedezem. Itt ne hagyjon, mert nem élem túl.</p>
               <p>- Igyekezzék túlélni, Almirás - intett a lány a csuklóján lévő órára pillantva
                  közömbösen. Megnyomta a gázpedált s a beteg motor, mint egy kehes ló, szomorúkat
                  köhögött.</p>
               <p>Almirás a fejéhez kapott. Tettetett drámaisággal hömpölyögtek belőle a szavak.
                  Márta kisasszony, hallotta a gyógyszerész a bodzabokrok mögött ácsorogva, fontolja
                  meg a dolgot, s ne pirítsa őt lassú tűzön, mint egy kappant. Amúgy is jó ropogósra
                  sült már a Márta kisasszony tekintetétől. Aztán eszébe jutott, hogy a hasonlat
                  rossz, mert ő nem kappan, ellenkezőleg, ő kakas, egy önérzetes kokas, akivel nem
                  lehet csak olyan szívtelenül kukoricázni.</p>
               <p>- Mérges kokas vagyok én, esedezem - jelentette be a mérgest is, a kokast is
                  jelentősen megnyomva. S mert úgy vette észre a lány közönyös pillantásának
                  gúnyos villanásán, hogy hetyke kokasságának palástolásában nem volt eléggé
                  úriember, némi álbánattal vonta be a hangját.</p>
               <p>- Nem vagyok eléggé gyönyörű magának, Márta kisasszony?</p>
               <p>A gyógyszerész, aki figyelmesen hallgatta a párbeszédet, szemügyre vette a
                  szerényen hivalkodó Almirást. Kék és kemény szeme volt, bajsza, szája meglehetősen
                  kicsiny, arca piros és egészséges, csizmája karcsú és ápolt. Látszott a csizmáján,
                  hogy fontos kelléke egyéniségének.</p>
               <p>A lány türelmesen nézett végig rajta.</p>
               <p>- Hogy nem elég gyönyörű-e? - kérdezte. - Nagyon is gyönyörű. Visszataszítóan
                  szép. De én nem lelkesedem az ilyen kirakati hímekért.</p>
               <p>A hangja hűvös volt, de roskadozott a vitaminok dévajságától. Az Almirás udvarlása
                  lompos komondorcsaholásnak tetszett mellette. Sebestyén előrehajolt.</p>
               <p>- Remek - gondolta, s elragadtatva pillantott Márta felé. - Erőteljes stílus! Ezt
                  szeretem. A kirakati hím itteni viszonylatokban elsőrangú. Nos, most ön
                  következik, Almirás uram.</p>
               <p>- Márta - szökkent most egy nagyot az Almirás szenvedélye -, bizonyisten
                  belegebedek ebbe a mostoha bánásmódba. Mi az, könyörgöm, hogy kirakati hím? Hát
                  olyan kirakati alak vagyok én? - Panaszosan lehalkította a hangját, és nagyot
                  lehelt bele a kocsiba. - Márta, maga nem méltányol engem. Pedig...</p>
               <p>- Pedig Márta kisasszony a te eseted, Almirás barátom, nemde? - vetette fel a
                  kérdést Sebestyén. - Nos, Márta kisasszony, most öné a szó.</p>
               <p>A lány kihajolt a kormánykerék mellől. Közönyös szája szétnyílt és kilátszottak a
                  fogai. Csinos fogsora volt, hibátlan porcellán - állapította meg a gyógyszerész
                  lelkesen -, a legjobb krémmel és a legkiválóbb fogkefével ápolva. Te pedig
                  Almirás barátom, meglehetősen csizmás alak vagy, annyi szent.</p>
               <p>Feszült érdeklődéssel várta a Márta válaszát. A lány kinyújtotta meztelen karját a
                  kocsiból.</p>
               <p>- A várakozási idő lejárt. Isten vele, gyönyörű Almirás - intette derűsen.</p>
               <p>- Remek! - vélte a gyógyszerész.</p>
               <p>A rozoga kocsi rezegni kezdett a sárban. Sebestyén megragadta utazótáskája
                  fogantyúját és folytatta sétáját a bodzabokrok mentén. Pompás nő, gondolta, nem
                  sokat törődik kokas barátunk ágaskodásával.</p>
               <p>Elnézett a mályvaszínű hegyek felé. Ezek a hegyek tulajdonképpen az ő otthoni
                  hegyeinek nyúlványai voltak. A vízszintes nyírfadorongokból rakott kerítések is
                  közeli elfajzásai voltak a B-környéki kerítéseknek. Később megfordult, és látta a
                  piszkos kocsiból kivirágzani a lány rózsaszínű foltját. Az előbb, ahogy elhaladt
                  mellette, az arcát is megnézte. Közelebb lehetett a harminchoz, mint a húszhoz.
                  Arca barna volt, s nyoma sem látszott rajta a kozmetika végzetes és nevetséges
                  előtörésének. Hogy az egyiptomi királysírokban meg a b-i ásatásoknál, amelyeket
                  a római castrum helyén végeztek, arcpirosítót is találtak? Nem érv. Ő mindig
                  lebeszélte a Kék Golyóba betérő nőket, hogy kritikátlanul odadobják magukat a
                  kendőzés elvadult szokásának. A ma kozmetikája elviselhetetlen papagájokat
                  tenyészt ki az emberiség nőnemű részéből. Festett és eltorzított totemekhez
                  hasonlítanak, fabáb istennőkhöz, amilyenek vadak kunyhói előtt ijesztik a
                  civilizációt. Ami őt illeti, sajnálja ezt a botokud mázolási dühöt, és lenézi a
                  kéj fabáb istennőit.</p>
               <p>- A kéj fabáb istennői - ismételte lenézően. Több komolyságot és emberi öntudatot
                  várt a nőktől. Mély tisztelet élt benne irántuk. A gyöngédség és tiszta szépségek
                  nemes tartályai - jelentette ki egyszer, Papaverinnel vitázva.</p>
               <p>A háta mögött csörömpölve közeledett a gépkocsi, aztán hirtelen elakadt a
                  félméteres iszapban. Remegett, mint egy hideglelős eb. A lány rálépett a gázra és
                  néhány egymást keresztező mozdulattal addig ingerelte gebemódra lezüllött lóerőit,
                  amíg sűrű füst és vad nyerítés közepette a kocsi nagyot ugrott.</p>
               <p>- Holla hopp! - kiáltotta fel a gyógyszerész.</p>
               <p>Az elöregedett jármű, amelyet az erélyes lánynak sikerült kihoznia sodrából, nem
                  előre, hanem oldalra kanyarodva ugrott ki a degeszből, és pedig olyan
                  alattomosan, hogy a gyógyszerész kezéből kiverte az utazótáskát, és nyomban
                  össze is lapította. Utána még vonított egyet, aztán egy jókora kátyúban megvetette
                  a lábát, mint ahogy fiatal vidéki disznóktól látta, akik sehogy sem akarták
                  gazdáikat a mészároshoz követni.</p>
               <p>Márta leszállott, megnézte a kocsit, aztán a szétlapított táskát.</p>
               <p>- Mi volt benne? - kérdezte.</p>
               <p>Sebestyén a levegőbe nézett. Gyors leltárt csinált.</p>
               <p>- Elenyésző apróságok. Ne tessék kérem aggódni.</p>
               <p>- Nem aggódom - jelezte a lány nagy könnyedséggel. - Törékeny tárgy nem volt
                  benne?</p>
               <p>Sebestyén fölemelte és megrázta az elnyomorodott útitáskát.</p>
               <p>- A kávéfőző azt hiszem, beadta a kulcsot - mondta megnyugtató nyájassággal.</p>
               <p>- Kávéfőző ügynök?</p>
               <p>Korántsem, mosolygott Sebestyén. Gyógyszerész. A kávéfőzőt magának vette, hogy
                  majd téli estéken, ha szolgálatos lesz, alágyújtson.</p>
               <p>- Szóval egy kávéfőző. Volt még valami?</p>
               <p>- Egy hamutartó. Azt mondták, muranoi üveg. De nyugodjék meg, kisasszony, én nem
                  ragaszkodom a tárgyakhoz.</p>
               <p>Márta összefonta a kezeit. Meztelen karjának meleg rózsaszínjében a gyógyszerész
                  egy kellemes kis fehér foltot látott. A himlőoltás helye volt. A szőke hajból
                  lágy szénaszag áradt.</p>
               <p>- Murano az valahol Velencében van. Nem?</p>
               <p>Sebestyén odaadóan bólintott. Mily csodásan egyszerű és egészséges hölgy -
                  gondolta. Hálásan és elragadtatva nézte. A hazai föld pompás üdvözlete -
                  állapította meg. Igen, a hamutartót Velencében vette, két nap előtt. De igazán
                  nem érdemes rá szót vesztegetni, tette hozzá megnyugtatólag.</p>
               <p>Márta kíváncsian feltolta szemöldökét.</p>
               <p>- A kávéfőzőt... azt hol vette?</p>
               <p>- Párizsban, kérem. De mit sem jelent. Itt is dögivel lehet már kapni. Két
                  egymásra ragasztott üveggömb.</p>
               <p>Márta lenézett a kéregpapírból készült olcsó táskára, aztán a kiserkedt szakállú,
                  úttól kissé összegyűrődött alakra. Egy szót sem hitt a velencei hamutartóból és
                  párizsi kávéfőzőből. Cipője orrával meglökte az elszomorodott útitáskát.</p>
               <p>- Akkor hát valóságos műkincseket hordoz magánál. Fogadok - tette hozzá
                  mosolyogva -, hogy ezt a disznóbőr koffert Londonban vette.</p>
               <p>Sebestyén szeretetreméltóan pislogott, ő is mosolygott.</p>
               <p>- Nem, kérem, nem jártam Londonban.</p>
               <p>- Nem? Olyan tizenkét-próbás világjárónak látszik... Szóval mennyivel
                  tartozom?</p>
               <p>Nem, szó sem lehet róla, hogy Márta tartozzék neki valamivel. Elégedetten és
                  nagyon kellemes érzésekkel nyomott egyet szemüvegének nyergén. Az embert ritkán
                  éri az a szerencse, hogy oly kitűnő nővel találkozhassék, mint Márta kisasszony.
                  Az a kirakati hím, amellyel a hetyke Almirást illette, elsőrangú teljesítmény
                  volt.</p>
               <p>Márta felnyitotta a motorház fedelét, s a piszkos, vergődő gépezet fölé hajolt.
                  Lehúzta a kesztyűjét és benyúlt a motorházba. A gyógyszerészt valami tódító,
                  mulatságos vidéki írnoknak látta.</p>
               <p>- Kihallgatta a beszélgetésünket?</p>
               <p>- Így nem szabatos, kérem. Én csak hallottam. Olyan hangosan társalogtak, hogy
                  lehetetlen volt nem hallanom, Márta kisasszony. Segíthetek valamiben?</p>
               <p>Márta úgy vélte, hogy ha Sebestyén már a nevét is tudja, illő, hogy ő is
                  megismerje kitűnő lovagja nevét.</p>
               <p>- Valamennyit óhajtja? - tudakolta a gyógyszerész.</p>
               <p>- Nem - mosolygott a lány -, csak a legszükségesebbeket.</p>
               <p>- Sebestyén Károly Jakab.</p>
               <p>- Van még?</p>
               <p>- Van - bólintott a gyógyszerész. - Hektor.</p>
               <p>Márta csavart szedett elő a kocsi ülése alól. Kíváncsian nézett a soknevű
                  gyógyszerészre.</p>
               <p>- Hektor? - kérdezte mosolyogva. - Tartok tőle, hogy semmi hektoros nincsen magán,
                  S ha mindenáron némi lovagi szolgálatot akar nekem teljesíteni, hozzon ebben a
                  bádogtartóban vizet... De nem, megálljon, van itt még víz.</p>
               <p>Sebestyén azon a véleményen volt, hogy nyugalomba kéne már küldeni az öreg
                  gépkocsit, mielőtt végleg megvadul, és még kárt tesz valakiben.</p>
               <p>- Lehet, öregem, hogy igaza van, de engem éppen az mulattat, ha a motor megvadul,
                  s olykor összetör néhány párizsi meg velencei lódítást... No és most forgassa meg
                  szépen a hűtő alatt azt a vasat, és utána adja ide a címét, mert nem szeretném, ha
                  kávéfőző nélkül maradna, pláne zimankós téli estéken.</p>
               <p>Sebestyén letette a táskáját. A vas nehezen forgott, a motor mélyéből minden
                  forgatásra kehes köhintés hallatszott.</p>
               <p>- Nem tartok igényt kártérítésre. Ami pedig a lódításaimat illeti, sajnálom, hogy
                  közlékeny voltam.</p>
               <p>- Rajta, öregem - intett Márta - szeretném már valami hasznát is látni. Ne féltse
                  az izmait.</p>
               <p>A gyógyszerész felegyenesedett.</p>
               <p>- Nagyon vonzónak látszott - mondotta tárgyilagosan, de az őszinte sajnálkozás
                  melegével -, s íme, kiderül, hogy egy kissé faragatlan. Szétlapítja a
                  poggyászomat, aztán belerúg, öregemnek nevez, mint egy favágót, s végül valami
                  fecsegő semmiházinak néz. Kellemetlen, de meg kell mondanom, hogy nem sok lelki
                  finomságot árult el. Egy hölgy, autóval, aki rúg. Aki belerúg a más szerény
                  táskájába. És miért? Mert nincs disznóbőrből! Azt hiszi, nőies ez? Szociális
                  gondolkodásra vall?</p>
               <p>Lehajolt, s teljes erejével megforgatta a vasat. A gép dübörögni kezdett.</p>
               <p>Megemelte a kalapját.</p>
               <p>- Jó napot, kisasszony.</p>
               <p>Aztán felkapta táskáját és visszasétált az állomás felé.</p>
               <p>Márta bosszúsan fordult utána. Megvetette a férfiakat. Ezt a furcsa alakot nem
                  tudta, hová skatulyázza. Látta, hogyan szedi nyugodtan a lábait, s milyen
                  könnyedén lóbálja az elgörbült, behorpadt táskát. Elégedetlenséget érzett, mert
                  megsértették, s mert nem volt elég kemény a sértések viszonzásában. Mint egy
                  merész prérilovas, kiugratta toporzékoló kocsiját a kátyúból és nekivágott az
                  útnak.</p>
               <p>Melegen sütött a nap, Sebestyén megtörölte a homlokát. A pályaudvarra egy vonat
                  futott be, s a kijáratban nemsokára megjelent a körorvosné feldúlt gepidakalapja.
                  Élénken beszélt maga elé, de a lányához szólva, aki fanyar léptekkel haladt a
                  háta mögött. A gyógyszerész hallotta, hogy Almirásról számol be élénk jelzők
                  kíséretében és egy málnaszörp meggyőző édességével. A Kurkai lány ügyet sem
                  vetett anyja magasztaló jelzőire. Unatkozva nézett körül. A háta mögött a
                  körorvos a kicsi bőröndöt hozta tipegve s nyugtalanul. Szerette volna megkérdezni
                  a lányától, hogyan utazott, nem kapott-e huzatot, de nem tudott szóhoz jutni
                  felesége heves szózuhatagaitól.</p>
               <p>- Azt a Bartát is itt látom, fiam. Érted jött ki a tökéletlen. Remélem, nem fogod
                  vele fenntartani az ismeretséget.</p>
               <p>A tanító lázasan és kuszáltan nézett utánuk. A Kurkai lány megfordult és feléje
                  biccentett.</p>
               <p>- Miért ne tartanám fenn, anyám?</p>
               <p>A raktárház mellett beleütköztek a gyógyszerészbe. Sebestyén megemelte a kalapját,
                  és udvariasan bocsánatot kért szórakozottságáért.</p>
               <p>- Ez sózta ránk két év előtt a szentbeszédeket - világosította fel lányát a
                  körorvosné. - Két kötetben.</p>
               <p>- Voltam már bátor felhívni a figyelmét arra, hogy semmi közöm a
                  szentbeszédekhez.</p>
               <p>A doktor a gesztenyefa alatt várakozó kocsihoz sietett. Felrakta az utazótáskát,
                  s a ló orráról leoldotta az átnedvesedett szénászsákot.</p>
               <p>- ...szontalan könyvügynöke - tüsszögte harag nélkül. - Maga meg, Fanny, ne kezdje
                  elölről. Ülj fel, Elza. Maga is, Fanny, kapaszkodjék már fel.</p>
               <p>A Kurkai lány csodálkozva nézett Sebestyénre.</p>
               <p>- Tévedés, anyám. Nem ez az úr volt az - Sebestyénhez lépett. - Kérem, bocsásson
                  meg az anyámnak. Félreértés volt.</p>
               <p>Kurkainét haragos pír öntötte el.</p>
               <p>- Ne kérj a nevemben bocsánatot. Honnan tudod azt, hogy nem ő volt az?</p>
               <p>A lány intett. Felszállt a kocsira. Anyja haragosan kapaszkodott utána.</p>
               <p>- No látja, Fanny? - diadalmaskodott a körorvos. - Mondtam én, hogy maga semmire
                  sem emlékszik.</p>
               <p>Kurkainé haragosan förmedt rájuk. Hogy ő nem emlékszik?</p>
               <p>- Te és a holdkóros lányod! - kiáltotta. - Mire emlékeztek ti? Ez volt az.
                  Megismerem.</p>
               <p>A Kurkai lány legyintett. Nagyon jól ismerte ő a tavalyelőtti ügynököt. Másfél
                  óráig sétáltak a folyó partján. Oldalt, a fél arcáig szőke szakállacskát viselt,
                  inkább sportból, mint meggyőződésből. A szemei is tüzesebbek voltak, és az r
                  betűt kellemes idegenszerűséggel ejtette ki.</p>
               <p>- Nem vitatkozom - mondotta, és mosolyogva sóhajtott. - Kár ilyen rendes
                  embereket minden ok nélkül sértegetni.</p>
               <p>- Ez rendes ember? - dohogott Kurkainé. Messziről látszik, hogy valami agybaja
                  van...</p>
               <p>A doktor elindította a sárga járművet. A gödrös, sáros úton lassan döcögtek
                  Borjúmál felé. A tanító is nekivágott a mezei gyalogösvénynek. Hamarosan Almirás
                  is elintézte a raktárirodában a dolgait, és elindította ő is áruval megrakott
                  szekerét a község felé.</p>
               <p>- Furcsa társaság - gondolta a gyógyszerész, elnézve a távozók után. - Úgy
                  látszik, valamennyien bolondok.</p>
               <p>De Borjúmál tornya barátságosan és meghitten ragyogott a napsütésben.</p>
               <p>*</p>
               <p>A forgalmi irodában közölték vele, hogy vonatja háromnegyed órát késik. Melege
                  volt. Kisétált a folyópartra, egy árnyékos póznarakáshoz és leült. Párizs előtt
                  nem tartotta volna rendes dolognak leülni egy útszéli farakásra, mint valami
                  csellengő vándorlegény. Nemcsak nadrágjának kitűnő vasalása akadályozta volna
                  ebben, hanem életfelfogása is. Mert azelőtt néhány téves, s mi tagadás, néhány
                  meglehetősen üres szabály kormányozta életét és szabta meg ülőhelyét. De Párizs
                  sok meghökkentő tapasztalattal gazdagította. Párizsban értelmét veszti nagyon sok
                  szabály, és tarthatatlanná válik egy csomó életfelfogás.</p>
               <p>Nagyot ásított, és hozzálátott, hogy csúffá tett táskájából kidobálja a zörgő
                  üvegdarabokat. A muranói hamutartót össze lehetett volna ragasztani, de rövid
                  habozás után azt is bedobta a folyóba.</p>
               <p>- Ördög vigye - tette hozzá, előbb Mártára, majd Velencére gondolva.</p>
               <p>Nem sokat gyönyörködött a lagúnák városában, annyi szent. Pedig készült rá
                  szorongva és áhítattal. Ilonával többször emlegették Velencét. Ilona javarészt
                  arról beszélt, hogy ha az ember piacra akar menni Velencében, vagy zongoraórára,
                  csónakba kell ülnie, őt a paloták érdekelték, a márványablakok s a templomok;
                  igazában nem is ezek, hanem a nagy és tanulságos kaland, a műtörténelem, és
                  szerelem összeolvadó élménye. Felajzotta magát, mint egy íjat. A húr elpattant, de
                  nem úgy, és nem akkor, amikor várta, s ő, kilőtt nyílvessző, Velence ragyogása
                  helyett Velence rossz szagú kulisszái mögé talált. Reggel indult el a vasúti
                  állomás közelében lévő szerény szállodájából, és dél volt már, amikor végre
                  kiérkezett a tengerhez. Sikátorokon ődöngött át, hidak lépcsőin ment föl, aztán
                  mindjárt le kellett ereszkednie. Kapott valami kivonatot, de erősen híg és
                  rosszízű kivonatot Velencéből. Zegzugokat, köveket és poshadó vízszagot. A szép
                  velencei álmok rücskös visszája volt ez; olyan, mint amikor csámcsogva ízleli
                  álmának remek marcipánját, aztán fölébred és bevágja fejét egy ostoba és
                  nyomorúságos éjjeliszekrénybe. Az elméleti “utazás Velencébe”, és ez a gyakorlati
                  kódorgás Velence kusza térképén, olyan viszonyban voltak egymással, mint a
                  marcipán édessége, és az éjjeliszekrénybe ütődő fej botor sajgása. Egy kapun írás
                  csüngött: pittura fresca. Azt hitte, freskóképeket láthat a házban, belépett, de
                  mindjárt össze is kente könyökét a kapualj friss mázolásán. Ez volt a pittura
                  fresca. Friss mázolás. Fájt már a lába, amikor a városi kórház mocskos kanálisához
                  ért. A kórház fala mellett egy keskeny és patkányszagú gyalogjárón kibotorkált a
                  tengerhez. A forró napon szomjúság gyötörte. Aztán eleredt az eső, s lába túl
                  fáradt volt ahhoz, hogy a zegzugos utcákon gyalog visszatérhetett volna valami
                  vendéglő vagy kávéház elé. Száraz és örömtelen vidék volt, amit látott. A falhoz
                  húzódott, hogy az eső tönkre ne tegye ruháját. A vízen néhány bárkát látott, az
                  egyiken fekete posztóval letakart koporsót. A bárkák a tengerből kiálló kis
                  sziget felé tartottak. Ott volt a temető. És rajta túl Murano. Micsoda kietlen
                  látvány volt a mocskos part, a szürke tenger, rajta az ázó koporsó s a mohó
                  sziget, amely messziről tátja a száját a pezsgő Velence felé, s nem hiába: minden
                  nap bekap néhányat a könnyelmű velenceiek közül.</p>
               <p>Később megszólította egy gondolás. A gondola aztán pállott csatornákon vonszolta
                  át. Esett az eső. Ha hátrafordult, a gondolás szőrös lábát látta. Menekülni
                  szeretett volna az ócska csónakból. Megkérdezte az embertől, tudna-e egy
                  húszlírást váltani. Majd felváltják - biztatta az ember -, s a tetejébe még egy
                  kiállítást is megnézhet díjtalanul. Végre, gondolta, végre egy kiállítás is!
                  Legfőbb ideje volt. Aztán hirtelen megállottak egy poshadt csatornában, egy ház
                  piszkos hátuljánál. Egy üveggyár lerakata volt. Felváltották a húsz líráját, de
                  csak ötöt adtak vissza, a többiért rákentek finoman és könyörtelenül egy
                  hamutartót. Amikor kilépett a házból, akkor látta, hogy amit a ház hátuljának
                  hitt, az az épület homlokzata volt.</p>
               <p>Később aztán látta a Szent Márkot is, és bepillantott a börtönudvarra is. De
                  fáradt volt már, lelkessége elillant. Megivott egy liter narancslevet, és
                  visszavitette magát a szállodába, hogy a vonat indulása előtt pihenjen egy
                  kicsit...</p>
               <p>Becsukta utazótáskáját. Majd máskor - gondolta -, majd máskor nézi meg Velencét.
                  És nem a tartózkodó takarékosság jegyében. Hirtelen öröm fogta el arra a
                  gondolatra, hogy még az este beállta előtt otthon lesz. Aztán nagyot ásított. A
                  hosszú út mégiscsak összeaszalta. A folyót nézegette, amely ott hömpölygött a
                  lábai előtt. Az állomásfőnök konyhájából egy macska ugrott ki az ablakon, a kormos
                  verebek közé, amelyek ott ugráltak az ablak alatt.</p>
               <p>A folyó hátán csillogó napfény elálmosította, újra ásított. Távolról látta
                  Borjúmál piros tornyát. Eszébe jutott az Almirás szekere, amelynek oldalán
                  pléhtáblát látott ezzel a felírással:</p>
               <p>“Fogyasztási és értékesítési szövetkezet, Borjúmál.”</p>
               <p>- Határozottan mulatságos név ez a Borjúmál - gondolta álmossággal küzdve. -
                  Micsoda fészek lehet?</p>
               <p>Aztán rátámasztotta fejét a tenyerére, és lehunyta egy kicsit a szemét, hogy a
                  folyóról visszaverődő fény ne bántsa. A folyó álmosítóan zúgott mellette.</p>
               
            </div>
            <div type="chapter">
               <head>II</head>
               <p>Borjúmál egy lopótök alakú poros főutcából állott. A lopótök elvékonyodó hosszú
                  szárában laktak a falusiak, az öblös végében azok a falusiak, akik szerettek
                  volna városiaknak látszani. Közbül vizesárok csörgedezett. Fiatal és dőre
                  bivalyborjak olykor megálltak előtte, és gyanútlanul hörpintettek a vizéből. Az
                  öregebbek már kipróbálták: pálinka íze volt. A mezőgazdasági szeszgyár
                  facsatornája eresztette útnak, egy kicsit még párolgó állapotban. Ettől éles
                  alkoholszag árasztotta el a főutcát. A két ösztövér mellékutcában meg hínáros,
                  öreg pocsolyák gőzölögtek a májusi napon. A gabonapálinkától bűzlő erecske fölött
                  telefonpóznák vetették szét bogos lábaikat. A lomhán lehasaló drótokról
                  sárkányfarkok cafatjai csüngtek. Az emeletes állami iskolában valami indulót
                  énekeltek a gyerekek. Több emelet nem volt Borjúmálon. Az emeletes iskola után
                  rácsos kert következett, fehérre meszelt kerítéssel. Délelőtt volt, juhnyáj haladt
                  az úton, közepén fiatal szamár kullogott. Gereznájában nagy kopasztást vitt véghez
                  a tavasz.</p>
               <p>Sebestyén benézett a meszelt rácskerítésen. Pulykák sürögtek, forogtak a fenyők
                  alatt, dús kalárissal a nyakukon. Egy öblös kerti székben fehérhajú férfi ült;
                  egymásra vetette fehér bokavédős lábait és egy tükröt tartott a kezében. Előbb a
                  fogait, aztán a nyelvét, végül a fülét nézegette.</p>
               <p>A kert után a posta következett, utána a Balibán szűrszabó háza. A zsúpfedél
                  eresze alatt cégtábla hívta fel a figyelmet a Balibán sokoldalúságára. Balibán
                  Imre szűr- és úriszabó. Az i betűből elrugaszkodott az olajfesték és lecsurgott a
                  tábla aljáig. A szabó telke után alacsony parasztházak jöttek, faragott kapuval,
                  kis pallóval, s a kapu mellett szakállszárítóval. A híd szomszédságában lakott a
                  körorvos, tornácos házban. Ha szél furulyázott végig a lopótökön, a körorvosi
                  fedélről mindig útra kelt néhány kunkora zsindely és nyögött egyet-kettőt a
                  fatornác.</p>
               <p>A község csendes volt, barom és ember künn volt a tagban, serénykedett a gazdag
                  eső után.</p>
               <p>Sebestyén túl a községen átkelt a hangos folyón és szétnézett. Átkozottul éhes
                  volt. A fák között egy kondás dorgálta disznóit. Amikor meglátta a közeledő
                  idegent, vidáman és katonásan emelte furulyáját kalapja karimájához.</p>
               <p>- Kérem szépen - kiáltotta nevetve. - Kérem szépen.</p>
               <p>Az árokban kis, hályogos öregasszony ült. A lova is hályogos volt, ott harapta a
                  csalán közé szorult füvet az árok szélén.</p>
               <p>- Aszondom magának, kérem szépen - figyelmeztette a kondás Sebestyént -, aszondom
                  magának, hogy óvakoggyon ettől a nyűves Rebitől.</p>
               <p>A vézna öregasszonyra mutatott, aki úgy gubbadt az árokban, mint egy száraz
                  káposztatorzsa.</p>
               <p>- Óvakoggyon tőle, kérem szépen. Ez most menten beszalad az írnok úrhoz, és
                  felaggya magát.</p>
               <p>- Hazudsz - morogta Rebi illedelmesen üldögélve az árokban. - Te
                  fegyháztöltelék... Lopod az uraság nyulát...</p>
               <p>A pásztor süket volt, de a Rebi szájának mozgásáról, úgy látszik, le tudott
                  olvasni egyet-mást. Röhögve mutatott neki hátat.</p>
               <p>- Eriggyél Rebi, mert faron rúglak.</p>
               <p>A gyógyszerész rendreutasítóan csóválta a fejét.</p>
               <p>- Micsoda hang ez, disznópásztor uram? Így kell bánni a nőkkel?</p>
               <p>- Jól mondja -, bólintott a pásztor elégedetten.</p>
               <p>Arcának, fejének piros és sárga sörtéje festői krétavonalkák sűrűje volt. Nyájasan
                  nézte a gyógyszerész száját. Őt is Rebi adta fel... Rebi, ez a nyüves itt,
                  feladta, s ő hat hónapig kotolt miatta.</p>
               <p>Dünnyögve odaszaladt az asszonyhoz, és a koszos furulyával fejbe verte. A furulya
                  hűvösen és élesen koppant, mintha kőhöz pengették volna.</p>
               <p>Sebestyén rosszallóan emelt óvást a szabálytalan eljárás ellen.</p>
               <p>- A furulya, az hangszer! - kiáltotta a kondás fülébe. - Érti? Nem arra való,
                  hogy fejbe koppantsunk vele egy ilyen vézna öregasszonyt. Nem látja, hogy hálni
                  jár belé a lélek?</p>
               <p>- Jár az magába - morogta Rebi mérgesen, és elfordította a fejét. De egyebet is
                  moroghatott, mert a kondás, aki figyelte a száját, hirtelen követ ragadott és
                  hátba vágta. Rebi tompán dongott. Semmi melódia nem volt a testében, a kőtől olyan
                  hangot adott, mint egy megereszkedett marhahólyag.</p>
               <p>- Eriggy oda, ahová az eső! - kiáltotta Rebi felszökve, és haragosan otthagyta
                  őket.</p>
               <p>- Maga erőszakos fickó, disznópásztor uram - jelentette ki a gyógyszerész
                  keményen. - Nem tudja, hol szerezhetnék itt valami ennivalót?</p>
               <p>De mert elfelejtett kiabálni, a disznópásztor azt felelte neki, hogy igen, Rebi
                  most biztosan az írnok úrhoz megy, hogy béaggya.</p>
               <p>- Kérem szépen - kacsintotta bizalmasan. - Jó lesz - tette hozzá, ha Sebestyén
                  elkerüli a kutyákat, meg az írnok urat, mert az “lofstritt béraktya az embert a
                  gasztliba”.</p>
               <p>Sebestyén derűsen bólintott. Megköszönte az aggódó figyelmeztetést. Az ő
                  hátuljából - jelentette ez az önérzetes bólintás - egyik kutya sem fog semmit
                  kiharapni. Ő békés, de egyben független ember is, aki nagyon jól tudja, mihez
                  van joga egy kutyának meg egy írnoknak. A kondás alighanem valami semmirekellő,
                  lézengő borbélysegéddel tévesztette össze gyűrött ruhája miatt. Nem gondolt arra,
                  hogy föllebbentse kilétének kabátszárnyait. Szórakoztatta a gondolat képtelensége
                  és nevetségessége, hogy az írnok úr “béraktya lofstritt a gasztliba”.</p>
               <p>Oda látszott a község, amely meghitten, és egyszerű gyolcsingben lubickolt a
                  tiszta napfürdőben. Elindult. Az erdő alján magányos parasztházat látott,
                  leereszkedett az útról, befordult az udvarára. Az üres istállóban egy fiatal
                  lányt vett észre. Ült egy zsámolyon és a fejét fogta. Megkérdezte tőle, hogy talán
                  beteg? Nem kapott feleletet, erre aztán rátért jövetele céljára és megkérdezte,
                  kaphatna-e egy fél liter tejet és néhány tojást?</p>
               <p>- Ott - intett a szalma felé a lány erőtlenül - talán talál egy-két tojást.</p>
               <p>Sebestyén szótlanul megitta a tejet, a tojásokról leszedte a fedelüket, és
                  tartalmukat nyersen kiitta, ahogy régebben kerékpár-kirándulásain szokta. S amíg a
                  kenyeret rágta, kiszámolta a pénzt a kendertörő padra, félszemmel a lány görcsös
                  rángatózását és szederjes arcát vizsgálgatva.</p>
               <p>- Nem vagyok ugyan orvos - jegyezte meg -, de magánál aligha mennek rendben a
                  dolgok.</p>
               <p>A lány a falnak dőlt, öklendezési ingerek kezdték rázogatni. Gyomrának kíméletlen
                  lökéseitől még a szája is elkékült. Sebestyén a tejesköcsöggel a kúthoz sietett,
                  kiöblítette és vizet merített belé. A hányingerek néhány mohó korty után rövid
                  időre elcsöndesedtek, hogy aztán teljes durvaságukkal támadjanak fel újra. A lány
                  nyöszörögve és sajtszínűvé váltan dőlt újra a falnak. Sebestyén leültette.
                  Megkérdezte, van-e orvos a községben. A lány kétségbeesetten rázta a fejét. Nem
                  kell orvos.</p>
               <p>- Ha másállapotban van - figyelmeztette a gyógyszerész -, akkor talán csakugyan
                  fölösleges. Ezek az ingerek együtt járnak a terhességgel, és hamarosan el is
                  múlnak majd.</p>
               <p>- Nem... Nem fognak elmúlni...</p>
               <p>A gyógyszerész barátságosan nézett a szemébe. Megsimogatta a karját, és biztató
                  szavakat intézett hozzá.</p>
               <p>Együtt jár az anyasággal ez a kellemetlenség, mondta, nem kell félni. A kis
                  méhmagzat most kezdi el rejtélyes életét, hogy aztán, mint kedves csöppség
                  bukkanjon napvilágra és kárpótolja az anyát szenvedéseiért.</p>
               <p>- Rebi főzött nekem valamit - kiáltotta a lány - attól vagyok rosszul.</p>
               <p>Sebestyén meghökkenve bámult rá. Úgy? Ilyen kellemetlenül állnak tehát a dolgok.
                  Ki hitte volna a töppedt öregasszonyról, hogy ilyen törvénytelen dolgokkal
                  foglalkozik. Bizonyára nem érte be azzal a főzettel. Másfajta beavatkozással is
                  kísérletezett, nemde?</p>
               <p>A lány nem felelt. Lihegő szája sarkában könnyek gyűltek.</p>
               <p>- Akkor hát ne vesztegessük az időt. Be kell mennie az orvoshoz.</p>
               <p>- Nem... nem akarok - nyöszörgött a lány kérlelően.</p>
               <p>Sebestyén figyelmeztette, hogy akkor maga megy doktorért. Erre elrakta a pénzt a
                  tilolópadról, bezárta a kaput, a kulcsot a belső szögre akasztotta, és félig
                  aléltan követte a gyógyszerészt, aki bátorította, s néhányszor meg is fogta a
                  karját. Vékony csuklóján égő forróság ütött át. Vékony volt az egész teste is, idő
                  előtt elkókadt mezei virágként csüngött a Sebestyén támogató karján.</p>
               <p>- Hogy hívják?</p>
               <p>- Simon Rozál - sóhajtott a lány elgyöngülve. Arra kérte a gyógyszerészt, ne
                  menjenek a falu felé, vágjanak át a mezei úton, és a kertek alatt haladjanak a
                  doktor házáig. Ott most senkivel sem fognak találkozni.</p>
               <p>A kertek alatt patak sietett tova fodrosan. Az orvos telkéhez palló vezetett.
                  Rozál szédült, nem mert átkelni rajta. Sebestyén a karjába emelte, és átbillegett
                  vele a himbálózó deszkán. A doktor valahol a szomszédban járt, egy kis cseléd
                  vezette őket a rendelőbe, hogy ott várakozzanak, mert a doktorné nem szerette,
                  ha a betegek a tornácon ácsorogtak. A meszelt, gerendás szobában mindössze csak
                  egy széket találtak. Az asztalon vajaskenyér héja, szivarhamu, lópatkó, és néhány
                  borítékról lenyúzott bélyeg tömkelegében poros kémlőcsövek állottak, legyek
                  kiszáradt tetemeivel. A fal mellett üvegszekrény készült orra bukni. Néhány könyv
                  volt benne, egy kard, egy kitömött mókus, egy régi ezüstóra és egy
                  vaddisznóagyar. Helyszűke miatt a vizsgálószéket a fal mellé tolták. Rajta
                  vizelettel telt befőttesüveg állott.</p>
               <p>Sebestyén rosszallólag csóválta a fejét. Botrányos rendetlenség! S mindezek
                  tetejébe a sarokban egy köpőládát pillantott meg. Nem ismerte még ezt a
                  patriarchális bútordarabot, amelyről már annyit hallott. A csipkés szélű
                  újságpapíron fűrészpor képviselte a higiénia gondolatát.</p>
               <p>Rozál sóhajtott, de úgy látszott, kissé megnyugodott. Sebestyén elérkezettnek
                  látta az időt, hogy búcsút vegyen tőle. Az orvos nemsokára itt lesz, majd mindent
                  elrendez, reá nincsen már szükség.</p>
               <p>- Sietni tetszik? - kérdezte Rozál halkan és bátortalanul.</p>
               <p>- Sietnék. Nem szeretném, ha az orrom előtt menne el az autóbusz.</p>
               <p>Megkérdezte, hogy a társaskocsi mikor halad át a községen, aztán megszorította a
                  könnyező lány kezét, és kilépett a tornácra. A rendelő ajtaján gombostűre
                  erősítve orvosi recept függött, a betegnek szóló nagybetűs utasítással.
                  Hivatásszerű gépiességgel elolvasta a receptet.</p>
               <p>- Megálljunk! Hogyan is van ez?</p>
               <p>Egy adag altató, és ugyanannyi ébresztő is? Mi a ménkőnek jó ez? A receptet igazi
                  egyensúly jellemezte. Altatót írt elő a betegnek, de nehogy el találjon nagyon
                  aludni, mindjárt gondoskodott róla, hogy fel is költse. Megnézte az aláírást.</p>
               <p>- Dr. Kurkai?</p>
               <p>Nem szívesen találkozott volna Kurkaival, de még kevésbé Kurkainéval. Az orvos még
                  elviselhető volt komolytalan tüsszögéseivel, de Kurkainé! Sietve bicegett végig a
                  tornácon, és elhagyta a házat. Rozáltól tudta, hogy az autóbusz a kőhíd előtt
                  szokott megállni. A kőhíd ott volt néhány lépésnyire a körorvos kapujától, be is
                  látott az udvarára, amint fölült a híd mellvédjére.</p>
               <p>Elnézett az országútra. Heves és boldog nosztalgiát érzett. Négy óra múlva látni
                  fogja a Kék Golyót és B. piacát. Egy kis baleset érte két nap előtt - ördög vigye
                  az ilyen romantikus baleseteket -, lemaradt a vonatról! Most hát autóbusszal
                  fogja folytatni útját. Nemsokára hallani fogja a nagy vasmozsár döngését, a
                  vadgerlék bugását, és a pénztár gépezetének csöngését! Folytatni fogja szép,
                  módszeres életét, tanulmányait, fizetésének jórészét félreteszi, és tíz év múlva
                  együtt lesz a bérösszeg!</p>
               <p>Sugárzó mosollyal nézett le a patakra.</p>
               <p>Halk kis csermely folydogált tétován a híd alatt. Egyike azoknak az apró
                  vizecskéknek, amik észrevétlenül elindulnak valahonnan, és névtelenül elérkeznek
                  valahová. A sekélyes meder kavicsain zátonyra futott egy hal, és rémülten
                  csapkodott apró farkával. Az árok partján ruca ereszkedett le, szemfülesen a
                  hajótörötthöz totyogott és felfalta. A lopótök alakú utca öblös végéből
                  odalátszott az iskola, nyitott ablakain át fisztulásan harsogott egy ének
                  üteme.</p>
               <p>Sebestyén látta a doktort hazajönni. A rugós csengő megbillent a kapu felett, de
                  nem adott hangot. Az orvos öregesen végigment a füves udvar kitaposott ösvényén.
                  Himbálózott, mint a ruca, amelyik az előbb felfalta a vergődő halat. Aztán két
                  liba ereszkedett le a vízre, a csermely sekélyesében ők is találkoztak egy
                  sütkérező hallal, de nem kaptak utána, és a hal sem inalt tova riadt
                  cikkanással.</p>
               <p>A gyógyszerész szeme kellemesnek találta az elébe táruló színeket, és a
                  rucaszerűen totyogó világ szelíd mozgását. Tekintete hosszú hónapokon át ízetlen
                  szürkeségeken legelészett, és koponyájában ezer mozgás visszhangja kotyogott.
                  Most úgy nyelte a hegyeket, a községet, a vékony füstöt, a nyírfákat s az eget,
                  mint egy vegyileg tisztított, nemes és makulátlan világot. Egy kíváncsi malac
                  röffenése, s egy galamb búgása még gyarapították benne az örömet, amely lassan
                  minden atomját üde zsongásra késztette.</p>
               <p>Elégedetten nézett körül. Jólesett Párizs után az ősi forma, a kezdetlegesség,
                  amelyben erőt, bölcsességet és tisztességet sejtett. Vidáman akasztotta le
                  szemüvegét, hogy megtörölje. Egy kis közjáték arra késztette, hogy megszakítsa az
                  útját, de hamarosan besurrog a társaskocsi, és három óra múlva leteszi őt B.
                  piacán. Pompás hangulatában a Papaverin balga verse jutott eszébe a tésztát
                  legelésző madárról. Kis madárka ott a réten mit eszen. Kis madárka ott a réten
                  rétes tésztákat eszen. Jókora sületlenség volt. Hamisítatlan papaverini móka.</p>
               <p>Váratlanul valami hasító hangra lett figyelmes. Megfordult. A Kurkai ház tornácán
                  feldúltan és jajgatva bicegett lefelé Rozál. Látnivalóan menekült valami
                  elől.</p>
               <p>A gyógyszerész leszállott a híd mellvédjéről és eléje sietett.</p>
               <p>- Mi történt kérem?</p>
               <p>A lány a karjába kapaszkodott. Ott állottak a nyitott kapuban, a lány remegve, a
                  gyógyszerész tájékozatlanul. A tornácon megjelent Kurkai is, s a konyhából
                  megbotránkozva igyekezett kifelé a körorvosné. Pápaszem volt rajta, a lábán
                  elnyűtt cipő, kezében egy tepsi. Mi történik itt, kiáltotta bőszen és érdesen,
                  mint egy házmesterné. Micsoda malacsivalkodás ez? - kérdezte. A doktor zavartan
                  vonogatta a vállát. Gépiesen belekapott a mellényzsebébe. Nohát, igyekezett
                  lecsöndesíteni a feleségét, nem történt emberölés, nem kell mindjárt lármát
                  csapni, hogy a szomszédok is felfüleljenek. A Simon lánya volt nála, hogy
                  megvizsgálja. Felültette abba az átkozott vizsgálószékbe, s ahogy a lány
                  hátrahúzódott a székben, hirtelen átbucskázott rajta, fejjel lefelé, és visítva
                  kirohant a rendelőből.</p>
               <p>Az asszony lekapta orráról a szemüveget.</p>
               <p>- Kurkai - szólalt meg fagyosan -, maga elfelejtette hátul beakasztani a szék
                  támláját! Miféle vizsgálat volt?</p>
               <p>- Hát miféle lett volna - vonogatta Kurkai kelletlenül a vállát.</p>
               <p>Habozott, megvakarta a fejét, hümmögött. Miféle lett volna. Amivel ilyen fiatal
                  lányok jönnek ma az orvoshoz. Rebi gyíkfarok főzetet itatott vele, hogy segítsen
                  rajta. A szerencsétlen megitta a kotyvalékot és megundorodott tőle. Ennyi az
                  egész.</p>
               <p>Nem vette észre, hogy zavarában pőrére vetkőzött. Nem volt az ő hibája, hogy tőle
                  idegen csalafintasággal kénytelen volt felmászatni betegeit abba a szemfényvesztő
                  vizsgálószékbe. A készüléket a felesége hozta a nyakára, s büszke garral fecsegte
                  tele hírével a falut. Ő meg, engedve az asszony követelőzéseinek, szégyenszemre
                  még a fogfájós betegeket is belekóstoltatta a szék hatásos és magasabb rendű
                  varázslataiba. Röstelkedve sóhajtott. Kurkainé észrevette a gyógyszerészt, és
                  mellette a lányt. Felbőszülve emelte fel a tepsit.</p>
               <p>- Takarodjék. Mondtam, hogy nem veszünk több könyvet.</p>
               <p>Sebestyén nyugodtan bólintott. Semmi kifogása ellene. Nem is volt szándékában
                  könyveket eladni. Csak segítségére akart lenni ennek a pórul járt, szegény
                  teremtésnek. Úgy látja, hogy a körorvosné őnagysága rögeszméje már a
                  büntetőtörvénykönyv margóját súrolja. A doktorné ijedten meredt a férjére.</p>
               <p>- Hallotta, Kurkai? És maga még itt áll, és a mellényzsebében kotorász?
                  Távolíttassa el innen ezt az embert. De azonnal.</p>
               <p>Az orvos feje vörös lett, mint egy paradicsom. Felszólította a gyógyszerészt,
                  hogy távozzon. Dühös volt anélkül, hogy akarta volna. Az asszony tüzelte, s
                  megvetően hozta tudomására, hogy szégyennek találja együgyű lagymatagságát. Meg
                  kell ragadnia a semmirekellő tolakodót, és el kell kísérnie a csendőrségre. Mert
                  íme, most is ott áll még a kapuban, és vidáman fütyül a körorvosra. Sebestyén
                  kijelentette, hogy eszébe sem volt fütyülni, de a doktor akkor már
                  kénytelen-kelletlen megfogta a gallérját.</p>
               <p>- Figyelmeztetnem kell a magas vérnyomás veszélyeire - mondotta a gyógyszerész. -
                  És azon kívül köhögni is szeretnék. Tehát arra kérem, ne szorítson úgy.</p>
               <p>- Kövessen az elöljárósághoz - rendelkezett felhevülten Kurkai.</p>
               <p>Sebestyén vállat vont.</p>
               <p>- Mulatságos alakok önök - jegyezte meg könnyedén a felzaklatott orvos mellett
                  lépkedve. - Gyermekkoromban egy hering csontvázával próbáltak ijeszteni. Úgy
                  látom, ebben a faluban az írnok játssza a heringcsontváz szerepét.</p>
               <p>Az elöljáróság a szomszédban volt. Az irodában csak az írnokot találták. A doktor
                  előadta panaszát a két év előtt vásárolt szentbeszédeket illetőleg, majd rátért az
                  újabb behálózási kísérletekre; azt állította, hogy ezek körmönfont ravaszság
                  iskolapéldái. Közben sebesen keresgélt valamit pikémellénye zsebében, s végül
                  annak a gyanújának adott kifejezést, hogy a panaszlott igen különös egyéniség.
                  Valami nem kvadrál a dolgai körül. Az írnok szolgálatkészen intett neki, hogy
                  bízza csak rá az esetet, amúgy is van az ipsével más irányú elszámolása is. Az
                  orvos megnyugodva távozott. Az írnok Sebestyénre nézett. Sebestyén is szemügyre
                  vette. Nem, gondolta, heringcsontvázhoz egyáltalán nem hasonlít. Úgy festett, mint
                  egy mázsa faggyú, szemei meg lencse alakú koxdarabokhoz hasonlítottak. Hirtelen
                  azt kérdezte, hol a Sebestyén könyvügynöki engedélye. A gyógyszerész
                  felvilágosította, hogy nincs, egyáltalában nincs, tekintettel arra, hogy sohasem
                  volt könyvügynök. Az írnok boldogan kiáltott fel.</p>
               <p>- Jól van, barátom. Nagyon jól van. Mindjárt sejtettem, hogy Kurkai úr téved.</p>
               <p>- Önnek kitűnő érzéke van - ismerte el a gyógyszerész.</p>
               <p>Az írnok egy csuporral a szoba sarkában álló fakártyushoz lépett. Kövér ikszlábait
                  szétvetette, és két csupor vizet ivott meg, álmosan, szinte játszadozva, mint a
                  gyerekek.</p>
               <p>- No, raktárnok barátom - kiáltotta hirtelen, letéve a csuprot. - Megfogtalak,
                  ugye? Megfogtalak kis cinege, mi?</p>
               <p>A gyógyszerész megkérdezte, hogy cinegéhez hasonlít-e. S mit jelent a raktárnok
                  megszólítás?</p>
               <p>Az írnok leült a lócára. A két lencse alakú koxdarab vésztjósló ragyogásba
                  kezdett. A combjai, ahogy leült, nem csukódtak össze, arcán a korai nyárelő
                  ellenére szüntelen csermelyekben gördült lefelé az izzadtság. Hirtelen rávágott
                  az asztalra és nagyot ordított. Hogy képzeli azt Sebestyén, hogy az írnok arra
                  való, hogy az ilyen szökdécselő raktárnokok cinegéről társalogjanak vele!
                  Beismeri, hogy megugrott a fatelepről, és elhozta a vállalat pénzét? Nem? És hogy
                  érti azt, hogy nem?</p>
               <p>- Hogy érti azt, hogy nem? - ismételte meg kiáltva a kérdést, majd felugrott, a
                  kártyushoz lépett és újra ivott. Ivás közben váratlanul elmosolyodott. - Maga
                  tulajdonképpen kicsoda? Mi baja volt azzal a telefonpóznával?</p>
               <p>Az írnokban két ember folytatott egymással állandó és kegyetlen küzdelmet. Az
                  egyik egy szívelzsírosodásban szenvedő lomha költő volt, aki az élet líráján kívül
                  legfeljebb még a szalonnás dolgokat szerette. A lírában azonban megakadályozta a
                  másik ember, a szigorú és asztaltdöngető írnok, aki megugrott raktárnokokra fente
                  a fogát, nagyokat kiáltott, és mindig a legváratlanabb pillanatokban. A két ember
                  szakadatlan harcában az egyik víz alá nyomta a másikat, s ebben a tüsszentő és
                  élénken váltakozó föl-alábukásban egyik sem végezhette el rendesen a dolgát. A
                  tollat például még a szigorú írnok ütötte bele a kalamárisba, de a jegyzőkönyv
                  szó álmodozó és madárcsicsergésre vágyakozó betűit már a kövér és szuszogó
                  lírikus vetette ábrándozva a papírra.</p>
               <p>- Ma szép időnk lesz - mondotta most lágyan kitekintve az eperfákra, és egy
                  gilisztán marakodó jércéken mosolyogva. S aztán hirtelen nagyot rivallt. -
                  Halljuk csak, micsoda álneveket használ!</p>
               <p>Lencse alakú kox darabjai szigorú szikrákat szórtak. Fölugrott a lócáról, csípőre
                  rakta a kezét. Aztán nyugodtan odalépett a vizescsöbörhöz, fölemelte a facsuprot
                  és ivott. Most a másik alak dugta ki szelíd, s kissé panaszos fejét.</p>
               <p>- Adja ide kérem, az igazolványait - mondta unatkozva és udvariasan. De néhány
                  pillanat múlva megint az írnok tört a felszínre. Prüszkölve és káromkodva nyomta
                  víz alá a másikat. Figyelmeztette Sebestyént, hogy holmi hamis igazolványokkal -
                  amelyeken különben is gyanúsan szétfolyt a tinta, hiába is hetvenkedik, mert
                  estére, de legkésőbb másnapra minden ki fog sülni... S hogy addig mi lesz, kérdi
                  Sebestyén? Mi legyen. Ott fog maradni. Hogy el kell foglalnia állását a Kék Golyó
                  gyógyszertárban? Annak sincs semmi akadálya, de várnia kell egy kicsit. Egy-két
                  napot, esetleg egy-két évet is. Minden attól függ, mi lett a favállalat elemelt
                  pénzeszsákocskájával.</p>
               <p>Sebestyénnek eszébe jutott a siket disznókondás, és megkérdezte, hogy az írnok
                  talán be akarja dugni a pincébe? Egy kicsit mindenesetre bedugja - a rend
                  kedvéért -, felelte aztán lágy ásítással az írnok.</p>
               <p>- S ha én tiltakozom, írnok úr? Tisztában van ön a személyes szabadság alkotmányos
                  biztosítékaival?</p>
               <p>A kövér ember mosolyogva vonta a vállát. De a másik mérgesen a víz alá húzta, s a
                  maga dühös fejét tolta föl helyette.</p>
               <p>- Tilt...? - Megállott, mintha nem hinne a fülének. Aztán nagyot ordított. -
                  Mars!</p>
               <p>Annyi erő és hivatali dölyf volt a nyakizmaiban, hogy a gyógyszerész céltalannak
                  ítélte vitába szállani vele. Kíváncsian követte. A pincegádor ropogott nehéz
                  hivatali léptei alatt. A lépcsőzet egyik deszkája be is szakadt.</p>
               <p>- Önnek almanapot kéne tartania - ajánlotta neki Sebestyén jóakarattal. - Fogadok,
                  hogy néhány hónap alatt lead egy negyed mázsát.</p>
               <p>A szigorú írnok ezúttal sokáig tartotta magát a vízen.</p>
               <p>- Mit járatja annyit a csőrét! - kiáltotta. - Nem látja, hogy most lecsukom
                  magát?</p>
               <p>Sebestyén az utóbbi hónapokban megszokta a váratlan kalandokat. Párizsban
                  marconább dolgok is történtek vele.</p>
               <p>- Szóval gasztli - jegyezte meg. - Figyelmeztetnem kell, írnok úr, hogy ön az
                  államhatalmat önkényesen kezeli. - Aztán megkérdezte, hogy valami
                  ülőalkalmatosságot nem kaphatna-e, mert semmi kedve nincs ahhoz, hogy ácsorogva
                  töltse idejét ebben a rothadt zellertől bűzlő pincében. Az írnokot a kérdés
                  felháborította. Azt kiáltotta, hogy a kutyafáját az ilyen megugrott raktárnoknak,
                  nem elég, hogy elemelik a mások pénzeszacskóját, még karosszéket is szeretnének a
                  dutyiba? Aztán recsegve felsietett a gyenge lépcsőzeten, és a gyógyszerészre
                  csapta a ferdefekvésű ajtót.</p>
               <p>- Ördög vigye - bosszankodott Sebestyén. - Még csak ez a szamárság hiányzott.
                  Micsoda szagok és milyen élethű pókháló-díszlet. A pokolba is ezzel a kövér
                  gödénnyel!</p>
               <p>Kitekintett a pinceablakon. Az utca túlsó oldaláról egy sárga macska közeledett és
                  egyenesen a szellőzőnyílásnak tartott. Nem szerette a macskákat. Elzavarta.
                  Idegenkedett a hízelgésnek és ravaszságnak minden megjelenési formájától. Jól
                  emlékezett nagyanyja macskájára. A temetésen minden vendégnek a lábához
                  dörgölődött, s amikor a pap az udvaron a búcsúztatót mondta, dorombolva addig
                  kenegette oda az oldalát a szónokló ember nadrágszárához, amíg a pap belesült a
                  beszédjébe, s mérgében nagyot rúgott a hálátlan állat bundájába.</p>
               <p>A macska után egy szürke, csontos alak közeledett a pinceablakhoz. Botját bedugta
                  a rácson és zörgetni kezdett vele.</p>
               <p>- Hé - kiáltotta le. - Ott van?</p>
               <p>Leguggolt és úgy próbált tájékozódni.</p>
               <p>- Hé, ha mondom... Itt dr. Répafi ügyvéd. Mit szólna, ha felajánlanám a
                  szolgálataimat?</p>
               <p>A pincéből csak az orra látszott, és öreg, kínosan ragyogó bakancsa. Ritka orr
                  volt, meredek vonalban esett egy darabig lefelé, aztán éles elhatározással
                  vízszintes irányba fordult, s csak nagy későre jutott eszébe, hogy visszaforduljon
                  a Répafi arcához. Sebestyén megköszönte az emberbaráti érdeklődést. Az ügyvéd
                  közreműködését azonban nem veheti igénybe.</p>
               <p>- A jog és igazság - mondotta - automatikusan is utat fog törni magának a játszi
                  törvénytelenségek e falusi bozótjában.</p>
               <p>Az ügyvéd leguggolva azt kérdezte, hogy nem tartja-e szebb dolognak az azonnali
                  szabadságot, mint a pincéből való hosszas jogvitákat.</p>
               <p>- Nem, kérem. Én az ügyvédség intézményét túlhaladottnak találom.</p>
               <p>- Hogyan?</p>
               <p>Sebestyén legyintett. Párizs jutott az eszébe, a párizsi ügyvéd s a váratlan
                  vereség, amely jogi küzdelmei során érte.</p>
               <p>- Volna egy kérdésem, ha már itt van - mondotta. - Hány órakor halad itt át az
                  autóbusz?</p>
               <p>- Egy óra múlva - felelte az ügyvéd. - De azt maga már lekéste, barátom.</p>
               <p>Éles nevetéssel szedte odább bakancsos lábait. A gyógyszerész közömbösen nézett
                  utána. Aztán megfordult, hogy szemügyre vegye a csapóajtót. Végre is lehetetlen,
                  hogy egy rendes embert csak úgy könnyedén megfosszanak cselekvési szabadságától.
                  Nincsen talán már jog? Nem működnek a törvények? Lehet csak így packázni az emberi
                  szabadsággal? Amely annyi tintába és vérbe került?</p>
               <p>...Úgy látszik, az írnok úr is jámbor tévedésnek tartja a szabadságot, akárcsak a
                  hosszú Ferdinánd. Odalépett az ajtóhoz és megvizsgálta. Emelt egyet rajta, s
                  hirtelen fénycsík hasított be a pince pállott homályába. Az írnok elfelejtette
                  rányomni a tolózárat. Sebestyén felemelte a vállával és besietett az irodába. A
                  puffadt ember szétvetett lábakkal, szelíden állott a vizescsöbör mellett és
                  ivott.</p>
               <p>- Írja alá a jegyzőkönyvet - mondta közömbösen.</p>
               <p>Sebestyénnek eloszlott a méltatlankodása. Két ujja végével megfogta a tollat.
                  Aláírás közben valami gondosan megírt kérvényre esett a pillantása.
                  Figyelmeztette az írnokot, hogy kérvénynek ez a felirata: “Tárgy: kérelem három
                  patkányfogó tiszteletteljes beszerzése iránt”, helytelen, mert miért kell a három
                  patkányfogót tisztelettel beszerezni?</p>
               <p>Az írnok indigókék zsebkendőjével kitörölte nyakából a verítéket. A szabályzatok
                  előírják, hogy a felsőbb hatóságokkal való levelezésben a tiszteletteljes szót
                  kell használni. Ehhez mit érthet egy állítólagos gyógyszerész.</p>
               <p>Sebestyén arra is figyelmeztette, hogy az egyik mondatnak rossz a szórendje, meg
                  kellene fordítani. Az írnokból erre a figyelmeztetésre velőtrázó bömbölés tört
                  elő. Az ő szórendjébe senki pimasz ne dugja az orrát, legkevésbé pedig egy
                  megugrott raktárnok és szabadkőműves. Egyébként kíváncsi, tette hozzá, hogy
                  Sebestyén, mint afféle felforgató elem, hogyan fordítaná helyes irányba a
                  mondatot. Sebestyén megfogta a toll végét s anélkül, hogy előrehajolt volna,
                  könnyedén felírta egy Almirás-féle szövetkezeti zacskóra a helyes szórendet.
                  Aztán a patkányfogót is átjavította.</p>
               <p>Tárgy: az elöljáróság tisztelettel kéri három patkányfogó beszerzését.</p>
               <p>- Persze - jegyezte meg, eltéve töltőtollát -, ezt ön nem tudhatja, hiszen még
                  csak írnok. S talán a lecsukási szabályokkal sincs még egészen tisztában.
                  Államérdek, hogy az embereket ne fosszuk meg meggondolatlanul szabadságuk
                  illúziójától, mondotta nekem egy Ferdinánd nevű ismerősöm. Ami pedig vízivási
                  szenvedélyét illeti, helyesen tenné, ha legközelebb megvizsgáltatná magát a városi
                  kórházban. Alapos vegyvizsgálatra gondolok.</p>
               <p>- Gondolja, hogy attól iszok annyit? - kérdezte az írnok gondterhelten. Sebestyén
                  vállat vont. Nem tudja. Valami baj lehet a cukorkiválasztása körül.</p>
               <p>- Addig itt marad a községben - figyelmeztette most váratlanul az írnok - amíg ezt
                  a póznaügyet ki nem vizsgáljuk. Maga eltulajdonított egy telefonpóznát az
                  állomásról. Át fogok írni az állomásfőnökségre.</p>
               <p>- Nem lehetne telefonon megkérdezni?</p>
               <p>- Telefonon? Minek az?</p>
               <p>Megint a csöbörhöz lépett, de a csöbör üres volt. Kikiáltott az udvarra. Azt
                  kérdezte, hányszor ordítsa már, hogy a csöbörben mindig víz legyen.</p>
               <p>- Hátha tűz ütne ki! - bömbölte haragosan.</p>
               <p>Sebestyén bosszúsan fordult ki a kapun. Látta az ácsorgó autóbuszt, de nem
                  szállhatott fel rá. Nézte, hogyan porzik tova az állomás felé.</p>
               <p>- A pokolba is az összes telefonpóznákkal - gondolta és elindult a
                  Borsán-vendéglő felé.</p>
               
            </div>
            <div type="chapter">
               <head>III</head>
               <p>Megebédelt és átment papírért a szemközti vegyeskereskedésbe. Péterfi, egy
                  bágyadt, de jóindulatú kis zsírzsák volt a szatócsüzletecske tulajdonosa.
                  Belülről éppen kirakatát rendezgette. A kirakat egy keskeny ablak volt, olyan,
                  mint a szomszéd lakószoba ablaka. Péterfi szappanokat rakott belé, aztán egy
                  nyitott zacskóban marószódát és a marószóda tetejére három piros színű
                  cukortojást. A piros tojások frissé és vidorrá varázsolták a kirakatot. Péterfi
                  almaarca elégedettséget tükrözött. Fekete haja ragyogott, mint a holló begye. A
                  gyógyszerész megvette a levélpapírt, és visszatért a kocsmába, hogy értesítse
                  Papaverint a történtekről. A rend úgy hozta magával, hogy Zinkweisznek írjon, de
                  az öreg forradalmár irtózott a levélolvasástól, napokig hevertek a levelek
                  felbontatlanul az asztalán.</p>
               <p>Maga elé rakta a papirost, megnyomta szemüvegének nyergét és írni kezdett:</p>
               <p>Borjúmál, május 14.</p>
               <p>Tisztelt Papaverin úr! Velencéből írtam az öreg forradalmárnak, jelezve
                  hazaérkezésemet. Kérem, siessen hozzá és közölje vele, hogy nem volt szándékomban
                  félrevezetni, örömest elfoglaltam volna már helyemet a Kék Golyóban, de egy
                  ostoba, s nekem igen kínos közjáték megakadályozott benne. Amint látja, egy
                  Borjúmál nevű községből keltezem értesítésemet. Mi az, hogy Borjúmál, kérdezi ön.
                  Mi a fészkes ördögöt keres ez a Sebestyén Borjúmálon, ahelyett, hogy végre
                  hazakecmeregne. Rövid és drámai leszek: őrizetben vagyok itt, amíg a bevezetett
                  nyomozás ki nem derítette, hogy nem vagyok sikkasztó raktárnok, és nem loptam
                  telefonpóznát.</p>
               <p>Ön most hegyezi a fülét, Papaverin úr. Micsoda pózna, veti fel a kérdést. Egy
                  telefonpózna, amellyel Borjúmál község határában, egy Csigás nevű sziget mellett
                  hajótörést szenvedtem. Igen, Papaverin úr, szabályos hajótörést szenvedtem,
                  magányos szigettel, zsebkendő-lobogtatással és gyakori segélykiáltásokkal.
                  Átkozott história! Toporzékolni tudnék. Egy visszataszító kis kocsma udvarán írom
                  ezeket a lázongó sorokat, egy féktelenül büdös disznóól mellett. Kezemet
                  összecsípték a bolhák. Valószínűleg itt kell töltenem az éjszakát is, ebben a
                  hátborzongató fogadóban. Jogtiprás! Elegem volt már ezekből a rendetlenségekből.
                  Higgye el, Papaverin úr, boldognak fogom nevezni magam, boldog Sebestyénnek! ha
                  végre eljutok B-be. A vonatra várakoztam a Borjúmálhoz tartozó átszálló
                  állomáson, elszundítottam egy póznarakáson, beleestem a vízbe, és az ár egészen a
                  község határáig sodort. Vannak dolgok, Papaverin úr, amik akkor is lehetetlenek,
                  ha megtörténtek. Nem bánom, ne kezelje megtörtént eseményként a dolgot, tekintse
                  egy túlzaklatott képzelet erőteljes izzadmányának, álomnak, akárminek, csak ne
                  közölje, kérem senkivel. Érzem magam is, cudarul mulatságos dologba keveredtem.
                  Oly kevés kell hozzá, hogy elveszítsük emberi méltóságunkat!</p>
               <p>A póznarakás ott volt közvetlenül a folyó mellett. Valami vonatfüttyöt hallottam,
                  s fölugrottam. Tudnia kell, hogy harmadnapja nem aludtam. Mire igazában
                  leszögezhettem, hogy mi történik velem, már a megduzzadt folyó közepén
                  evickéltem. A part, meglepődésemre, jó messzire elrugaszkodott tőlem. A
                  rezgőnyárfa, amely a parton oly göndör és finom árnyékot kínált, most kajánul, és
                  minden álnok poézisét levetve nézegette bukdácsolásomat. Azt is láttam, hogy egy
                  sürgönydróton közömbösen vakaródzott egy szarka. Valamikor jó úszó voltam,
                  főképpen bekerített fürdők medencéiben, fenékig tiszta és jól nevelt hullámok
                  között. Ezekben a medencékben szabályok uralkodtak, s ha az ember a szabályokhoz
                  tartotta magát, illúzióit az idők folyamán odáig tökéletesíthette, hogy kitűnő
                  sportembernek érezte magát, fitogtatva összevonhatta karjait, és csak lábaival
                  osztogatott ki néhány kemény rúgást alattomos ellenfelének, a víznek. De ez az
                  elkanászosodott folyó mindenféle mellékvizeinek piszkos tömegével fütyülni
                  látszott a szabályokra. Karom egy párizsi baleset alkalmával megsérült, óvatosan
                  a part felé vettem utamat. De a folyó sodra meglepő és otromba fölénnyel verte
                  vissza kitörési kísérletemet, érezhetően azzal a céllal, hogy alkalmas helyen
                  végezzen velem. Kanyar következett, s én a part egyik hívogató fűcsomójához
                  kaptam. A fű kiszabadult a laza földből, s én fogantyúmmal együtt elmerültem a
                  rosszindulatú hullámok lármás tömegében. Orrom és nyelőcsövem megtelt a
                  fulladás nyomasztó, sáros ízeivel. A parton túl, a vasúti töltésen vonat
                  robogott. Az én vonatom, Papaverin úr! Az ablakoknál utasok nézték a tájat.
                  Felemeltem a karomat és kiáltozni kezdtem.</p>
               <p>- Segítség!</p>
               <p>A jegy a zsebemben volt, Papaverin úr, hozzátartoztam ehhez a vonathoz, órákig
                  vártam rá, terveket szőttem vele kapcsolatban, jogot nyertem ahhoz, hogy
                  megrántsák az érdekemben a vészféket! Azt hiszi, megrántották?</p>
               <p>Nem!</p>
               <p>Egy piros ruhás hölgy megrázta kissé a zsebkendőjét, Egy emberéletről van szó! -
                  akartam kiáltani - egy emberéletről! Nagy, harmincezer tonnás gőzhajók,
                  repülőrajok indultak már útnak, hogy eltévedt magányos embereket megmentsenek!
                  Jelentéktelen matrózok és eltévedt repülők magányos életét. Mert - olvastam és
                  hallottam boldog megkönnyebbüléssel - emberéletről van szó.</p>
               <p>Nos hát, a vonat elkanyarodott, bekapta egy alagút, s én ott maradtam a vízen,
                  mint egy fölöslegessé vált káposzta. Később egy ballagó parasztot láttam a
                  parton. Fáradt karomat megint fölemeltem.</p>
               <p>- Hová, hová? - kiáltotta a paraszt vidáman, borját nógatva.</p>
               <p>Pajzán evickélőnek nézett. Ahogy oldalra fordított fejjel rábámultam, valami
                  kemény tárgyba ütődött a halántékom. A telefonpózna volt. Valószínűleg velem
                  együtt legurult a parti halomból. Egy mozdulat, s az evickélő boronát magam alá
                  kényszerítettem. Tudnia kell, Papaverin úr, hogy sohasem ültem lovon, öcsém
                  segítségével egyszer felmásztam egy rosszindulatú szamárra, amely később egészen
                  váratlanul és mondhatnám, minden logikus ok nélkül, beleharapott a lábamba. A
                  nagy lomha oszlop is megvárta, amíg átadom magam a biztonság érzésének, aztán egy
                  alattomos szamár hirtelenségével fordult egyet a tengelye körül, s én bedőltem a
                  vízbe. Mire orromban és torkomban az agyagos víz csípős ízeivel újra
                  felbukkantam, a pózna hetykének látszó mozdulatokkal rugaszkodott tova nemtelen
                  csínyjenek színhelyéről. Utána vetettem magam, Papaverin úr. Ezúttal óvatos
                  voltam. Jól megkapaszkodva vártam, amíg meggyőződtem, hogy járművem semmi
                  alávalóságot nem forral ellenem. A folyó harsogva sodort bennünket, szó sem
                  lehetett arról, hogy partra ússzam. Sérült karom gyönge volt, a part fala magas,
                  alkalmatlan a kikötésre. Az ember átkozottul hajlamos arra a hitre, hogy ilyen
                  rendellenes kalandok csak robinzonokkal történhetnek meg. Ferdinánd nevű párizsi
                  ismerősöm azt tartja, hogy a lelkünk legalján, világos és szigorú tudatunk
                  ellenére mindig van bennünk egy kis vad és kezdetleges hit arra, hogy a mi
                  fejünkre nem eshetik tégla, velünk nem ütközhetik össze vonat, s a mi hajónk nem
                  merülhet el, mert mi mi vagyunk, valamilyen védett lények, akiknek biztonságáért
                  és az ilyen robinzoni kalandokkal szemben való immunitásunkért maga az élet
                  vállalt titkos szavatosságot. Hogy alapjában valamennyien robinzon-jelöltek
                  vagyunk, mondja Ferdinánd, rendkívüli vízbepottyanások és félelmetes hajótörések
                  még tartalékban levő hősei, akiket egy magasabb parancsnokság bármelyik
                  pillanatban a realitás síkjára vezényelhet, azt cethalak gyomrában talált
                  töltőtollak, hamis fogsorok és közönséges inggombok eléggé bizonyítják.</p>
               <p>Lábam és hátulsó részem fázott a hideg víztől. Sokat is nyeltem belőle, s nem
                  bizonyult éppen aqua destillatának. Utazótáskámat természetesen elvitte az ördög,
                  okmányaim és pénzem maradéka szinte felismerhetetlenségig elázott. Előttem talán
                  százméternyire bokrok és fák emelkedtek ki a folyó közepéből. A folyó sodra a
                  kifli alakú szigetnek irányított. Amikor a sziget csendes vizébe érve, lemásztam
                  a telefonpóznáról, egy apró öblöcskében megpillantottam a kalapomat, amely
                  fadarabok, ágak, zöldalmák habzó tömegében vidoran ugrándozott. Levetettem a
                  ruhámat, egy faágra akasztottam és végigdőltem dideregve a füvön, hogy
                  hajótörésem fáradalmait kipihenjem. A nap bőségesen öntött le melegével, ruhám
                  nedveit kiszikkasztotta, és engem, bágyadt hajótöröttet, álomba ringatott. Arra
                  ébredtem, hogy valami cserebogár hullott a homlokomra. Nyilván egy vadászó veréb
                  pottyantotta le. A folyó keskenyebb ága zöldellő nádast érintett. A másik ág
                  szélessége lehetett százhúsz méter is, és erőszakos, gyors vizeket tartalmazott.
                  Felszínén fenyegetően karikáztak az örvények. Ruháimat összegöngyölítettem, a
                  fejemre tettem, s elindultam, hogy átvágjak a keskenyebb folyóágon. Hamarosan
                  rájöttem, hogy úszási tudományomnak, amely különben is felette csekélynek és
                  értéktelennek bizonyult, sem sok hasznát vehetem. A folyó medre tele volt síkos
                  fatetemekkel, kinyúló ágakkal, amik száz veszedelmes nyársat alkottak. Lábammal
                  tapogatóztam tehát előre. Meglehetős biztonságban haladtam már, amikor egy
                  közelgő tüsszentés megzavarta biztonságérzetemet. A tüsszentést nem lehetett
                  elodázni, a nagy csattanás lerázta fejemről az egyik cipőt, amely nyomban el is
                  merült. Láttam már magam, amint mezítláb poroszkálok az úton, s a kutyák, a
                  demokráciának ezek a megrögzött ellenfelei, megvetően vetik utánam magukat, hogy
                  ádáz kaffogásukkal rendetlen külsőmre figyelmeztessék a falut. Tüsszentésem nem
                  akart alábbhagyni. Ha sokat tüsszent, a hűlés előjele, tegyen tehát orrába
                  Snuppe-vattát - hirdeti a Kék Golyóban egy bölcs tábla. Önöknél, az Egyszarvúban
                  is láttam egyet. Mindig komolytalannak találtam ezt a Snuppe-vattát. Micsoda
                  szó!</p>
               <p>Lábammal a cipő után tapogattam. Persze, a harisnya is benne volt. Meg a
                  harisnyakötő. Kalandjaimnak virgonc füzére úgy látszik, folytatódik - gondoltam.
                  Poroszkálhatok majd mezítláb az országúton. Kneip páter, aki - amint régi
                  füzetekben láttam - néhány évtized előtt a mezítláb járást feltalálta, nálam most
                  termékeny talajra talált volna.</p>
               <p>- Nos! Nos! - kiáltottam. Nem a cipő volt. Valami fadarab.</p>
               <p>A mennydörgését! - gondoltam. Tehát mezítláb maradok. De hogyan is képzelte az
                  öreg páter. Úgy látszik, kihagyta számításaiból, hogy a földön annyi a cipész,
                  mint tejúton a csillag, s az mind azon lesz, hogy a mezítláb járást
                  megakadályozza. A cipészek után a harisnyagyárosok is csatasorba állottak volna.
                  Nemkülönben a bőrgyárosok, tímárok, kaptafaüzemek, fonalkészítők, szurokgyártók,
                  dikicstermelők, enyvkészítők, kapocsipari vállalatok, faszegüzemek,
                  gumisarokcégek, marhatenyésztők és ezek hozzátartozói és a
                  tyúkszemtapasz-trösztök. Az élet ma bonyolult szerkezet rugóira mozog, mint a
                  céllövő bódé nyulai meg dobosai - mondja Ferdinánd. Bonyolult minden, Papaverin
                  úr, a fejlődés mindent összekavart, ahelyett, hogy egyszerűsített volna. A nagy
                  összefüggések korát éljük.</p>
               <p>Cipőm időközben megkerült, lábujjammal fogtam el, amint éppen szökni akart. Úgy
                  ömlött belőle a víz, mint bőségszaruból. Partot értem, de nem volt köszönet benne.
                  Lucskos és iszapos zsombék volt minden. Benn a zsombékban valami feltűrt nadrágú
                  halászember ácsorgott. Vissza kellett fordulnom a szigetre. A folyó másik partján
                  valami út porzott, s egy kettémetszett magas domb tetején egy furulyázó ember
                  lógatta a lábait. A domb lemetszett fele magas kavicsfalként szegélyezte a
                  partot. Átkiáltottam a furulyázó alaknak, de ügyet sem vetett a kiáltásomra. Zenei
                  törekvések hevítették. A tilinkó hangjához a maga gégéjéből is hozzáadott valami
                  zsíros dünnyögést.</p>
               <p>- Idefigyeljen, furulyás barátom - kiáltottam neki a karomat is ide-oda lengetve.
                  - Ehol ni, itt vagyok a csalitban.</p>
               <p>Tudja ön, Papaverin úr, mi az a csalit? Hát a pagony meg gugyor? Ami engem illet,
                  amint kiejtettem, rájöttem arra, hogy nem vagyok bizonyos az értelmében.
                  Körülnéztem. Vajon csalitnak hívják az ilyesmit? Talán helyesebb és biztosabb, ha
                  szigetet mondok.</p>
               <p>- Holla hopp, itt a szigeten. Ide nézzen!</p>
               <p>Az ember csak furulyázott. Vannak magánhangzók, állapítottam meg kiáltozás közben
                  - úgy látszik az emberi agyvelő a lélek legnagyobb felhevülése közben is gyűjti
                  megfigyeléseit -, amelyek a levegővel szemben tanúsított csökkent ellentállásuk
                  következtében nem jutnak át a túlsó partra. Olyan magánhangzókat kell
                  választanom, gondoltam, amelyek legyőzik a levegő ellenállását és nyílvesszőként
                  fúródnak át rajta. Legkipróbáltabb magánhangzó ilyen célra az ü betű.
                  Kirándulásaimon gyakran tapasztaltam.</p>
               <p>- Üde fügyeljen, ember! Üsse kő azt az ütődött furulyázást! Süket maga?</p>
               <p>Süket volt, Papaverin úr. Vidoran lógatta a lábát.</p>
               <p>- Megint ott vagy, komám, Döblec? - kiáltotta elnyújtott hangon. - Mit
                  csinyász?</p>
               <p>- Nem megint! - figyelmeztettem. - Ma délután érkeztem.</p>
               <p>Bozontos vigyorát is jól láttam.</p>
               <p>- No, csak vigyázz, komám, Döblec. Az írnok úr azt mondta, hogy megint berak a
                  gasztliba.</p>
               <p>Figyelmeztettem, hogy semmi Döblec, nem érdekel az írnok, és egy csónakra volna
                  szükségem. Azt hitte, hogy valami Rebi nevű némber felől érdeklődöm, és közölte
                  velem, hogy Rebi éppen a napokban érkezett haza.</p>
               <p>- Nem ismerem Rebit - ordítottam. - Egy csónakra volna szükségem.</p>
               <p>Lohadni kezdtek a reményeim.</p>
               <p>- Rebit mondja? - vigyorgott az ember, és belefújt egy sikamlósát a tilinkójába.
                  - Éccaka kimászott a spitál ablakán, s megszökött, hogy ne kelljen spitál-pénzt
                  fizetni. - Botját hirtelen fölemelte a fűből, és néhány bakalódó disznó közé
                  hajította. - Megint fajjátok egymást? Egyen meg a nyű...</p>
               <p>Eltűnt a domb mögött.</p>
               <p>- Párbeszéd egy sükettel - gondoltam magamban. - És mi az, hogy spitál-pénz? Népi
                  nyelv?</p>
               <p>A parti bokrok hézagai között sántító gebét láttam. Rossz lábaival kis felhőcskét
                  rúgott fel a porból. A hegy árnyékában kolomp zörgött. Újra kiáltozni kezdtem.
                  Később egy homokkal megrakott szekér csikorgott tova az úton. Kiáltoztam. Az utat
                  szegélyező bokrok és fák hézagában megjelent egy suhanc, csattogtatott egyet az
                  ostorával és nagyot kurjantott.</p>
               <p>- Visszajöttél, Döblec?</p>
               <p>Valami Döblec nevű csavargónak néztek. Átkozott szamarai!</p>
               <p>Egyszer észrevettem, hogy egy repülni tanuló verébfióka beleesik egy esőlevezető
                  csatornába. Hallottam koppanni, zörögni, segítségért csipogni és süllyedni, egyre
                  kétségbeesettebben süllyedni a föld alá a könyörtelen csőbe börtönözve. Csak
                  néhány milliméter bádogcső választotta el tőlem, és mégsem tudtam rajta
                  segíteni.</p>
               <p>Benne voltam hát én is a csőben. Hiába kiáltoztam, senki sem hallotta.
                  Beesteledett. Sérült karomat alig tudtam emelni, nem sok esélyem lett volna, ha
                  belevetem magam a vízbe, hogy úszva jussak a túlsó partra. A szigeten egy régi
                  kunyhó gyér maradványait láttam. Inkább csak pincefalai voltak meg, alja sűrű
                  mohával benőve. A magas fűben valami heverő faajtóban botlott meg a lábam. Ön
                  tudja, Papaverin úr, gyakran töltöttem kerékpár-kirándulásaimon a szabadban az
                  éjszakát. Kitapogattam a pinceszerű mélyedést. A moha kövéren és rugalmasan
                  borította benne a földet. Ha a faajtót magamra húzom takarónak, gondoltam, talán
                  még le is hunyhatom éjszakára a szememet. Odaát kutyák vonítottak, hamarosan
                  éjszaka lett. Befeküdtem a gödörbe. Holnap, gondoltam, rendbe jön a dolog.
                  Lehunytam a szememet. Cudarul elfáradtam, amíg Párizstól egészen eddig a gödörig
                  jutottam. Tudja, Papaverin úr, milyenek Párizsban az ágyak? Még a legszerényebb
                  szállókban is szélesek és vendégszeretők. Rugózatuk halk és tökéletes. Hol
                  vannak a mi szállodáink roskadozó vaságyai e kitűnő és elringató alkotmányok
                  mellett!</p>
               <p>Nos és a tápanyagok! Csupa vitamin, csupa erő és csupa költészet! Meg kell
                  jegyeznem, hogy a húsok kicsinyek és mellékesek, de annál zajosabbak a zöldneműek
                  és saláták. Látnia kéne a zöldnek ezt a tündöklő és változatos felvonulását! Ön,
                  Papaverin kollégám, fanyar lényéhez híven megveti a zöldséget, és öreg
                  szarvasmarhák hangját utánozza, ha a b-i Kispipában, a szomszédja tányérján
                  zöldféléket lát. Tudja, mit láttam egy reggel az egyik körúti gyalogjárón?
                  Teknősbékákat. A gazdájuk ott állott a fal mellett, s egyre kiáltozta: húsz frank
                  darabja! Csak húsz frank a levesnek való teknősbéka! A teknősbékák, mintha
                  értették volna, hogy forró vízbe akarják dugni őket, hogy levest kényszerítsenek
                  ki halálraítélt testükből, valamennyien az éjszakai pályaudvar felé kezdtek
                  ügetni. A járókelők átléptek rajtuk, gazdájuk meg egy hosszú hálóval mindegyre
                  visszahúzta őket. Meg kell vallanom, sohasem ennék teknősbékalevest.
                  Meggyőződésem, hogy boldogtalanságunknak egyik kútforrása rendkívüliségekre
                  törekvő étvágyunk. Ha mindenki beérné például paradicsomlevessel, a népek
                  történelme, azt hiszem, több paradicsomléről és kevesebb vérről számolna be. Ön
                  köhécsel, Papaverin úr! Micsoda képtelen zagyvaságokat szedett fel ez a Sebestyén
                  Párizsban! - fogja közölni majd sörétesujjú fogorvosunkkal. Aggódó fejcsóválásai
                  ellenére is kitartok ama gyanúm mellett, hogy sorsunk és a teknősbékaleves között
                  összefüggés van.</p>
               <p>Az összefüggések olykor pókháló-vékonyak, és az ön kötőhártya-gyulladásos szeme
                  sok mindenről nem szerzett még tudomást. De hagyjuk, Papaverin úr. Meg kell
                  vallanom, minden éles kritikám ellenére szívesen gondolok küszöbön álló
                  találkozásunkra. Van az Ön rossz modora és ecetes mókázása mögött valami, ami
                  elviselhetővé teszi kapcsolatunkat. Lényének kellemetlen nyíltsága. A nyílt
                  embereket neveletlenségük ellenére többre becsülöm, mint kellemes álarcú
                  felebarátaimat.</p>
               <p>De hadd fejezzem be hajótörésem kellemetlen történetét. Sohasem hittem a
                  csodákban és kalandokban, a képzeletnek ezekben a naplopó játékaiban. S most, íme
                  szabályos hajótöröttként ott kucorogtam egy szigeten, egy tréfás olló elvagdalta
                  mindama fonalakat, amelyek az emberi civilizációhoz és társadalomhoz kötöttek. Az
                  álom, amely napok óta ólálkodott körülöttem, hirtelen megrohant, s orromhoz nyomta
                  kloroformos kendőjét. Nagyot aludtam. Reggel arra ébredtem, hogy a túlsó parton
                  ruhát sulykol néhány falusi asszony. Combig feltűrt ruhában állottak a vízben.
                  Átkiáltottam hozzájuk, hogy nem tudnak-e valami járművet, amivel átkelhetnék a
                  túlsó partra. A sulykolás és terefere úgy elfoglalta őket, hogy hiábavalónak
                  bizonyult minden kiabálásom és integetésem. Úgy határoztam, hogy magam fogok
                  cselekedni. A telefonpózna, amely végével felfutott a homokos partra,
                  segítségemre volt tervem kivitelében. Nagy nekigyürkőzéssel sikerült egészen
                  partra vonszolnom. Gyújtókészülékemben érintetlen volt a benzin. A pózna alatt,
                  körülbelül a közepe táján kikapartam a földet, tüzet raktam a mélyedésbe, és két
                  óra múlva egy pózna helyett két, igaz rövidebb pózna volt a birtokomban. Az
                  ajtóban néhány rozsdás szöget láttam. Kivertem, aztán egy kövön egyenesre
                  kalapáltam őket, s az ajtót rászögeztem a két gömbölyű fatalpra. Azt hiszem,
                  tutajnak hívják az effajta vízi járműveket. Nem volt éppen tökéletes, de a
                  vízben, ahová hosszas tologatások után sikerült lenyomnom, jól megállta a helyét.
                  Egy fűzfáról letörtem egy meglehetősen hosszú és vastag ágat, és négy órai
                  megfeszített munka után sikerült a tolórúd segélyével vízre kelnem. Nem
                  részletezem átkelésem cikkcakkos történetét. A víz sodra ide-oda tologatott,
                  lökdösött, s el is bánt volna velem másodszor is, ha nem ugrándozom a tolórúddal
                  jobbra-balra, mint egy megvadult automata. Odafenn, a kavicsbánya tetején a kondás
                  nagyokat vihogott ugrándozásaimon. Nagyon elcsodálkozott, amikor a kikötésnél
                  látta, hogy nem vagyok azonos Döblec nevű csavargó ismerősével. Útbaigazított a
                  község felé, s a szívemre kötötte, hogy óvakodjam az írnoktól. Hát így zajlott le
                  hajótörésem ügye, Papaverin uram. De ne higgye, hogy ezzel végeztem is. Bár úgy
                  éreztem, hogy kalandszükségletem bőséges kielégítést nyert, akaratom ellenére
                  újabb bosszúságokba keveredtem. Könyvügynöknek néztek, aki kétkötetes
                  szentbeszédekkel csapta be Borjúmál hiszékeny olvasóközönségét. Azután, azt
                  sütötték ki rólam, hogy megugrott sikkasztó vagyok, aki elemeltem valami faraktár
                  pénzeszacskóját. Utóbb aztán a telefonpózna ügyét is megpiszkálták. Hol tettem
                  rá szert, s minő címen tulajdonítottam el? Most tehát várnom kell, amíg egyrészt
                  kiderül, hogy nem vagyok azonos a sikkasztó raktárnokkal, másrészt nem azért
                  vettem birtokba a telefonpóznát, hogy azt, mint idegen ingó dolgot jogtalanul
                  elsajátítsam. S ezért most itt ülök Borjúmál főkocsmájának úgynevezett
                  lugasában, kies kilátással a kétméternyire fekvő disznóólra, felháborodva
                  számolgatom kezemen a Borsán-féle fogadó bolháinak kerekded és rózsás csípéseit,
                  és nosztalgiával gondolok B-re, a Kék Golyóra, a piaci virágágyakra, kétpúpú
                  hegyünkre, Kempelnénél bérelt tiszta szobámra és a Kispipa piros abroszára,
                  amelyen oly üdítőleg és vitaminoktól terhesen párolog a spenót és a rakott
                  burgonya! S mindettől csak nyolcvan kilométer választ el, Papaverin úr,
                  légvonalban! Meg tudja érteni indulataimat és nosztalgiámat? Háromezer kilométert
                  tettem meg, s amikor már-már célnál vagyok, az orrom előtt leeresztik a sorompót!
                  Micsoda agyafúrt kalandregény! Micsoda szamárság! Én, aki oly elszánt híve vagyok
                  a rendnek, belebonyolódom a rendetlenségeknek ebbe az együgyű tömegébe.</p>
               <p>Kérem, beszéljen az öreg forradalmárral, és nyugtassa meg, hogy holnap, talán
                  ezzel a levéllel egyidejűleg, otthon leszek. Kempelnének is írtam, hogy készítse
                  elő a szobámat, s keresse elő a karvédő klottot, hogy holnap, ha elfoglalom
                  helyemet a Kék Golyó márványos pultja mögött, kéznél legyen.</p>
               <p>Nos, alaposan beesteledett, s a papíromnak is végére járok. Isten Önnel Papaverin
                  kollégám. Bízom a hallgatásában. A közeli viszontlátás kellemes reményében:</p>
               <p>Sebestyén Károly Jakab Hektor</p>
               <p> gyógyszerész</p>
               
            </div>
            <div type="chapter">
               <head>V</head>
               <p>A gyógyszerész méltatlankodva gyújtott rá kis angolpipájára. Kurta mozdulattal
                  elköszönt az írnoktól és kilépett az utcára. Harangoztak. Az írnok azzal
                  nyugtatta meg, hogy átírt már a szomszéd őrsre a raktárnok ügyében, sőt a
                  telefonoszlop tárgyában is fogalmazott egy megkeresést a borjúmáli
                  állomásfőnökséghez, de a fogalmazványt még le kell tisztázni. Átiratot
                  fogalmazni és letisztázni, amikor naponkint kétszer is beszél az állomásfőnökkel?
                  - csodálkozott a gyógyszerész. A kövér ember legyintett. Sebestyén nem ért hozzá!
                  A szabályokat be kell tartani. Vasárnap volt, az írnok lábán ragyogott a sárga
                  lábszárvédő. Két csupor vizet ivott meg egymás után. A bőre hullámzott, mint a
                  kenyértészta.</p>
               <p>A kapuban a gyógyszerész mérges kiáltást hallott. Visszafordult. Az írnok szelíd
                  mosollyal azt kérdezte tőle, hogy mi az az appendicitis.</p>
               <p>Egy begörbülő zsákutcában, amely a patakig lejtett, gyerekek nézték a harangozó
                  munkáját. A harangláb lenn volt, a templom alján a dombnak kapaszkodó cinterem
                  végén. A csalán fehér virága mindent elborított, felkapaszkodott a templom
                  támasztófalának repedésein, s már a tető alól integetett. A harangozó ügyes és
                  lágy mozdulatokkal végezte munkáját, játszott a kötelekkel, fölnézett olykor az
                  égre, és a pipáját szorongató gyógyszerészt is szemügyre vette.</p>
               <p>- Hányadik? - kérdezte Sebestyén.</p>
               <p>Csak második harangozás volt.</p>
               <p>Sütött a nap, belövellt a templom törött ablakán.</p>
               <p>Megfordult, és visszatért a lopótök alakú főutcára. Harmadnapja időzött
                  Borjúmálon, és a helyzete meglehetősen kuszán festett. A tanító reggel a
                  postamesternő udvarán arra kérte, hogy fejtené ki anarchizmusának alaptételeit,
                  mert amiként hallotta, Sebestyén szélsőséges tanok szolgálatában áll. Aztán valami
                  nyugalmazott százados is kiszólt egy kerítés mögül, s azt szerette volna tudni,
                  ért-e a gyógyszerész a sakkozáshoz, mert a fakukacok mindig sakkmatadorok voltak.
                  De ez hagyján, az éjszakája aztán valóságos pokol volt a nyomorúságos fogadóban.
                  Majd felfalták a bolhák, a feje fölött egy polcon egerek labdarúgóztak valami
                  papírgalacsinnal, aztán belevetették magukat a penészes csizmába, amely az ágy
                  alatt kókadt. S a zugocska ajtaja előtt <hi xml:id="OLE_LINK1">egy jó étvágyú
                     fehérnép</hi> ölelkezett szemérmetlen neszek kíséretében. A gyógyszerész gyufát
                  gyújtott és kinézett. Az ajtó mellett a földön szalmazsák feküdt, s a
                  gyufalángnál egy takaratlan tömött női comb ötlött a szemébe. Az ivóban meg
                  dongott a padló.</p>
               <p>- Fészkes fene! - káromkodott megborzongva álmatlan éjszakájának kellemetlen
                  élményeitől.</p>
               <p>A harangszóra Rebi is felkerekedett. Gyorsan szedegette lábait, patkányfejét
                  rosszindulatúan dugta ki fekete hárászkendőjéből, nem nézett sem jobbra, sem
                  balra, összefogta a kezeit, és bicegő veréb módjára ugrándozott a templom felé.
                  Senkinek sem köszönt, senkivel nem beszélt, de mindenkinek ismerte a titkát.
                  Ablakok alatt, tornácokon meghúzódva szokott lámpagyújtás után hallgatózni. Most
                  ájtatosan a torony gombját nézte.</p>
               <p>Simonék is elindultak, még jóval az első harangszó előtt, mert időbe telt, amíg az
                  erdő alól felérkeztek. Simonné lassan járt, dagadtak voltak a lábai, és csípője is
                  munkát adott járás közben mázsás súlyával. Simon elöl lépegetett, zsebre dugott
                  kézzel, fakó csizmában, amelyet megtörtek a ráncok. Rossz szemével az út porát
                  nézte, kócbajuszán gondok ültek és lehúzták. Állát megszabdalta a borotva, alvadt
                  vércseppek feketéllettek rajta. Fölpislogott a pipázó gyógyszerészre. A
                  tekintetében közöny, fáradtság tükröződött, ahogy emelgette csizmás lábát a
                  harangszó irányába, öt lépéssel hátrább a lánya jött: a <hi xml:id="OLE_LINK2"
                     >bőre neki is beteg és szomorú volt, nagy, hústömb anyja mellett kicsinek
                     látszott és száraznak, mint a venyige</hi>.</p>
               <p>Sebestyén ügyetlenül odabiccentett neki.</p>
               <p>Később Répafival, az ügyvéddel találkozott. Nádpálca volt a kezében, s ő is a
                  templom felé vette útját. Magasra gombolt papi mellényt viselt, igen régi
                  redingot-t, s az arca olyan volt, mint egy meddő, szögletes asszonynak. Nem a
                  templom érdekelte, a kamarással szeretett volna az istentisztelet megkezdése előtt
                  a cinteremben szót váltani az erdők dolgában. Néhány éleset köhögött és messzire
                  köpött. Bízott a kamarás együgyűségében és a maga ügyességében. Bár az ügyessége,
                  mi tagadás, kissé alábbhagyott az évek múlásával. <hi xml:id="OLE_LINK3">Azelőtt
                     huszonnégy óra sem kellett, és legmakacsabb ellenfelének is leharapta a fejét.
                     Most kínozza a gyomra, görcs rángatja a lábát, agya kevesebb vért kap, fogsora
                     is könnyen kijár, nem tud már olyan remekül harapni</hi>. De az erdőt ki kell
                  venni a kamarás kezéből. Ha nem megy, éheznie kell. Éheznie, mint egy rongy,
                  iszákos favágónak! Dr. Répafinak nincs betevő falatja, áruba bocsáthatja a
                  kertjét, a házát! Ő, aki egykor ifjúsági vezér volt, lapot szerkesztett,
                  párbajozott és színésznőt tartott szeretőnek!</p>
               <p>- Jó napot - üdvözölte Sebestyén barátságosan.</p>
               <p>- Ön kicsoda? - kapta fel a fejét Répafi.</p>
               <p>- No persze, nem ismerhet meg - hajolt meg a gyógyszerész - legutóbb egy pince
                  ablakán át beszélgettünk.</p>
               <p>Répafi előkotort egy kerek üveget a zsebéből s a szemgödrébe szorította. Megnézte
                  a gyógyszerészt, suhintott egyet nádpálcájával és folytatta útját a templom
                  felé.</p>
               <p>A lopótök alkoholos csatornáján kurta lábaival éppen Péterfi készült átlépni. A
                  patakocska szélesebb volt, mint hétköznap, nadrágszára beleért a vízbe. Kockás
                  nyakkendő volt rajta és fekete keménykalap. A templomba készült ő is, de a
                  prédikáción túl nem maradhatott, mert az autóbusszal át akart menni a harmadik
                  községbe, leánynézőbe. Neki is volt már egy kis pénzecskéje - igaz, egy kis
                  szívbaja is -, s úgy gondolta, nem árt, ha menyecske kerül a házhoz, kis tőkével,
                  aki felfejleszthetné, s nagyobbvonalúvá tehetné a szilvaízüzletet, s
                  délutánonkint, míg ő pihen egy keveset, beállhatna helyette a pult mögé.
                  Megfordult, hogy szemügyre vegye kis házának homlokzatát. Nagyobb kirakatot
                  csinálhatna, a tetőről leszedhetné a zsindelyt, és kétezer cserepet hozhatna,
                  részletfizetésre. Nyakkendőjét, amely az öltözködés hevében kidugta szárát a
                  mellénye alól, visszaigazította helyére, és lomha, idő előtt elfáradt lábaival,
                  izzadva igyekezett utolérni Répafi ügyvédet, hogy adófellebbezése iránt
                  érdeklődjék.</p>
               <p>Nem messze az iskolától, a gyalogjárónak hagyott keskeny és letaposott ösvény
                  közepén eperfa állott. Az eperfa a Mátéék tulajdona volt. Máté és a felesége
                  három év után márciusban kerültek haza. Városban voltak, Máté szállodai szolga,
                  az asszony ugyanott vasalt, takarította a kilincseket, réztárgyakat, szobákat.
                  Amíg oda voltak, a vakolatlan, ablaktalan ház ablakrését, ajtaját bedeszkázták,
                  istállóját beszögezték. A szomszédok vigyáztak rá, félszemmel, inkább egymást
                  ügyelve. Három év után együtt volt a pénz, hazajöttek, téglát, meszet hozattak,
                  felrakták az ablakokat, befejezték a házat, s egy négyholdnyi legelőrészt vettek
                  a kamarástól az erdő alján. Máté nagydarab legény volt, féloldalas, ha járt. A
                  tehénen legelt a szemük, amelyet tegnap hoztak a vásárból. Kávészínű svájci tehén
                  volt. Az asszony vizet adott neki. A nagy, feszes hasú állat egykedvűen
                  leffentette a kútvizet. Borravalóból lett ez a tehén, ami garasonként hullott a
                  kettőjük markába. Külön cserépperselybe is tették, s tehénpénznek nevezték. Most
                  ott volt a tehén és leffentette szomjasan a vizet. Mátéék boldogan nézték.
                  Kilencszázharminc hétköznapot és százötven vasárnapot robotoltak megszakítás
                  nélkül. Máté szaladt a kofferekkel, kefélte a cipőket és táncolt a padlón, talpa
                  alatt fényesítő kefével, és csípőre rakott kézzel, mint egy lokálbeli fehérnép.
                  Szégyellte is magát érte, ha a folyosóról valaki megpillantotta. Most sütött a
                  nap rájuk, a kertben, a fekete földön úgy nőtt félénken a saláta, mint valami
                  gyöngéd, zöld szalagcsokor, amit a templomba menő lányok az övükre varrtak.
                  Mátéék nem mentek a templomba. Megitatták a tehenet, aztán Máté meszes nadrágban
                  odaállt, hogy rendbe szedje a boronát. Sebestyén elhaladt a telkük előtt.</p>
               <p>- Gyönyörű tehén - szólott be az alacsony kerítésen elismerően. - Festeni se
                  lehetne szebbet.</p>
               <p>- Köszönjük - bólintott az asszony.</p>
               <p>Máté csak nézett s várta, hogy mit tesz az asszony. A felesége mosolygott, hát ő
                  is elengedte a száját.</p>
               <p>Két házzal odább a százados szólott ki a farácsos kerítésen.</p>
               <p>- Heh, patikus komám! Megállást vezénylek!</p>
               <p>Merev, tábetikus léptekkel közeledett. Kis, idejétmúlt szőrlegyecskét viselt az
                  ajka alatt. A kezében valami fiatal palántát tartott.</p>
               <p>- Egy kérdést, állítólagos pathikus komám, hegy kérdést! Mi ez?</p>
               <p>A palántát odadugta a Sebestyén orra alá. Rebarbara volt. Sebestyén csodálkozva
                  látta, hogy feleletének milyen dinamikus volt a hatása. Rebarbara! Nagyszerű!
                  Telitalálat! Mindjárt gondolta. Vagy legalábbis aproximative!</p>
               <p>Harsogó, szaggatott lármájából és lihegő szavaiból Sebestyén csak nagy nehezen
                  vette ki, hogy ezek az ünnepies, az elismerés, a polgári jogokkal való felruházás
                  pillanatai. Hogy tehát Sebestyén nem holmi tolvaj fakukac, hanem valóságos
                  gyógyszerész! Hát ez más! Veszettül más! Alle Achtung!</p>
               <p>- Érti, pathikus komám, allé Achtung! Tiszteletem! Az írnoknak gőze sincs a
                  dologról. És a körállatorvosné...</p>
               <p>Hosszú mutatóujját sebesen a szőrlegyecskéhez illesztette. Pszt. Bízhatik a
                  gyógyszerész lovagias diszkréciójában? Rendben. Nos. Nos. A körállatorvosné, lásd
                  Kurkainé, alias Kurkászné közismert nyelvművésznő! Igen, nyelvművésznő! -
                  ismételte meg, és önérzetes várakozással nézett a gyógyszerészre. - Bin ich
                  verstanden, Herr Apothekersgehilfe? Tud németül, nem? Nohát. Azt mondtam:
                  nyelvművésznő!</p>
               <p>Igen büszke volt erre a meghatározásra, s elvárta, hogy Sebestyén legalább egy
                  mosollyal jelezze elismerését. A gyógyszerész kissé elbutulva igazgatta
                  szemüvegét a heves kartácstűzben. A százados nem adott pihenőt neki: valamennyi
                  régi s rozoga kartácsát eltüzelte; derékszögben felfelé ragasztott, fekete
                  bajsza megremegett, ötletei és szavai összefüggéstelenül pukkantak, olykor minden
                  kitapintható ok nélkül győzelmes hahotába kezdett, de hirtelen abba is hagyta és
                  szigorúan szemügyre vette a gyógyszerészt.</p>
               <p>- Semmit se törődjék a szemétdombbal! Kurkászné? Seprűlovarnő! Jawohl:
                  boszorkánynő! Ihre Hexzellenz! És Almirás barátunk? Csizma. Egy pár csizma. Sohase
                  ült lovon. Woführ also diese csizmák? Tudja, pathikus komám, milyen tereplovas
                  voltam én? Beugrottam egyszer egy kávéházba! Azok az újságbabrálók, diese
                  Schweinskerle telefirkantották sajtpapírjukat! Ah szép idők! S a nők! Die zsoli
                  Dámen!</p>
               <p>A kutyamosója csak úgy ölben hozta a sok levelet, Egyszer beütött a repedés. (A
                  gyógyszerész megnyomta szemüvegét: minő repedés? - akarta kérdezni, de a százados
                  már messze ügetett, s valami ravaruskai áttörésről hajított el néhány durranó
                  kézigránátot. Majd hirtelen megállott és Sebestyénre bámult.)</p>
               <p>- Talán nem hallott még a ravaruskai áttörésről? - kérdezte rosszallólag, két
                  ujjával merőlegesen fölfelé állítva bajuszát.</p>
               <p>- Nem, kérem. Mit törtek ott át?</p>
               <p>- Törtek? Gelungen! - Ő, ő, a százados saját személyűleg törte át. Ez a szerény
                  polgári ruhás egyén itt. Ez törte át. És mit tört át?</p>
               <p>Hátul egy falusi suhanc virággumókat rakosgatott egy padra. A százados anélkül,
                  hogy hátrafordult volna, rákiáltott. Jani, mit tört ő át tizennégyben? A suhanc
                  vigyorgott. - A frontot - felelte engedelmesen. A százados bólintott. Voilá. Egy
                  zászlóaljjal! Közismert haditény. Úgy benyomta a muszkákat, mint egy
                  keménykalapot. A keménykalap régi és kipróbált hasonlata volt, még háborúban
                  olvasta egyszer valahol. Hahotázni kezdett, de rögtön abba is hagyta. Egyrészt,
                  mert levált fogsorának tapasztógumija a szájpadlásáról, másrészt, mert Sebestyén
                  nem követte. Megigazította a bajuszát. A festett szőrderékszög úgy hatott, mintha
                  egy gyerek mázolta volna egy kerítésre valami ügyetlen katonaarc eltúlzott
                  díszéül. Intett Sebestyénnek, hogy várjon rá. Aztán kilépett a kapun. Megfogta a
                  gyógyszerész vállát.</p>
               <p>- Akarja látni, hogyan történt?</p>
               <p>Sebestyén bólintott. Mindig érdekelték a döntő fordulatok, a háború hőseire
                  elismerése őszinte mozdulattal rakta rá a babérkoszorút. A bátorsággal párosult
                  hadvezéri tudás először a termopülei szoros védelménél lobbantotta lángra
                  bámulatát. A Napóleon tudása is megrendítette. Szívesen meghallgatta hát a
                  századost, s hallgatásába sok tisztelet vegyült. A százados botjával hosszú
                  vonalat rajzolt az utca vastag porába. Azt mondta, ez a felvonuló orosz hadosztály
                  tűzvonala. Erre merőlegesen néhány újabb vonalat rajzolt. Ezek a zászlóalj
                  biztosított menetben előnyomuló egységei voltak. Oldalt egy üteg tüzérség
                  lopakodott fel a hegyoldalra. Ő kiadta a parancsot a harci alakulat felvételére.
                  Magához vette a telefonistákat. Egy lovas járőrt oldalra küldött. Amoda.</p>
               <p>- Érti, pathikus komám?</p>
               <p>- Érdekes - bólintott a gyógyszerész figyelve az ügyes felvonulást és a százados
                  izgalmas parancsait. Nem volt még háborúban, tudni szerette volna, hol állottak
                  az egészségügyi osztagok és gyógyszerészek.</p>
               <p>A százados, aki éppen telefonáltatott az ütegparancsnoknak, hogy nyissa meg a
                  tüzet, megdöbbenve eresztette le a botját.</p>
               <p>- A gyógyszerészek?</p>
               <p>Hol lettek volna? A kutya hátuljában, felelte elvörösödve. Minek kellenek oda
                  gyógyszerészek! De hát nem bánja, tette hozzá megenyhülve, a maga részéről
                  szívesen engedélyez egy egészségügyi málhásosztagot, de csak ötszáz lépésnyire a
                  tűzvonaltól. Néhány megvető vonalat húzott bele a porba, hogy aztán kiadja a
                  parancsot az általános támadásra; de ahogy fölemelte botját, egy kecskenyáj
                  hatolt be a tűzvonalba, s mire végigvonultak az úton, eltűntek az ütegek, eltűnt a
                  százados zászlóalja, csak szemérmetlen fekete golyócskák pontozták a feltúrt
                  hadszínteret. S ez nem volt minden, közben a házvezetőnője is visszafordult a
                  templomból, hogy a zárban felejtett éléskamra kulcsát magához vegye. Meglátta az
                  utcán a malacokat, amik a magyarázataiba elmerült százados háta mögött
                  somfordáltak ki a nyitva maradt kapun. Rászólt a századosra, hogy jobban
                  vigyázhatott volna. A százados két ujjával merőlegesen fölfelé irányította
                  bajuszát, zavartan köhécselt, bocsánatot kért a gyógyszerésztől, és elindult, hogy
                  a malacokat visszavezényelje az udvarra.</p>
               <p>- A szakácsném - magyarázta röptében és letompított hangon Sebestyénnek. - Öreg
                  szuka, azt hiszem, holnap kidobom.</p>
               <p>Aztán emelt egyet a botján, és egy költőit sóhajtott. Ah, a régi női kellemek. A
                  zsoli fehércselédek, die so nett und geistreich gewesen!</p>
               <p>A szegényes varrólánykák és vidéki pincérlányok nagyot nőttek az emlékezete
                  falán, mint távoli törpék árnyai. Behessegette a malacokat, és értésére adta a
                  gyógyszerésznek, hogy a nők most sem hagyják nyugton, szagolják rajta a kitűnő
                  orvvadász régi, s mesteri találatait. Ő hagyja, hogy szaglásszanak. Nemrég,
                  pontosan szólva tavaly, augusztus második felében egy kis csibe belekötött a
                  borjúmáli állomáson. Holla, micsoda kis tünemény volt! De csitt, ezek titkok.
                  Bizony, tette hozzá és megnyálazott egy cigarettát. Aztán két ujjával
                  fölegyenesítette bajuszának két szárát, jelezni óhajtván, hogy a dolog őt sem
                  hagyta hidegen. A krumpli is megérzi a ládában, ha megjött a tavasz.</p>
               <p>A házból a gazdasszony valami értelmetlen nevet kiáltott. A százados intett, s
                  tábetikus léptekkel befordult a kapun. Ott benn rákiáltott a malacokra.</p>
               <p>- Büdös csitrik, rúgok a pofátokba!</p>
               <p>A körorvosné sietve közeledett. A gepidasisak volt a fején, rop-rop, csikorgott a
                  cipője, szeme haraggal mustrálta a gyógyszerészt. Pedig ő is templomba
                  igyekezett. Serdületlen cseléd követte, de nem tudott lépést tartani asszonyával,
                  nagyokat szökött utána, mint egy zöldbéka. A kisebbik lányára gondolt, aki
                  internátusban volt, s még “legalább” három darab női nadrágot kért, azzal a
                  megokolással, hogy a többi leánynak is annyi van. De most, hogy meglátta a
                  gyógyszerészt a főutcán lábatlankodni, a szentbeszédek jutottak eszébe, s
                  felböfögött belőle régi keserűségének gyomorsava. Két kötet szentbeszéd, s hozzá
                  ők még nem is katolikusok! Megvetően fordította félre a fejét, amikor Sebestyén
                  előtt elhaladt. Ugyanakkor arra gondolt, hogy templom után majd szóba ereszkedik
                  Simonnéval - látta őket elhaladni a kapu előtt, ezért is határozta el, hogy ő is
                  elmegy a templomba - s kiveszi az asszonyból a titkot. Ki is ejthette meg azt a
                  seborsa-sesava teremtést - ezen töprengett tegnap óta. Községbeli legény nem
                  ólálkodott körülötte, a rossz szemű veres Simon nem tűrt kant a kapu előtt. Kivel
                  adta össze magát? Attól is tartott, hogy kitudódik az az ügyetlenség a
                  vizsgálószékkel. Keserűen lélegzett. Almirásban keresett vigasztalást. Nem mintha
                  a tervet gyönyörűnek találta volna. De ha zápor nincs, a csepegés is ér
                  valamit.</p>
               <p>Meggyorsította a lépteit. Már régen elharangozták a harmadikat.</p>
               <p>Sebestyén kiverte kis angolpipáját és hirtelen azt kérdezte magától:</p>
               <p>- Mi lenne, ha addig kimennék lakni a szigetre?</p>
               <p>Az erdős hegyoldal, amely leereszkedett a folyóig, üdén mosolygott rá a májusi
                  napsütésben. Kerékpár-kirándulásain megszokta a szabadban töltött éjszakákat.
                  Megszabadul a fogadó vad, tömegben garázdálkodó bolháitól, a szállás költségeit
                  is megtakaríthatja. Az írnok azzal biztatta, hogy még két nap is eltelhetik, amíg
                  a szomszéd őrsről megérkezik a válasz. Borzadva gondolt a fogadóban töltött
                  zűrzavaros éjszakára. Csak egy pokrócot kéne szereznie valahonnan, s a szigeten
                  tűrhető éjszakai szállást rendezhetne be magának. Eszébe jutott, hogy reggel
                  horgot is vásárolhatna a Péterfi boltjában. A horgászatot kellemes sportnak
                  találta. Az ember a zöldben üldögél, szippantja a jó levegőt, élvezi a táj nemes
                  vonalait s színfoltjait, és közben horgára akad a reggeli.</p>
               <p>Felderülve igazította meg szemüvegét és elindult a tanító lakása felé.</p>
               <p>*</p>
               <p>A tanító a fiatal gazzal benőtt kert egyik almafája alatt állott és hangosan
                  deklamált. A dadogása sok keserűségének volt a forrása. Az iskolában, s ha
                  egyszerű emberekkel érintkezett, nemigen fenyegette a veszély, hogy belelép a
                  folyamatos beszéd valamelyik alattomosan leselkedő kátyújába. De mihelyt maga
                  fölött álló emberekkel került össze, elég volt a gondolata is annak, hogy
                  elakadhat a nyelve, s máris működésbe léptek idegdúcában a gátló erők, s a
                  bonyolult fékrendszer egyszerre lecsapott rá. Nyelve a fogsorához tapadt, pillái
                  vergődtek, orrlikai a hasztalan küzdelemtől széttágultak és nyakizmai
                  megmerevedtek. Megesett, hogy abba kellett hagynia mondatát, és le kellett tennie
                  arról, hogy folytassa. Nem akarta dadogásával hallgatóját gyötörni, inkább
                  eltávozott, s csak másnap fejezte be mondatát. A kert patak felé néző oldalán
                  hangos és szenvedélyes szónoklatokkal próbálta legyőzni engedetlen nyelvét és
                  idegeit. Máskor kivitte hegedűjét az almafa alá, és a körorvos lányára gondolva,
                  néhány érzésekkel teljes tangódalt játszott. <hi xml:id="OLE_LINK4">A felesége
                     nyolc hónapi házasság után, gyönge fizetésére utalva, elhagyta. A körorvosné
                     szerint megszökött egy gépésszel, aki a szövetkezet cséplőgépét
                     javította.</hi>
               </p>
               <p>A szalmafedelű ház udvara tyúktrágyával volt teljes. A lompos kertben csigák
                  százai lebzseltek a pöszmétebokrok alján, s kúsztak a fák korhadó törzsein. A
                  tanító behunyt szemmel deklamált az almafa alatt. Fekete haja a homlokára
                  hullott. Fiatal gyík lihegett az ágak között befurakodó napnyaláb fényében. A
                  tanító arról szavalt, hogy a dolgok így nem csünghetnek tovább; a kizsarolt földön
                  hitvány és rosszindulatú gaz üti fel a fejét, s ezt jó lesz, ha a föld gondtalan
                  gazdái, mármint a nagydarab földek gazdái, emlékezetükbe vésik. A kizsarolt föld -
                  olvasta szenvedélyes hangon az említett gondtalanok fejére -, a kizsarolt föld,
                  amelynek elszedték a sóit, elszívták a nedveit és felfalták a hozamát, anélkül,
                  hogy újat adtak volna helyette cserébe, egy nap megmakacsolja magát. Makacs lesz
                  és követel. S akkor nem lehet majd kitérni előle.</p>
               <p>- Osztom, preceptor uram! - kiáltotta a gyógyszerész. - Jó napot kívánok. Csak
                  folytassa.</p>
               <p>A tanító elvörösödött. Megakadt, nyelve a szájpadlásához ragadt. Szempillái
                  kínosan repdestek.</p>
               <p>- Tudom - nyugtatta meg barátságosan a gyógyszerész -, tudom magiszter uram. A
                  régi görög szónokok mintájára. Vagy rómaiak voltak? Mindegy. Meg kell mondanom,
                  hogy a trágyaszükségletről egészen folyékonyan beszélt, sőt meggyőzően.
                  Különben egy pokrócot szeretnék kölcsönkérni.</p>
               <p>A tanító zavartan betessékelte az udvarra. Mi tagadás, dadogása sok csüggedt
                  percet okoz neki. A községben a szemébe mosolyognak. Pedig az ő érdekükben emeli
                  fel szavát, rajtuk szeretne segíteni. Mert rongyosak és elnyűttek, bűnösen
                  lomhák, miként vétkesen közömbösek azok, akik tradíciók súlyával ráfekszenek, és
                  lélegzeni is alig hagyják.</p>
               <p>Egy kis szobát bérelt a gyöngülő házban. Viskó volt inkább, fakó zsúppal fedve,
                  amiben verebek ütöttek tanyát. Az alacsony eresz alól kinyúló keresztgerendán
                  gyújtoványfű emelte fel a fejét. A fa korhadó pöszlékébe eresztette bele
                  gyökereit. A tanító félszegen és pirulva vezette be a szobába. A szeme értelmesen
                  és hirtelen rajongásokra készen sütött rá a gyógyszerészre.</p>
               <p>- Ne nézzen, kérem, körül - mondta és újra elvörösödött. - Itt minden nagyon
                  szegényes.</p>
               <p>- És rendetlen - mosolygott Sebestyén egy füzetre pillantva, amelyen különös
                  feliratot látott. “Cudar emberek listája.” - Úgy - mutatott a füzetre -,
                  belepillanthatok?</p>
               <p>Felnyitotta a füzetet. Az első oldalon ezt a bejegyzést találta:</p>
               <p>“Márta kisasszony. Foglalkozására nézve házvezetőnő, és a kamarás őméltósága
                  köztiszteletben álló ágyasa. Egyesek szerint nem ad kosarat azoknak a férfi
                  vendégeknek sem, akik megfordulnak a kamarás házában, s éjfélkor kedvük szottyan
                  kocogtatni a kisasszony ajtaján”.</p>
               <p>Sebestyén megütődve nyomott egyet a szemüvegén. Hogyan? Hetéra? Lehetséges volna?
                  Milyen elszomorító! Kár, nagy kár ezért a nőért. A házvezetőnőket nagy és lomha
                  hasú nőknek képzelte el, kulcscsomóval a csípőjükön. Olykor hagymaszagot
                  árasztottak, és lopott pénzt tartottak a takarékban.</p>
               <p>Érdeklődéssel nézett a tanítóra, aki egy kicsi lábost igyekezett valami
                  szakadozott kartonfüggöny mögé rejteni.</p>
               <p>- Kár érte - csóválta a fejét. - Értelmesnek látszik. Mi öröme lehet egy ilyen
                  általános szajháskodásban - tette hozzá gondolatban a kérdést. A tanító vállat
                  vont. Értelmes, de szíve legalsó csücskéig romlott. Nem érdemes beszélni róla.</p>
               <p>- Boldog vagyok, Sebestyén úr, hogy eljött hozzám - mondotta. - Ön nemrég még a
                  Bastille-tér köveit taposta...</p>
               <p>A gyógyszerész figyelmeztette, hogy a Bastille-teret már régen kiaszfaltozták, és
                  megemlítette, hogy valami műről szerzett értesülést. Péterfitől hallotta, hogy a
                  tanító valami művön dolgozik.</p>
               <p>A tanító az ágyra mutatott. A mű egy része ott volt a takarón, elszórva. S egy
                  karcsú ládán bámulatosan ócska írógép gubbasztott. Nemrég vette, közölte a tanító
                  némi büszkeséggel. Két hét előtt hozta haza. A községben azt kérdik, mit akar
                  vele. Minek egy tanítónak írógép, mit kopácsol rajta éjszakánkint?</p>
               <p>- Nehéz, kérem - legyintett mosolyogva -, nem néznek jó szemmel. Fel is
                  jelentettek már. Azt hiszik, valami pokolgép, amiből majd kártékony igék fognak
                  robbanni...</p>
               <p>Nevetve takarta le az írógépet. Egy kicsit akadozik, jegyezte meg, de tűrhetően
                  ír. Aztán megkérdezte a gyógyszerésztől, hogy nem akar-e egy kis aludttejet? És
                  nem érzi-e magát kényelmetlenül a fogadóban? Örömest osztaná meg szobáját. Ketten
                  is elférnek benne.</p>
               <p>Sebestyén vidáman köszönte meg a barátságos ajánlatot. Belemelegedett már abba a
                  gondolatba, hogy a szigeten fogja tölteni az éjszakát. Szomjazott a jó levegőre,
                  a békák hangulatos bölcsődalára; a csillagok fényére gondolt. Délután, ha
                  felmelegszik a víz, meg is fürdik, gyakorlott turista, nemegyszer töltötte már
                  pokrócba csavarodva az éjszakát, szabad levegőn. A tanító megkérdezte tőle,
                  biztos-e abban, hogy csak egy-két napról van szó. Jól tudta, hogy az írnok nem
                  szerette a gyors postamunkát, s nem volt bizonyos, hogy a szóban forgó átiratokat
                  már el is küldte.</p>
               <p>A körorvos lánya nyitott be kopogtatás nélkül a szobába. A hangjukat hallotta, s
                  azt hitte, valami érdekes probléma fölött vitáznak.</p>
               <p>Leült az ágy szélére, ölébe tette a kezét és rájuk nézett. A pillantása hosszú
                  volt, mint a pillája, mint az ujja és a lába. Sütött a szeme, mintha harminckilenc
                  fokos volna a láza. A szemei alatt szeplők rakódtak le, ajka vastag és mindig
                  forró volt. Volt valami tompa drámaiság benne, elkeveredve egy kis lappangó
                  tuberkulózissal.</p>
               <p>- Magától bocsánatot kell kérnem - mondta Sebestyénhez fordulva. - Az anyám néha
                  nagyon is elveti a sulykot.</p>
               <p>Nagyot lélegzett, legyintett a cigarettájával és tüzet kért.</p>
               <p>- Miről beszéltek? - fordult a tanítóhoz. - A föld, nemde? A falu...</p>
               <p>- Persze, vissza kell térnünk a földhöz. - Sebestyénhez fordult. - Jó fiú -
                  magyarázta -, hűséges lélek, és szörnyen becsületesen gondolja a dolgokat. Én
                  utálom a falut. Túlságosan is utálom ahhoz, hogy érdekelnének az elméletei.</p>
               <p>A tanító szeme nyugtalanul és forrón nyelte a kissé ködszerű lényt. Néhányszor
                  lehunyta szemét, fuldokolt a lenyelt gyönyöröktől, amelyekben gyöngyvirágtól a
                  keserű epéig minden volt. Tudott az Almirás esti látogatásáról, arról is, hogy a
                  lány nem utasította vissza ezt a közeledést. Kis szúrások járták át a mellkasát,
                  mintha erős szódavizet ivott volna. Szerette volna a lány hosszú barna ujját az
                  ajkához szorítani, és sokáig, a fájdalomig megfürdeni hideg tekintetében. De az
                  igazát, a maga keserű és dacos elméleteit a lánynál is jobban szerette. A föld
                  langyos lehelete vad, szerelmes virágokat fakasztott benne, a pipacs lángoló
                  virágját, és a bogáncs kopár töviseit. Elszakadt a várostól, amely
                  szemérmetlenül átadta magát egy olyan kultúra megteremtésének, amelyből a falu
                  semmi hasznot sem húzhatott. Szétváltak az utak, és megnőttek a keserűségek.
                  Nagyot lélegzett és megrázta a fejét. Az emberek az örömöt keresik, mondotta, és
                  elfordulnak a földtől. Pedig a föld sok mindenre megtanít, és bőségesen osztja az
                  örömöket is. Igazi, belső tisztuláshoz talán ez a természetes élet fog elvezetni,
                  amely a folyók mentén, fák alatt, barázdák között folyik...</p>
               <p>A gyógyszerész kitekintett az ablakon. Ebben igaza lehet - gondolta. Belülről
                  meglehetősen piszkosak vagyunk, belső tisztulásnak kell jönnie. De hogyan?
                  Hogyan fogunk megtisztulni? Valami hajtó kimossa belőlünk a városi mételyt? -
                  kérdezte mulatozva. Sok könyvszagú dolgot beszélnek mostanában össze ezekről a
                  kérdésekről. Mintha a falunak égetőbb problémái volnának, mint egy városi
                  polgárnak, s mintha a vidéki lélek más füttyszóra táncolna, mint a városi. Nem sok
                  különbség van közöttünk - gondolta. Hallgatta a lány és a tanító vitáját. A falu
                  bajaiból igazán csak a szeszélyes időjárást, a skorbutot és a búza alacsony árát
                  ismerte. Tisztátlansága, kártékony babonái és kezdetlegessége nem sok lelkesedést
                  váltottak ki belőle.</p>
               <p>Künn, a gyepes udvaron, papsajt és mályva között vadászatra indult egy apró csibe.
                  Anyja, egy kicsi, nevetségesen kicsi növésű tyúk, talpig feketében aggódva
                  követte. Gyászosan járkáltak ketten az elhanyagolt udvaron, nem ismerve a nagy
                  család örömeit, s a giliszták okozta torzsalkodások édes izgalmait. Az apró özvegy
                  valami tavalyi pelyvában kezdett kapirgálni, aztán akkorát rúgott rajta, hogy a
                  csibét nyomtalanul elborította vele.</p>
               <p>A tanító a statisztika bőségszarujából egy csomó számot borított ki, amire a lány
                  viszont azt jegyezte meg, hogy a tanító szociológiai törekvése körülbelül abban
                  merül ki, hogy komor mennykőként bele szeretne ütni a kamarás házába. Mosolyogva
                  nézte a cigarettáját, és ügyet sem vetett a tanító elsápadó arcára.</p>
               <p>Sebestyén elálmosodva hallgatta őket. A tanító szenvedélyesen és szomorúan
                  beszélt. Ahogy férfias hangját hallgatta, egy cselekvő, szívós erejű férfit látott
                  maga előtt, aki semmiben sem hasonlított a dadogó, megverten kereket oldó
                  tanítóhoz. Őt is nemegyszer elfogta a férfias alkotások vágya. Különösen komoly
                  könyvek olvasásakor. De ahogy a könyvet letéve, nagy gondolatok kitalálására
                  felajzottan körülnézett magában, lendülő sasok helyett alacsonyan röpködő
                  verebeket látott. A zene hallatára is felszállottak a gondolatai. A zenét
                  egyébként, elillanásáért, fájdalmas művészetnek tartotta. Semmiféle hangszerhez
                  nem értett, de ha zenét hallgatott, dallamos, pompás gondolatok szállottak fel
                  benne, s ez olyan volt, mintha ő maga is kifogástalanul értett volna a
                  hangszerekhez. Ferdinánd egy ízben figyelmeztette, hogy a művészet a legnagyobb
                  tökfilkót is abba a tévedésbe ejti, hogy semmi akadálya annak, hogy ő is alkosson
                  valami művészit. A művészet okozta remek gondolatok hasonlítanak, mondotta, annak
                  a pléhedénynek a zörgéséhez, amelyet egy nagy hegedűművész játéka rezegtet meg.
                  Ilyen pléhedények vagyunk: azt hisszük, hogy ostoba zörgésünk maga is szárnyaló
                  művészet...</p>
               <p>Elbágyadtak a pillái és hunyorogni kezdett. Az ablak alatt egy cserépfazékban mély
                  hangon kezdett döngeni egy darázs.</p>
               <p>- Kitűnő akusztikája van ennek a fazéknak - jegyezte meg felriadva.</p>
               <p>A tanító, aki éppen egy heves mondatba kezdett bele, hirtelen elakadt. Szempillái
                  kínlódva rebbentek. A gyógyszerész sajnálkozva rohant a segítségére.</p>
               <p>- Igen, preceptor uram, önnek tökéletesen igaza van... Mindenesetre gondolkozni
                  fogok még a dolgok felett.</p>
               <p>A Kurkai lány érdeklődve nézett rá.</p>
               <p>- Megy már? - kérdezte. A hangjában sajnálkozás volt. Szürke és haszontalan
                  dolgokról vitáztak, és elmúlt az alkalom, hogy Párizsról kérdezősködjék.
                  Fölemelte álmodozó szemhéját, és kitekintett ő is az ablakon. A nyaka érzékien
                  megnyúlt.</p>
               <p>A tanító szomorú vággyal nézte. Mint egy levegőben úszó gém - gondolta az elszálló
                  mozdulatra és finommá nyúlt nyakra meredve.</p>
               <p>- Maga Párizsból jön, ugye? - kérdezte a lány hirtelen, s szinte bűnös
                  nosztalgiával pillantott a férfire, aki Párizs levegőjét hozta magával ebbe a
                  szörnyű faluba. - Hogy ízlik utána Borjúmál?</p>
               <p>- Utána? Nem keresem, kérem, a hasonlóságot - szögezte le Sebestyén. - Ami
                  természetesen nem jelenti azt, hogy Párizsról ne lenne érdemes beszélni. De
                  Borjúmálnak is vannak kellemes vonásai. Néhány kedves emberrel ismerkedtem meg
                  itt.</p>
               <p>- Ha valaki elszöktetne innen - mosolygott a Kurkai lány, és a titkos
                  vágyakozástól kitágultak az orrcimpái -, meg sem kérdezném, kicsoda, vele mennék.
                  Az se érdekelne, hová visz.</p>
               <p>- Csak el innen? Nagyon helytelen - vélte a gyógyszerész. - Mi az ön nézete,
                  magiszter uram?</p>
               <p>- Nem értem - mondta halkan a tanító. - Itt is volna sok minden, ami betölthetne
                  egy életet.</p>
               <p>- Nem tud meggyőzni, Barta... - Nevetve nézett a tanítóra. - Azért ne haragudjék.
                  Van egy tiszta pohara? Megszomjaztam.</p>
               <p>A tanító elfelejtette keserűségét, és boldog fürgeséggel rohant ki a szobából. A
                  lány jobb kezével átnyúlt a balkarjához, megfogta meztelen könyökét, és magához
                  húzta. Megborzongott.</p>
               <p>- Volt valakije Párizsban? - Kérdezte halkan, érzéki kíváncsisággal. Lenézett a
                  földre, nem is kételkedett a feleletben. - Mit is kérdezem... Ez a szegény ember
                  belém szeretett... - Kelletlen mozdulattal mutatott körül a szobában. - Ilyen az
                  én szerencsém. Egy dadogó, szegény tanító, akinek kifelé áll a rúdja...</p>
               <p>- És ön nem akar mellé állani, kisasszony! Gondolja meg, milyen nemes és nőies
                  feladat volna.</p>
               <p>- Kételkedik a nőiességemben?</p>
               <p>Sebestyén megigazította a szemüvegét. A szilárdan álló szemüveg keménnyé tette
                  vonásait.</p>
               <p>- Ez nem az a nőiesség, amelyre én gondolok.</p>
               <p>A tanító belépett, és ott látta őket egymás mellett. Az arcuk egy arasznyira volt
                  egymástól. Szótlanul tette le a poharat. De a lány intett, elköszönt tőlük, hozzá
                  sem nyúlt a vízhez, és elhagyta a szobát. Elúszott méltóságteljesen, mint egy
                  nosztalgia űzte nagy madár.</p>
               <p>- Remélem, preceptor uram, ön nincs bodzafából. Folytatni fogja a feladatot,
                  amelyet sorsa kijelölt önnek. Nem tudja, árulnak horgot Borjúmálon?</p>
               <p>*</p>
               <p>Némi élelmiszert és néhány szükséges tárgyat vásárolt Péterfinél és pokrócával
                  elindult a sziget felé.</p>
               <p>- Remek hely - állapította meg, szétnézve a kellemesen zöld völgyben. A
                  patkolókovács a háza előtt ült egy fatönkön, s fogai között kis hangszert
                  cincogtatott. Sebestyén megállott, hogy ellenőrizze a dallamot. Öccsének volt
                  ilyen cincogó hangszere.</p>
               <p>- Helyes - intette barátságosan -, egy ütemet azonban elhagyott a végén.</p>
               <p>A kovács, akinek üvegből volt az egyik szeme - szikra égette ki -, kíváncsian
                  nézett az ismeretlen alakra.</p>
               <p>- Reggel óta próbálom - mondta ő is barátságosan.</p>
               <p>Sebestyén elfütyülte neki az egész dallamot.</p>
               <p>- Nos, próbálja tehát így el.</p>
               <p>Ment a dolog, mindketten mosolyogtak. Sebestyén úgy vélte, szép idő van, a levegő
                  telve illatos párákkal, majd rátért a lópatkolási ipar helyzetére, és tudni
                  szerette volna, százalékban kifejezve, mennyire csökkentette a keresletet a
                  gépkocsigyártás előretörése. A kovács nemigen panaszkodott. Nemcsak lovakat
                  patkolt. Kerekeket is ráfolt, szekereket is vasalt. A katonaságnál a famunkát is
                  megtanulta, ha kellett, küllőket is, lőcsöket is faragott. Aztán megkérdezte,
                  hogy kijöttek-e már a templomból.</p>
               <p>Simonékat várta, pontosabban a Simon lányt, Rozált. Reggelenkint, amikor a lány
                  tejet vitt a nyugalmazott századosnak, mindig váltottak néhány szót. <hi
                     xml:id="OLE_LINK5">Szorgos és szelíd hajadon volt a Simon lány, táncba se igen
                     járt. Egy kis földje is volt, meg erdeje is, nyíres.</hi> A nyírfa mellett
                  termett másfajta is, szekérkészítésre alkalmas.</p>
               <p>- Amott, mintha ők jönnének - mutatott Sebestyén az úthajlásra.</p>
               <p>Aztán elköszönt és vidoran folytatta útját az útszéli vackorfák alatt. Látta már a
                  szigetet, és mögötte a zöldellő nádast, csillogó higanytócsáival. Madár szaladt
                  előtte a porban, és gólya repült kinyújtott piros lábbal a feje fölött.</p>
               <p>A tutaját ott találta a mogyoróbokrok alján. Betolta a vízbe.</p>
               <p>Párizst és mindent, ami vele összefüggött, elnyelték a folyó távoli párái.</p>
               <p>*</p>
               <p>Márta az erdei irtásról jövet letért az enyhén lejtő kanyargóról és a
                  vízmosásoktól harántgödrözött erdei útra kormányozta a gépkocsit. A zörgő kocsi
                  nagyokat zökkent. Ha a fékszalag elszakad, akkor utasával együtt bukfencezve ér le
                  a meredek aljára. Márta szerette a nyaktörésnek ezt a leselkedő romantikáját.
                  Kedvelte a veszélyeket, kedvelte belerohanni nagy porfelhőkbe, és feszült
                  kíváncsisággal várni, mikor szalad bele valami szénásszekérbe vagy porból
                  kibontakozó vásári ökrökbe. A kimerült és elöregedett gépkocsit is makacsságból
                  tartotta életben. <hi xml:id="OLE_LINK6">Huszonhét éves elmúlt már, olykor heves
                     vágy fogta el valami szenvedélyes mozgás, valami kis őrület után s ilyenkor
                     nekirontott, szinte behunyt szemmel, az országút végtelenjének.</hi> A rossz
                  rugójú kocsi egy óra alatt úgy összerázta, hogy szenvedélyét csendes melankólia
                  váltotta fel. Lassú zörgéssel tért vissza, elszálltak névtelen vágyai, nem
                  kiáltott rá a porban játszadozó gyerekekre, lányosan és bizonytalanul ment föl a
                  tornác lépcsőjén, és sokáig elnézte virágjait.</p>
               <p>A meredek út kísértetiesen ringatta. Mindig ezen az úton jött le, gondolta, miért
                  tegye meg a lagymatag és unalmas kerülőt. Cserfák között botladozott a folyó felé
                  ez az út. Látta a folyó szalagját, s a vágy, hogy mielőbb a vízbe vesse magát,
                  csekély elővigyázatosságát is elfojtotta. Viharként, füstölögve érkezett le a
                  kavicsbányához. Levetette felsőruháját: alatta fekete fürdőruhát viselt. Lerúgta
                  cipőjét, és fürdőcipőt húzott. A folyó alig loccsant, mikor lapos ugrással a vízbe
                  fúrta magát. Fölfelé úszott kemény mozdulatokkal. A parti mogyoróbokrok csak
                  lassan maradoztak el mellette. Tíz percig birkózott karja, lába, tüdeje és szíve
                  a folyó jókora sodra ellen.</p>
               <p>- A sziget tatjával egy magasságba kell érnem - határozta el, mikor megindult.</p>
               <p>Hosszú és férfias tíz perc volt, megnyugodva fordult vissza. Végignyúlt a parti
                  fövényen, szétvetette a karjait, és lecsukta a szemét. Lihegett.</p>
               <p>A nap felé fordította az arcát, és nem mozdult többet. Egy acélkék légy szállott
                  a térdére, fölsétált a combja sima bőrén. Érezte, hogy megcsípi valami, de nem
                  mozdult.</p>
               <p>Az erdei tisztásra gondolt és a kaptárakra. Aztán - ugyancsak abból az okból, hogy
                  ellensúlyozza a légycsípéssel kapcsolatos reakcióját - a Répafi sanda
                  igyekezetére gondolt, amellyel a kamarást az erdő eladására akarta bírni. Nos,
                  abból semmi sem lesz. Répafi úgy látszik, őt kifelejtette a számításából. Hogy
                  tajtékzani fog? Nem sok jelentősége lesz világtörténelmi vonatkozásban. Öreg,
                  szomorú és rosszindulatú kecskebak.</p>
               <p>Most Almirás bukkant fel benne, talán a kecskebak társító vonzásának engedve.
                  Almirás többször megméretett már, s mindannyiszor könnyűnek találtatott.
                  Könnyűnek és elbizakodottnak. Bár néhány szemrevaló vonás is akadt a külsején,
                  amiket nem lehetett letagadni. A feje meglehetősen jó alakúnak látszott, alakja
                  meg vitán kívül csinos volt. Csak ne beszélt volna annyi útszéli dolgot össze a
                  vágyairól, s ne nyikorgott volna olyan melodikusan, mint egy kíntorna. De erről
                  talán le lehetne szoktatni. Minden férfit lehet egy kicsit nevelni és
                  művelni.</p>
               <p>Lecsukott szemhéja alatt a sütő nap meleg derengésében az Almirás meleg
                  pillantását érezte magán. Volt egy önfeledt, gyermekesen kellemes pillantása. Ez
                  volt az egyetlen dolog, amire szívesen gondolt Almirással kapcsolatban. És ezt a
                  meleg pillantást néhány nap óta érthetetlenül újra és újra felidézte
                  magában...</p>
               <p>Kellemes érzések járták át. Úgy gondolta, nem szabad olyan ridegen elzárnia az
                  útját. Meg kell hallgatnia, hadd beszélje ki magát. Hátha valami érdekes fog
                  egyszer kisülni belőle...</p>
               <p>Megint az Almirás meleg pillantására gondolt, és nagyot lélegzett. Aztán valami
                  neszt hallott, kinyitotta a szemét, de már késő volt: Almirás föléje hajolt és
                  száját odanyomta a két melle közé.</p>
               <p>- Így - mondta aztán nevetve. Átkarolta a fölemelkedni készülő Mártát, és szájon
                  csókolta. - Így, aranyom.</p>
               <p>Márta fekve maradt, nem ellenkezett, és nem nyitotta ki a szemét. Almirás kedvére
                  dőzsölhetett száján, arcán, félig meztelen mellén a szájával. Jóllakva szüretje
                  bőségétől, boldogan igazított egyet nyakkendőjén.</p>
               <p>- No, instálom - nevetett jóindulatúan - imádom azt az elsőrangú száját, hát még
                  azt sem mondja nekem, hogy undok disznó vagyok?</p>
               <p>- Nem - rázta, a fejét Márta. - Miért mondanám?</p>
               <p>- Mert ez kijár... Vagy azt jelenti ez, hogy szeretni kegyeskedik néhány
                  milligrammot?</p>
               <p>Márta hátravetette a fejét, és mosolyogva nézett az arcába.</p>
               <p>- Hogy kerül maga ide?</p>
               <p>- Megmondom. Tudtam, hogy itt találom. Spekuláció az egész, esedezem. Vagy
                  haragszik érte? Ha esze van, hát nem haragszik. S ha egy cseppet okos is... nohát,
                  de veszettül jó volt megcsókolni magát - szakította félbe rábeszélő fejtegetéseit.
                  - Mondja, kellek magának egy milligrammot?</p>
               <p>- Maga mit gondol, Almirás? - kérdezte Márta figyelmesen.</p>
               <p>Almirás kurjantó mozdulatot tett.</p>
               <p>- Én kézcsókom? Én vertikálisan azt, hogy igenis, hogy igen. Csak dugdossa egy
                  kicsit. Szenteskedni méltóztat egy pindurkát. Nem mondom, jól áll magának, emeli a
                  szépségét...</p>
               <p>Tenyerét rátette a lány meztelen hátára, és lassan magához húzta.</p>
               <p>- Maga a legkülönb itt valamennyi között - mondta nevetve. - A legkívánatosabb. Az
                  ember nem tud aludni, ha magára gondol. Bizonyisten, befurakszik az ember takarója
                  alá... - S most sürgetően belenézett a szemébe. - Csinálja úgy, hogy ma este
                  bemehessek magához.</p>
               <p>Úgy látta, most már nem sok kell ahhoz, amit el akart érni. A Márta mindig kötődő
                  hangja mögött a ravaszkodva illegő nőstényt látta, aki szerette, ha kissé
                  stilizálódnak az esetek, s nem kell mindjárt odaadnia magát. Régen volt már a
                  sarkában. Nem akarta a kamarástól elvenni; de legalább annyira a szeretője akart
                  lenni, mint a kamarás futó vendégei. Ehhez jogot érzett. Ennyi megillette. És nem
                  egyszer lobbant dühre, hogy Márta mindig úgy tett vele, mint betörőfilmeken a
                  szemfüles rendőr: szinte lesben állott, s rögtön nagy szakavatottsággal csapott
                  le rá iróniájának fürge gumibotjával, ha kimerészkedett vágyainak odújából. Most
                  aztán ellankadt szemfülessége, ellentállás nélkül tűrte a csókját s tenyerét
                  meztelen hátán.</p>
               <p>- Rendben van, ugye? - kérdezte áttüzesedve.</p>
               <p>- Azt hiszem, nincsen rendben - közölte Márta mosolyogva. - Maga ma este a
                  körorvosékhoz hivatalos.</p>
               <p>Almirás fölényesen mosolygott. Hivatalos. De hát ez mit sem jelent. Van ugyanis
                  egy azután is. Ő ezt az azutánt szánta Mártának, s az igazi szerelemnek. Éjfél
                  előtt elköszön az orvoséktől és hajrá, Almirás! Kezdődik az igazi, kezdetét veszi
                  a nagy boldogság, természetesen nagy B-vel!</p>
               <p>Márta egykedvűen simogatta átnedvesedett szőke haját. Éjfél előtt? Nem fognak
                  megneheztelni, hogy ilyen hamar megfosztja őket a társaságától?</p>
               <p>- Ohó! - tiltakozott Almirás derűsen - örvendjenek, hogy kötélnek álltam.</p>
               <p>Márta vele mosolygott, s ártatlanul tudni szerette volna, hogy milyen kötélről van
                  szó. Mert hiszen kötél, az nagyon sokféle van.</p>
               <p>Van. Mindenfajta kötél. Olyan is, amilyennel a mennyekben kötözik a frigyeket. A
                  jelen esetben affajta kötélről van szó. A nagyobbik leánnyal akarják
                  összemadzagolni, azzal a rögeszmés álmodozóval, aki mindig röpködni szeretne,
                  mint a libák. De ő majd elveszi a kedvét a röpködésektől. Liba ne röpködjék. Nem
                  igaz? Persze a dolog még kissé távoli, s nem egészen bizonyos. Valami örökséget
                  kell kivárni.</p>
               <p>- Mert vetőmag nélkül - tette hozzá fölényesen, és egy kicsit gúnyosan is - nem
                  szántunk.</p>
               <p>A szántásnak és vetőmagnak ez a gyakorlati összefüggése vidám büszkeséggel
                  töltötte el. Tele szájjal nevetett a maga ötletes ultimátumán.</p>
               <p>Márta, aki közömbösen simogatta a haját, most egykedvűen fölemelkedett, és a
                  vízhez lépett. Bemártotta a lábát a folyóba.</p>
               <p>Almirás megütődve látta, hogy ugrani akar. Faképnél akarja hagyni.</p>
               <p>Fölemelkedett ő is.</p>
               <p>- Még nem felelt a kérdésemre!</p>
               <p>- Gyönyörű Almirás - mondta a lány megfordulva, könnyed mosollyal - maga úgy
                  látszik, kételkedni kezd magában. Csak jöjjön, Almirás. Úgy fogom várni, mint egy
                  görényt. Söréttel.</p>
               <p>Csinos ívben belevetette magát a vízbe, s onnan még egyszer visszamosolygott
                  elképedt lovagjára.</p>
               <p>- Tehát éjfél előtt, Almirás - kiáltotta figyelmeztetőleg.</p>
               <p>Vadul csépelte a vizet, szinte gyűlölettel markolt bele a hullámokba. Ezt nem
                  viszed el, ostoba, szárazon - határozta el. Megint szembefordult a folyó sodrával.
                  Szégyellte magát, és megvetést érzett a férfiak iránt. S neki még jólesett, amikor
                  ez a korlátolt és ifjú barom a mocskos száját az ő szájára nyomta!</p>
               <p>Lihegve, minden mérsékletéről megfeledkezve rontott neki az árnak. Hamar
                  elfáradt, meg kellett fordulnia. A víz most lassan vitte lefelé. Néhány könnyű
                  mozdulattal a sziget felé kormányozta magát. A Csigás elnyúló zöldjével és
                  magányával vigasztaló menedéknek ígérkezett.</p>
               <p>*</p>
               <p>A nádasban valahol dobosgém szólott, és vadkacsafiókák verdestek csonka
                  szárnyaikkal. Benn a zsombékban combja tövéig feltűrt gyolcsnadrágban
                  mozdulatlanul állott a piócahalász. Sebestyén a sziget bodzabokrai között
                  üldögélt, és horgát figyelte. A folyó hátán nyugalmasan mélázott a zsinegre kötött
                  sörösdugó.</p>
               <p>Odaát erdő borította a hegyoldalt, rendezett alsószegéllyel, mintha csak borbély
                  nyírta volna egyenesre a nyakát. A hullámzó parti úton ostor pattogott, és fekete
                  bivalyfejek lassan mozgatták jobbra-balra a szekérjármot.</p>
               <p>Az éjszakát tűrhetően töltötte a vastag pokrócba burkolózva. Délelőtt átevezett
                  tutaján a túlsó partra, és elment a községbe, hogy dolgai felől érdeklődjék. Az
                  alőrmester távol volt, az írnok azt mondta, nem ajánlatos, hogy eltávozzék a
                  községből. Péterfinél egy kis élelmiszerkészletet vásárolt, meglátogatta a tanítót
                  is, aki izzadva és lángvörösre gyulladva kopácsolt írógépén. Az úton a vágtató,
                  lobogóhajú Mártával találkozott. Délután vetődött vissza a szigetre, és
                  behajította horgát a vízbe. A disznópásztor vidáman üdvözölte a kavicsbánya
                  tetejéről, s nyomban életrajzát kezdte előadni, kiáltozva és nagyokat hahotázva.
                  Azokról az időkről beszélt, amikor még nyalka dolgokat vitt végbe a községben. Nem
                  kellett neki háló, sem horog, ha halat akart enni, csak bevetette magát a folyóba,
                  s a víz alá merülve kézzel kapta el a halat. Akkor még nem ismerte Rebit. Rebi
                  csak azután kezdett utána járni, s hogy jóba lettek, mindjárt fel is adta az
                  írnoknak az óra miatt, amelyet a vasutas zsebében talált, akit egy áprilisi
                  reggel kivetett a víz a partra.</p>
               <p>Sebestyén jól látta szőrrel borított veres arcát és széles vigyorát. A szél néha
                  elszakította kiáltását, s mire a hang újra utat talált a szigethez, a kondás már a
                  hetedik határban kószált történeteivel. Minden történet után megrázta furulyáját,
                  és figyelmeztette a gyógyszerészt, hogy óvakodjék a nyüves Rebitől...</p>
               <p>Sebestyén később látta, hogy kalapál valamit. Acélnak a csattanását is hallotta.
                  Hátát egy korhadt fatörzsnek támasztotta, s átnézett a berekbe, amelynek fái
                  alatt egy ló ide-oda csapkodott farkával. Ez az ide-oda csapkodás karmesteri
                  mozdulatokhoz hasonlított. A lófark mintha valami bőséges szimfóniát vezényelt
                  volna hegedülő tücsköknek, fagottozó békáknak, furulyázó rigóknak és más
                  zeneértő rovaroknak. A sziget bokrai felett ott lebegett még az elfogyasztott
                  gomba és sült hal illata. Jó kövér halat fogott, meg is sütötte nyomban, s úgy
                  határozott, hogy csak a felét fogyasztja el, de jó étvágya kellemes lendületében
                  túlette magát a kijelölt határvonalon, s mire észrevette, már csak a hal farka
                  mozgott az ajkai között, mint egy történet epilógusa. Más vacsoráról kellett tehát
                  gondoskodnia.</p>
               <p>Nézegette a csendesen mozgó sörösdugót. A hegyoldal kellemes
                  kerékpár-kirándulásaira emlékeztette. A Kék Golyó előtt ilyenkor lassú léptekkel
                  elsétál három kanonok, körüljárják a teret, kettő hátrarakja a kezét, a középső
                  botot tart a kezében, s éleseket szív az orrán. Ez az éles hang a fogorvos szerint
                  zergék füttyére emlékeztetett. A piac kövezetén a délelőtti libák pihéit görgeti
                  a könnyű szél.</p>
               <p>Heves vággyal nézett a levegőbe, amely B. piacát varázsolta elé, a kanonokokkal, a
                  sétálgató nőkkel, mint valami fata morgana. A megránduló sörösdugó hozta vissza a
                  szigetre. A horgot sietve kikapta, s a gyepre csapta. A hal vad rugó módjára
                  pattant ide-oda a parton, sikamlós teste minduntalan kievickélt az ujjai közül.
                  Rá akarta vetni már magát, de tekintete megakadt a túlsó parton, s a hal jókora
                  ívben ugrott vissza a folyóba. Volt a tartásában valami olyan hajlékony és húsos,
                  mint annak a nőnek az alakjában, aki a túlsó partról most szép ívben a vízbe
                  vetette magát.</p>
               <p>Követte az úszó, szőke fejű nőt. Később látta kiemelkedni a vízből, és
                  megismerte. Fekete, alaposan kivágott fürdőruhát viselt; olyan kicsi volt az
                  egész ruha, mint egy sötét fügefalevél. Látta végigterülni a fövényen, s nem
                  sokkal utána megpillantotta az óvatosan közeledő Almirást is.</p>
               <p>Almirás Márta fölé hajolt. Sebestyén úgy érezte, nagyobb körültekintésre kell
                  intenie a csókolózókat.</p>
               <p>- Vigyázat - kiáltotta. - Ne folytassák nagyon. Tanúk is vannak.</p>
               <p>Nem hallották a hangját. Almirás búgott, Márta nevetett. Fölállott és integetéssel
                  igyekezett megakadályozni őket abban, hogy kiszolgáltassák neki titkaikat. De
                  Almirás háttal volt felé fordulva, Mártát meg elfedte az ölelés. Elfedte, és úgy
                  látszott, menthetetlenül el is borítja. Sajnálkozva bocsátotta vissza horgát a
                  vízbe. Fülét hirtelen tisztán kivehető hangok ütötték meg. Márta egy kis földkúpon
                  állott.</p>
               <p>- Úgy fogom várni, mint egy görényt. Söréttel - mondotta.</p>
               <p>A kavicsbánya alatt elterülő kicsi öbölben állottak. A Márta hangját jól lehetett
                  hallani. A domb levágott meredek fala labdaütőként verte át a szigetre a szavak
                  játszi gumilabdáját.</p>
               <p>Márta most a hullámok közé vetette magát, s hamarosan eltűnt a sziget
                  kiszögellése mögött.</p>
               <p>- Remek! Pompásan faképnél hagyta a tolakodó kurafit. A tanító Borjúmál
                  köztiszteletben álló hetérájának nevezte. Mindegy, hogy mi volt. Most kitűnő volt.
                  S kurafi úr szedi a sátorfáját. Egy sárga gebe várt rá. Ez volt hát az, amelyik
                  farkával az alkonyi szerenádot vezényelte. Almirás eloldotta a kötőfékjét, s
                  vereségének kellemetlen terhével felkapaszkodott paripájára.</p>
               <p>A zsombék felől, a keskenyebb folyóágban a piócahalász közeledett. Alkonyatkor
                  szokta bevégezni a munkát. Átjött a szigetre, mert meglátta az idegen horgászt, s
                  tüzet kért tőle. Hóna alatt befőttesüveget szorongatott piócákkal.</p>
               <p>- Almirás úr - mutatott át az útra. Kezével megdörzsölte egy kicsit visszeres,
                  elkékült lábszárát.</p>
               <p>- Rossz ember - tette hozzá a fejét lóbálva.</p>
               <p>A piócák árai estek, kezdte bátortalanul magyarázni, mert az egészségügyi
                  törvények úgy intézkedtek, hogy a gyógyszertáraknak tilos lábon fogott piócát
                  venni. Pang az egész üzletág, senki sem fél már a gutaütéstől.</p>
               <p>- Gondoltam, télen egy kis nádat vágunk, az talán hajt valamicskét - közölte
                  nyomorúságos szerénységgel. <hi xml:id="OLE_LINK7">A szegénység gúzsba kötötte, az
                     volt az élete, hogy csak állott, s várta, mikor kapja meg elkerülhetetlen
                     jussát, a taglót, mint vágóhídi borjak.</hi> Ebből a gúzsból nézett fel
                  gyámoltalanul a gyógyszerészre. Pedig nem is volt alacsonyabb nála, de a
                  szegénység ismeri azt az optikai lehetetlenséget, hogy a magánál törpébbre is
                  fölnézzen, ha egy kicsit pénztől illatozik. Azt mondta, összeálltunk, kérem,
                  négyen, kibéreltük a szövetkezettől a nádlási jogot. Nem könnyű mesterség,
                  világosította fel a gyógyszerészt, látva, hogy Sebestyén élénk figyelemmel
                  hallgatja. A jég mindegyre beszakad, a havas nádról folyton a nyakába porzik az
                  embernek a hó, az árak alacsonyak, be is kell fuvarozni az árut a városba. Két év
                  előtt aztán átvette Almirás úr a szövetkezet vezetését, és őket kitette a
                  bérletből, hogy aztán potom pénzért magának szerezhesse meg, és mindjárt tovább is
                  adja albérletbe. Ők pedig négyen, négy család, most itt állnak gyerekestől, s
                  télen, ahelyett, hogy rendesen nádalnának, járják a falvakat a piócákkal, mint a
                  koldusok.</p>
               <p>- Értem - bólintott Sebestyén, lenézve a piócahalász indigószínű, csontos lábára.
                  - Monumentális gazság, piócahalász uram. A maga két lába két beteg
                  felkiáltójel!</p>
               <p>A piócahalász bólintott. Három gyermeke van, jelezte, egész nap csak állja a
                  hideg zsombékot, nemigen ért ő az ilyen orvosi tudományokhoz. Odamutatta a
                  befőttesüveget. Sovány volt a szüret, mindössze tizenhat nadályt fogott, hát
                  hogyan is legyen az embernek kitartása.</p>
               <p>- Osztom a kifakadását - helyeselt Sebestyén hevesen. - Mint egyént, nem áll
                  módomban megvigasztalni, de mint kategóriáról, az a meggyőződésem, hogy egy szép
                  napon a piócatermelés szervezetlenségének is véget vet majd egy céltudatosabb
                  termelési rend. Sok kiküszöbölni való van itt, barátom. Megígérem önnek, hogy ha
                  megadatik nekem, harcolni fogok a piócahalászok sorsának megjavításáért.</p>
               <p>A halász meghatottan köszönte meg, s megkérdezte, hogy Almirással is fog-e
                  beszélni.</p>
               <p>A gyógyszerész bólintott.</p>
               <p>- Beszélni fogok - és eltűnődve nézett az elégedetten távozó ember után, aki
                  visszagázolt a zsombékos oldalra, hogy lekerüljön a gázló felé. Meglepte, hogy
                  ilyen kéklábú, nyomorúságos piócahalászok is vannak a világon. Eggyel több
                  kategória, amellyel egy tökéletesebb termelési rendnek számolnia kell majd.</p>
               <p>Ferdinándnak igaza volt: amíg tőkéjét gyarapította, óvatos kis zacskójában, csak
                  félszemmel látta meg ezeket a hibákat. Fejcsóválva tömte meg pipáját, s két lapos
                  kő közé hevenyészett tűzhelyén tüzet gyújtott. Zsebkésével felvágta a halat, a
                  folyóban kimosta, pikkelyét lekaparta, s kis nyárson az égő faágak fölé tartotta.
                  A sziget fái alatt hamarosan meggyűlt a sülő hal illatos füstje.</p>
               <p>Márta átúszott a szigethez, s a bokrok között leült a nedves fövényre. A sülő hal
                  szagára megfordult, s a tűzhely mellett ingujjban, angolpipával a szájában
                  meglátta a guggoló gyógyszerészt. Fölemelkedett, s a bokrokat megkerülve a
                  tűzhöz lépett.</p>
               <p>- Maga mit csinál itt?</p>
               <p>Sebestyén kellemes meglepődéssel bámult fel rá.</p>
               <p>- Nos - mondotta, hosszú szünetet tartva, barátságosan -, halat sütök. Szabad
                  lesz megkínálnom?</p>
               <p>- Azt kérdezem, hogy mit csinál itt a szigeten - kérdezte Márta állhatatosan.</p>
               <p>- Lakom.</p>
               <p>- És Borjúmálon?</p>
               <p>- Semmit, kérem. Várom valami nyomozás befejezését. Azt mondják, telefonpóznát
                  loptam.</p>
               <p>- És nem lopott? - mosolygott Márta.</p>
               <p>A gyógyszerész néhány csöpp citromlevet nyomott a halra. Ahogy nézte a lecsöppenő
                  levet, látta a Márta barna lábát, meztelen combját.</p>
               <p>- Amíg a halat sütöttem - jegyezte meg kissé felzaklatva -, önre gondoltam.</p>
               <p>Márta nevetett, de nem éppen csillogó derűvel.</p>
               <p>- Ma üldöz a szerencse.</p>
               <p>- Almirás urat nem tartom olyan figyelemreméltó szerencsének. Ami pedig engem
                  illet - legyintett -, azt hiszem, elhanyagolható mennyiség vagyok. -
                  Elhallgatott, aztán hirtelen belenézett a Márta szemébe. A nap a láthatár
                  vonaláról nyúlánk torpedót lőtt végig a vízen, a hegye a Márta szemét érte, és
                  kékjét elöntötte valami meleg és csodálatraméltó ultramarinnal. - Kár önért, Márta
                  kisasszony... Nekem tökéletesen mindegy, hogy Borjúmál mit fecseg az ön
                  erkölcseiről. Hallottam az Almirás úr hetyke cuppantásait, s csak helyeselni
                  tudom, hogy erélyesen faképnél hagyta.</p>
               <p>- Helyeselni tudja? - nevetett Márta. - Ez egyáltalában nem érdekes. És nem is
                  fontos számomra. Tudja, mit tartok én érdekesnek? Hogy maga itt van. És hogy
                  annyi tehetséggel tudja kiválasztani az alkalmat arra, hogy találkozzunk.</p>
               <p>- Borjúmál kicsi község - figyelmeztette Sebestyén barátságosan. - Mennyi lakója
                  lehet? Nyolcszáz? Ezer? Azt hiszem, nem kell különös mágnesség ahhoz, hogy
                  egymásba botoljunk. - Mosolyogva legyintett. - Egy Ferdinánd nevű barátom ugyan
                  azt állítja, hogy a véletlenek legtöbbször fáradságos, és nem mindig tiszta
                  számítás eredményei. Szerinte a sors is csak közönséges lesipuskás, arra kell
                  tehát törekednünk, hogy kijátsszuk. Ami engem illett, nem osztom ezt az
                  álláspontot...</p>
               <p>Kissé eltévedt gondolatainak kellemes zűrzavarában, ügyetlenül pislogott a lány
                  meztelen, telt vállára, s nem mert lejjebb pillantani. A barnapiros arc, s a váll
                  barna füstszíne a szépség meleg izgalmával töltötte el.</p>
               <p>- Ön természetesen azt mondja: pontot osztani? Rossz szókép. Vannak végtelenül
                  mikroszkopikus pontok, amik már elméletileg sem oszthatók...</p>
               <p>Zavarában menekült ebbe a zsákutcába, ahonnan sehova sem lehetett tovább jutni.
                  Lehajolt, hogy a halat leszedje a nyársról.</p>
               <p>Márta hűvösen nézte. Sebestyén nemcsak kihallgatta, de nyilván látta is a durva
                  öleléseket, amelyekkel Almirás legénykedve magához rántotta őt.</p>
               <p>- Kíváncsi vagyok rá, hová akar kilyukadni - jegyezte meg ellenségesen.</p>
               <p>- Bocsásson meg, csak a megértésemről akartam biztosítani.</p>
               <p>- Nem sokat kezdhetek a maga megértésével.</p>
               <p>Megfordult, átugrott a bokrokon és belevetette magát a folyóba.</p>
               <p>Sebestyén megtörölte a szemüvegét.</p>
               <p>Megkerülte a bokrot, és tűnődve nézett utána. A szőke fej lassan távolodott. Látta
                  az előszivárgó alkony lágy árnyékában két világos karját, majd a lábait is. Az
                  úton ostor pattogott, hosszú szekerek nyikorogtak, farönköket fuvaroztak.
                  Nemsokára dudálva zörgött el mellettük az ócska gépkocsi.</p>
               <p>Szemközt a feltört tagon Mátéék még mindig a szántással bajlódtak. Áprilisban már
                  feltörték a gyepes földet, most újra átszántották. Máté a lovakat nógatta,
                  kérlelő, fisztulás hangon, az asszony piros blúzban lépegetett mellettük, a
                  kantárt fogva, erélyesen.</p>
               <p>Amikor megfordult, a nedves fövényben két kedvesen homorú mélyedést látott. Ezeket
                  s a keskeny lábnyomokat is vigyázva elkerülte. Lehajolt, megnézte a Márta
                  meztelen testének ottmaradt emlékeit.</p>
               <p>- Különös nő - gondolta.</p>
               <p>Az alumínium csuporban, amelyet Péterfitől vásárolt, teát készített. A túlsó
                  parton elhalt a borjak csengője, s a község felől a szeszgyár gőzének lihegése.
                  Levetette ruháit, magára burkolta a pokrócot és lefeküdt. Hallgatta a folyó
                  egyenletes pusmogását.</p>
               <p>A Kék Golyó ilyenkor becsukott már. A kanonokok piros szegélyű reverendái is
                  eltűntek a káptalansor árkádjai alatt. A cukrászda előtt néhány festő ült,
                  borotválatlanul, Lavalliére-nyakkendőben. Van Goghról és a szobabérekről
                  beszélgettek, s olykor aludttejet kértek. A Kispipában ilyenkor már lágyan szólt a
                  rádió, és sült a spenóthoz a tükörtojás. A sarokasztalnál a sörétesujjú fogorvos
                  a kutyájával vacsorázott. “Kérünk, pincér fiam, két adag marhahúst. Nekem
                  kövéret, Xerxes úrnak soványat. Nekem barna sört, Xerxesnek jól megédesített
                  feketekávét... Halló, Sebkárjakhek úr, hogy állunk a szerelem síkján?”</p>
               <p>Nagyokat szívott az üde hegyi levegőből, és a sikerült kirándulások vidor
                  elégedettségével nézett fel a fölötte elterülő égre, amelynek sötétkék papirosán
                  most tüzes lyukak támadtak.</p>
               <p>Holnap B-ben lehet. Az autóbusz a vágóhíd felől érkezik be a piacra. Lejtősen
                  leszalad a bognárok utcáján. Érezte a frissen készített hordók illatát, és vidáman
                  fordult az oldalára. A hordókkal teli bognár utca után a káptalansor következik,
                  s aztán ott van már a piacon az Erdészeti hivatal előtt. Leszáll, átvág a piaci
                  virágágyak között, és belép a Kék Golyóba.</p>
               <p>- Megjöttem, gyógyszerész úr! </p>
               <p>Zinkweisz fölemeli a fejét. Orra végén a szemüveg billen egyet.</p>
               <p>- Az ördög vigye a dolgát, hol késett annyit?</p>
               <p>Mosolyogva aludt el. Azt álmodta, hogy Márta egy kétcsövű vadászfegyverrel kilőtte
                  a pipát a szájából.</p>
               
            </div>
            <div type="chapter">
               <head>IV</head>
               <p>Reggel újra bement a községbe, hogy a telefonpózna ügyében érdeklődjék. A postára
                  is el akart nézni, hátha válasz érkezett Papaverintől. Tutaját behúzta a
                  mogyorócserjék alá és tolórúdját is elrejtette. Gubacs, a kondás már furulyázva
                  járt a pagonyban. Mereven emelgette ballábát. Olykor megrázta a fiatal fákat, s
                  a sárga korcskutya mohó étvággyal szedte össze a lepottyanó cserebogarakat. Amikor
                  meglátta Sebestyént, szegény ebek félénkségével bújt el gazdája lábai mögé. A
                  gyógyszerész néhány barátságos szóval megnyugtatta, aztán kitért az útra, amely
                  egy darabig az erdő szegélyén vezetett Borjúmál felé. A cserfák és nyírek között
                  vörös sziklamedret vájt magának a lezúduló eső. A község felől Répafi ügyvéd
                  homokfutója közeledett. A kerekei nyikorgó nyolcasokat írtak le. A járásbíróságra
                  ment, ahol a régi tagosítási iratokat bújta. Nem volt haszontalan munka, mindig
                  csurrant-cseppent belőle valami, csak ki kellett valami kis tévedést kaparászni a
                  megsárgult egyességekből.</p>
               <p>A májusvégi nap élesen csillant a zsombék olajos vizén. A part menti szántás
                  kifordult rögei átvették az ekevas fényét. Máté féloldalosan ott lépegetett a
                  barázdában, lófogú kukoricát szórt a földbe. Múlófélben volt a május, sietniök
                  kellett. A tag erdő volt két évtized előtt, irtás után rét lett belőle, és Máté
                  most feltörte. Néhány tuskó és kődarab hevert a tag szélén, csákánnyal, ásóval
                  kellett kiemelni őket. Irtások helyén jól megterem a zab és a kukorica. De a föld
                  meszet kíván, mert humuszát a hosszú erdei élet elsavanyította.</p>
               <p>Sebestyén megállott és figyelte a Máté mozdulatait.</p>
               <p>Ismerték már egymást Mátéval, tegnap is szót váltottak arról, hogy milyen jól
                  hozna a mák és egynéhány gyógynövény.</p>
               <p>Nem messze a feltört réttől volt a piros Simon háza, s szemben vele, de egy kicsit
                  rézsútoson, az út túlsó felén az útkaparó telke és agyagviskója. A magas útról jól
                  le lehetett látni a Simon udvarára. Egy hasas bivaly állt az itató mellett, kis
                  méla nyöszöröket hallatva. Szarvát hátracsapta a nyakára és fölnézett a
                  gyógyszerészre. A Simon lány háttal fordult az útnak, vizet mert a kútból a
                  bivalynak. Ahogy húzta lassan a magasból a vödrös kútostort, egy-egy pillanatra
                  megállt, s fejét kinyújtott karjára fektette. Pihent, ábrándozott és szomorkodott
                  ezekben az ellopott percekben.</p>
               <p>- Hogy vagyunk, Rozál - szólt le az udvarra a gyógyszerész.</p>
               <p>Rozál riadtan kapta hátra a fejét, még a lába is elpirult.</p>
               <p>- Jobban van már?</p>
               <p>Látta a Rozál ijedt, zavart arcát, nem tudta mire vélni, meg akarta
                  vigasztalni.</p>
               <p>- Hétszázmillió nő van a világon - legyintett mosolyogva -, mindenik
                  keresztülmegy rajta... Attól még elveheti magát az a bizonyos - fűzte hozzá, s
                  kedélyesnek érezte magát, borjúmáli viszonylatban.</p>
               <p>Rozálnak kitágultak a szemei. Meghökkent pupillái elárulták, hogy erre sohasem
                  gondolt.</p>
               <p>- Nem - monda halkan.</p>
               <p>Anyja lassan jött a csűr felől, kezében teli vászonzacskóval, amelyet feszülésig
                  megtöltött a sajtnak felvagdalt tejalvadék. A lány zavartan fordult a vödörhöz,
                  Sebestyén megértette, hogy célszerűbb, ha továbbáll. Biztatóan ráhunyorított
                  Rozálra, aki egy pillanatra még visszafordította arcát, aztán meggyújtotta kurta
                  pipáját és folytatta útját.</p>
               <p>Az út ott kétfelé vált. Az egyik ága a hegyoldal lábánál haladt a község felé és
                  a folyót követte, a másik felkaptatott a hűvös erdőbe, és fél kilométeren át
                  haladt a kellemes félhomályban, amíg a domb túlsó oldalán leereszkedve, újra
                  egyesült a másik ággal. A májusi nap forrón sütötte a gyógyszerész fejét,
                  otthagyta a folyó menti utat, és elkanyarodott az erdő felé. A szálerdő magas
                  boltozata alatt gallyhulladékok, erjedő és oxidálódó levelek párái lehelték
                  szembe. A gyéren álló bükkök szürke oszlopai között ellátott a hallgatag csarnok
                  mélyébe. Ez a csarnok fölfelé haladt, kilométereken át. A disznópásztor azt
                  mondta, hogy túl a bükkösön tölgyerdő következik, s ott vannak az aranyzúzók.
                  Amikor még nem volt süket, szép időben a tetőről hallotta a zúzó cölöpök tompa
                  dobbanását.</p>
               <p>Bokor, ág nem fogta el a kilátást. Az áttűző napnyaláb fényében acélkék legyek
                  táncoltak. Jókora csend volt, szinte súlya volt, csak az avaron törtetett
                  ismeretlen célja felé egy hőscincér. Aztán egy korpafűszigetre ért, ott megpihent
                  és megtisztította a csápjait. Egy kifeszített óriási pókhálóban - nagyüzem!
                  gondolta Sebestyén - két légy siratta fiatalos botorságát. Fennről időnként
                  valami meglazult követ indított el egy széncinke, a kő vidám ugrándozással
                  csattant-pattant a néma erdőben, amíg aztán végleg elakadt egy fatörzsön. Lonc és
                  kosbor dugta ki zöldjét a tavalyi levelek alól.</p>
               <p>Odalenn, a Simon háza előtt kontyos madarat látott a porban fürdeni.</p>
               <p>- A konty alighanem fölösleges - gondolta most eltűnődve.</p>
               <p>Később egy görbenyakú gyerekkel találkozott, aki kecskéit legeltette. Hosszú
                  bőrkucsma volt a fején, fülig lehúzva, s alóla piros sebek kandikáltak kifelé.
                  Sebestyén leemelte fejéről a kucsmát.</p>
               <p>- Minek az ilyen hőségben? - kérdezte barátságosan, az ótvartól véres fejet
                  nézegetve. Valaki trágyalével kenhette be, barna és istállószagú volt.</p>
               <p>- Ide ótvar elleni tapasz kell, nem trágyalé - figyelmeztette a gyógyszerész.</p>
               <p>A gyerek elkapta a kucsmáját és futásnak eredt. Görbe nyaka és feje mozdulatlanul
                  ült a vállán, csak lábai mozogtak.</p>
               <p>Az erdőszegélyen friss szellő csapta meg. Itt, az erdő és község között elterülő
                  menedékes földeken nyár volt már, a pitypang bóbitát eresztett, ernyői már fürgén
                  vitorláztak a magasban. Az árkok sárgák voltak a boglárkától, az őszi vetés
                  arasznyi zöldje már halkan borzongott, ahogy elfésült felette a könnyű szél. A
                  hullámos táblák felett fürj rebbent tova; kakas volt, pitypalattyal kereste a
                  tojóját.</p>
               <p>Az úton a Márta rozoga Ford kocsija szaladt. Bivalyok ringtak előtte, Márta rájuk
                  tülkölt. A kocsi az erdő alá került, s a gyógyszerész látta is a lebegő szőke
                  hajlobogót, és hallotta a lány énekét. Említette a tanító is: énekelni szokott a
                  kormánykerék mellett, ha magányosan volt. A havas felé járogatott. A kamarásnak
                  méhészete volt ott az irtáson.</p>
               <p>A községből egy lassú szamár bukkant elő, szörnyen nyikorgó talicskával. A
                  vetéseken túl a szeszgyár málladozó fala következett. Egy résen át látszott a
                  harangláb is, három pihenő haranggal.</p>
               <p>Pipára gyújtott, s most erősebb ütemet parancsolt magára. Remélte, hogy gyökeresen
                  tisztázhatja a dolgait, és továbbállhat. Útlevele és iratai olvashatatlanná áztak
                  a vízben, az írnok semmi megnyugtatót nem tudott kibetűzni belőlük. Úgy
                  határozott, hogy ha szükséges, telefonon kér B-ből valami igazoló iratot.</p>
               <p>Az öreg szamár egyszerűen és végtelen közönnyel kaptatott a lassú emelkedőn. Hordó
                  volt a talicskára kötve, s a hordóban szeszgyári moslék loccsant. Egyedül végezte
                  a fuvarozást, bágyadtan szedte elvénhedt patáit, fülét már a legyek
                  szemtelenkedésére sem billentette. Napjában háromszor is megtette a hosszú utat a
                  szeszgyártól a tanyáig.</p>
               <p>Sebestyén érdeklődéssel állt meg egy pillanatig. Levert isten, tartották a régiek
                  a szamárról. A szügye fel volt törve, a kötélhám mellett vereslett a nyers hús. Az
                  ember sohase adja meg magát - gondolta a fáradt állatot nézegetve. A különös
                  Répafi, a különös Márta jutottak eszébe, és a kontyos madár, amelyet az út porában
                  látott. Hogyan függtek ezek össze? A furcsaságuk révén. Répafi is, Márta is valami
                  értelmetlen kontyot viseltek a fejük búbján. Párizsban látott egy nagy, lusta
                  madarat, amelynek csontkifli kunkorodott az orrán. Emberi szemmel nézve ez a
                  csontkifli balul kiütött ötlete a természetnek. Úgy látszik, szép számmal vannak
                  ilyen csontkiflik és értelmetlen kontyok a természet raktárán.</p>
               <p>A százados napernyővel, horgászbottal és hóna alatt összecsukható vadászszékkel a
                  gát felé tartott.</p>
               <p>- Hollálá, pathikus komám és barátom! - kiáltotta magasra emelve napernyőjét -
                  maga még itt? Nagyon helyes. Este sakkozunk. Egy bástya előnyt magának,
                  pathikusom. Remélem, az a lopási história...</p>
               <p>- Tévedés, kérem - nyugtatta meg udvariasan Sebestyén.</p>
               <p>- Rendben. Vigyázzon, ezek mindent elhisznek. Csürhe. Jól jegyezze meg: csürhét
                  mondtam. A főpipa... bízhatok a diszkréciójában? - S be sem várva a gyógyszerész
                  válaszát, tenyere mögött titkolódzva odasúgta: - Almirás! Jawohl! Almirás úr a
                  főpipa! Gazdagszik, mint egy bankár. Honnan, kérdem magától. A kamarás
                  gazdasszonyával... bízhatok magában?... viszonya van, s a doktor lánya... no, de
                  elég, pathikusom.</p>
               <p>Még elsorolt néhány felháborító dolgot, közölte, hogy a kamarás gazdasszonyával
                  neki is lehetett volna egy kis közjátéka, de “Sie ist eine gefährliche Kuh”
                  megjegyzéssel sebesen napirendre tért felette, hogy aztán megkérdezhesse pathikus
                  komájától és barátjától, volt-e katona, és hallott-e valamit a ravaruskai
                  áttörésről? Sebestyén emlékeztette az előadásra, amelyet a juhok szakítottak meg,
                  és kifejezte azt az őszinte kívánságát, hogy az áttörés történetét megismerje.</p>
               <p>Ez a kívánsága valóban őszinte volt. A keményen felszögelő bajusz és a reccsenő
                  parancsok mögött igazi és nevezetes katonát sejtett. A nagy haditettek mindig
                  érdeklődést váltottak ki belőle. Az életben kevés hősiességre nyílik az embernek
                  alkalma, holott ez egyik legszebb vonása a férfi jellemének. A századost érces
                  jellemnek képzelte, még ha tévedett is abban, hogy Almirásnak viszonya van
                  Mártával. Megvetette a feslett nőket, de az igazságtól nem lehetett eltérni akkor
                  sem, ha az az ő javukra szolgált. Ezt közölte is a századossal, aki éppen azon
                  volt, hogy az út porába felvázolja a ravaruskai felvonulást.</p>
               <p>- Mit, pathikusom, hogy nincsen viszonyuk? Akkor nem tárgyalok magával. Jó napot.
                  Vallja be, az a bestia magát is levette a lábáról! Vallja be!</p>
               <p>- Ezt nem vallhatom be - szabadkozott a gyógyszerész.</p>
               <p>A százados megfordult, és haragos léptekkel csapkodta az út porát. A csapkodáshoz
                  haragján kívül tábesze is hozzájárult.</p>
               <p>- Nem sakkozunk - intett elutasítóan.</p>
               <p>A gyógyszerész megütődve bámult utána. Ugyan mivel bánthatta meg? Csak nem azzal,
                  hogy védelmébe vette Mártát? Kötelessége volt, ha már kihallgatta őket s
                  meggyőződött róla, hogy Almirás úrnak kárba veszett fajdkakasi dürgése. Micsoda
                  silány lovag lenne, ha szó nélkül hagyná egy nő igaztalan ócsárlását! S hogy Márta
                  veszélyes tehén? Mosolyogva vette ki pipáját a szájából. Botor gondolat.</p>
               <p>- Ön rémeket lát, hadvezér uram!</p>
               <p>Most vette csak észre, amikor egy pillanatra megfordulva, a felhevült százados
                  után pillantott, hogy a kondás sárga korcskutyája követi. Amíg a századossal
                  beszélt az előbb, az eb gyámoltalan távolságban leste őt egy vackorfa alól.</p>
               <p>- Nos, mi történik itt?</p>
               <p>A kutya korcs származásának kushadt félelmével közeledett. Farka nyájasság és
                  aggodalom között vonaglott.</p>
               <p>- Jól jegyezd meg: irtózom a bolháktól. Tehát tartsuk be a három lépés
                  távolságot.</p>
               <p>Aztán folytatták útjukat a községbe. A Mátéék istállójából friss alom szaga áradt
                  szét. Az iskola nyitott ablakából megint énekszó hallatszott. A postamesternő
                  udvarán már kidugta piros és sárga virágját a portulák.</p>
               <p>- Valami levelet várok, Sebestyén címre - szólott be a karbollal fertőtlenített
                  szobába. Nem volt levele, s az írnokot sem találta a hivatalában. A postaszolga,
                  hogy megmutathassa ezüstóráját, megkérdezte tőle, mennyi az idő. Régi, kulcsra
                  járó órát szorongatott a markában. Lejárt - mondotta, át kéne mennie Almirás
                  úrhoz, hogy felhúzza. Az órát tudniillik Almirás úrtól vette, de kulcsot nem
                  kapott hozzá, mindig egy kis csizmatakarítást, fahordást kellett végeznie, hogy
                  Almirás úr felhúzza.</p>
               <p>Sebestyén rábámult és nevetni kezdett.</p>
               <p>- Remek - mondta vidám csuklással.</p>
               <p>Minthogy vissza kellett térnie a szigetre, betért a szövetkezeti boltba, hogy
                  kenyeret, cukrot és egy kis szalonnát vásároljon. A segéd a raktárban valami
                  rothadt aszalt szilvával bajlódott. Két kocsirakomány aszalt szilvájuk
                  penészedett meg a helytelen kezelés következtében, hallotta a szűrszabónál, amikor
                  a nadrágját vasaltatta. Almirás kijött az irodából, hogy átvegye a vásárlások
                  árát.</p>
               <p>- Még mindig Borjúmálon? - kérdezte derűs érdeklődéssel.</p>
               <p>- Igen, Almirás uram. És két dolgot szeretnék megmondani önnek. Az egyik az a
                  kulcsra járó zsebóra. Kedélyesebb dolgot már rég nem hallottam. A másik már
                  kevésbé kedélyes. A nádlási jog. Ön zord haszonlesésből elvette négy
                  szerencsétlen flótás megélhetését.</p>
               <p>Almirás bedugta sonkanadrágja zsebébe a kezét. Elsétált a kijáratig, aztán
                  visszafordult és hahotázni kezdett. Nevetésének magánhangzóit sűrűn, és egyre
                  viharosabbá váló vidámsággal cserélgette. Aztán megállt az ajtóban, a seprűs láda
                  mögött, úgy, hogy Sebestyén már nem is láthatta, és ott folytatta csúfondáros
                  hangversenyét. A hangja aztán hirtelen komorra fordult.</p>
               <p>- Hallja csak, népboldogító úr... fáradjon csak ide a lépcsőhöz.</p>
               <p>Sebestyént a kijáratnál kellemetlen meglepetés érte. A sárga korcskutya alázatos
                  félelemmel pislogott fel rá az utcáról. A lépcsőn ott volt illetlen viselkedésének
                  felháborító nyoma.</p>
               <p>- A magáé ez a mocskos kutya?</p>
               <p>Nem volt az övé, de vállalnia kellett, minthogy átmenetileg mégis hozzá tartozott,
                  őt várta az út porában, bűntudatosan lecsüggedt fejjel. Almirás nagy és kegyetlen
                  tréfákkal fűszerezett patáliát csapott. Hogy egy ilyen megugrott fakukac akar neki
                  leckét adni szociális maszlagokból. No, tüneményes kis társaság a népboldogító
                  fakukac és szennyes barátja.</p>
               <p>Sebestyén elképedve nézett le a kutyára.</p>
               <p>- A népboldogító fakukac almirási ostobaság - jelentette ki, szemrehányóan
                  tekintve a kutyára -, de amit a barátomról mondott, hogy tudniillik szennyes, ezt
                  aláírom.</p>
               <p>Lába véletlenül beleütődött az illetlen kutyanyomokba, s koppanó hangot adott.
                  Kiderült, hogy a szobrászatnak és ízléstelenségnek ez a bámulatos keveréke égetett
                  agyagból készült, gyári kedélyesség volt, s Almirás lopta ügyesen a lépcsőre.</p>
               <p>- Mi ez, Almirás úr? - csodálkozott a gyógyszerész. - Ön így bánik a vevőivel? Ez
                  a micsoda itt méltó a fantáziájára. Magasröptű gondolat, meg kell vallani.
                  Körülbelül ilyennek képzeltem önt.</p>
               <p>Almirás derűsen vonta a vállát. Neki tökkel ütött mindegy, mondotta, hogy egy
                  megugrott fakukacnak mi a véleménye róla.</p>
               <p>- Tökkel ütött mindegy? - gondolkozott el Sebestyén. - Ön méltatlan ezen a helyen
                  Almirás uram! Remélem, sikerül erről az illetékeseket is meggyőznöm. - Fölemelte a
                  kezét és elköszönt. - Önrendelkezési jogot nemcsak a cserebogaraknak, de a
                  kijátszott embereknek is!</p>
               <p>Lenn az utcán megemelte kalapját a kutya előtt.</p>
               <p>- Bocsánat, hogy gyanúba fogtam. Gyerünk. A három lépés távolság már nem
                  kötelező...</p>
               <p>- Nem - mondotta később a tanító lakása felé haladva -, Almirás ebben a
                  magasröptűségben nem áll egyedül. Ott van a gyár, amely ezt a műtárgyat
                  előállította. Az igazgatóság, amely a termelést irányítja, a részvényesek, akik a
                  szükséges tőkét rendelkezésre bocsátják, a könyvelők, akik a hasznot és
                  ráfizetést a nagy üzleti könyvekbe bevezetik, s az osztalékot kiszámítják. A
                  munkások, akik a nyersanyagból a kész cikket előállítják. A csomagolók, akik
                  csomagolják. A fuvarosok, akik fuvarozzák. Az ügyvédek, akik a hátralékos
                  vételárat perlik. És végül a sok kitűnő fogyasztó, akik ugyanazzal a kedélyes
                  nyugalommal lopják oda ezeket a műtárgyakat gondterhelt emberek lábai elé, mint
                  Almirás...</p>
               <p>Nem, nem tudott lelkesedni az ötletességnek e kitűnő termelvényei iránt.
                  Kipirulva, lelkében a méltatlankodás és szomorúság parazsával elindult a lopótök
                  alakú utca öble felé, hogy Répafi ügyvédet, aki vakolatlan házának ablakában
                  üldögélt, a piócahalász ügyének képviseletére felkérje.</p>
               <p>*</p>
               <p>Dél elmúlt már, a tanító egy szeszfőzőn rántottát kotyvasztott, s míg a sivár
                  láboskában a szétfolyt tojások haragos péppé kérgesedtek, mint az élet mocskos
                  szeszfőzőjén az egykor híg emberi lelkek, a tanító legépelt kéziratát böngészte. A
                  füle örömtől égett, a szép alkotások csalóka örömétől. Készülő könyvének legszebb
                  fejezetét írta meg az éjszaka. Lázas és szókimondó szépségeket vetett papírra, a
                  meggyőződés lázadozó stílusában, sisteregve olykor a haragtól, hogy a
                  legegyszerűbb igazságok is mily tehetetlenül megakadnak az emberi koponyák falán.
                  Letette a fakanalat, ceruzát ragadott, és az ablakpárkányon, félre sem tolva onnan
                  a hajfésűt gyerekesen csillogó szálaival, hevesen folytatta alkotásait. Ihletett
                  sorok voltak. Boldogan lélegzett. Nem állhatta meg, hogy ne gondoljon az
                  iskolaigazgatóra, arra a tudatlan és mekegő kecskebakra, aki gúnyos célzással
                  illette munkáját. És a felesége, az irigység és gonoszság szorgalmas hangyája
                  látni fogja, hogy kinek a dadogását utánozta oly arcátlanul. A kemény ceruza
                  felhevülten futkározott az irkalapon, és a rántotta odaégett. Elfojtotta a
                  szeszlángot, és visszatért az ablakpárkányhoz; gondolatai lobogtak, most kellett,
                  ebben az izzó állapotban kiformálni őket, mint a csattogó patkót. Ceruzája
                  koppant olykor, s aztán továbbfutott. A tanító az ablakpárkány fölé hajolt.
                  Sovány volt, a szeme már keresztben állott, mintha fejbe verték volna. Most jött
                  az összefoglalás, az utolsó fejezet izzó muzsikája, a kicsendülő szózat a földről,
                  amely az emberiség bölcsője és temetője. Valami végső kiáltásra gondolt, amely
                  messze fog zengeni a világba. Nagy szivárványt akart kirajzolni az apoteózisos
                  mondatokból.</p>
               <p>Alig aludt valamit az utolsó hetekben. Most már csak néhány oldal volt hátra.
                  Semmit sem látott, csak saját gondolatainak szivárványát. Még halovány volt s
                  talán nem eléggé ívelt. Színeket kellett hozzáadni. Pirosat, kemény kéket és lágy
                  zöldet. S akkor minden betetőződik.</p>
               <p>Sápadtan és megindultan eresztette le fejét a karjára. Az odaégett rántotta
                  füstjében, s a maga lelkének füstölgésében elnyomta az álom. Elaludt. Sebestyén
                  köhécselve nyomogatta a szemüvegét, amikor belépett.</p>
               <p>- Mi történik itt? - kérdezte szaglászva.</p>
               <p>A tanító zavart mosollyal túrt bele lecsüngő hajába.</p>
               <p>- Ó, Sebestyén úr... Végtelenül örülök...</p>
               <p>Túlzott boldogsággal kínált helyet vendégének az egyetlen széken. Kenyeret, vajat
                  tett sebesen az asztalra, és elrohant, hogy mézet hozzon a háziasszonytól. A
                  gyógyszerész vajat kent a kenyérre, s a kis lábosba pillantott.</p>
               <p>- A régiek ökröket áldoztak az égő oltáron, ön tojásokat. Nos, hogy van preceptor
                  uram?</p>
               <p>A tanító nagyon jól volt. A tekintetében ragyogva úszkált az alkotás öröme.
                  Elfogódottan engedélyt kért, hogy amíg vendége a szegényes ételekből fal néhányat,
                  felolvasson befejezés előtt álló művéből.</p>
               <p>- Az csak természetes - intett a gyógyszerész, és néhány zöldhagymát kért.</p>
               <p>A felolvasás másfél órát tartott, s ez az álmosító körülmény nem maradt hatás
                  nélkül Sebestyénre.</p>
               <p>- Kissé elálmosodtam - mondta -, de azt hiszem, kitűnő lesz. Az elején némi
                  stílushibák horzsolták a fülemet, ezek azonban igen elenyésző dolgok.</p>
               <p>A tanító elpirult. Eddig nem dadogott, most többszörös kísérlet után sem tudott
                  kifejezést adni végtelen hálájának.</p>
               <p>- Végtelen hála? Mire jó ez, kérem? Ismertem egy Ferdinánd nevű urat, aki azt
                  mondta, hogy az író sohase hálálkodjék, ha a polgár kegyeskedett biccenteni.
                  Egyébként rendetlen fickó volt. Akárcsak ön, magiszter uram, aki úgy látom, a
                  tojáslábost a kalapomon tartja. De nézze csak, emitt közeleg Kurkai
                  kisasszony.</p>
               <p>A Kurkai lány jobban hasonlított egy levegőóceánban úszó gémhez, mint valaha.
                  Nyaka, testének nosztalgikus vonalai, vékony karja mind egy küszöbön álló
                  röpülésre vallottak. Még keserű tekintete is. Civakodott az anyjával, s otthagyta
                  az ebédet. Vadgesztenyevirággal legyezte magát. Ah - mondta leülve az ágy
                  szélére. Nézte a két meglepett férfit. Reménytelennek látta a sorsát, és
                  választani próbált közöttük. A tanító, arcába hulló hajával, piruló suhancképével
                  és olthatatlan szomjúságával sehogy sem tudta ábrándba ringatni. Ringani valamin,
                  hullámokon, az éterben, acélos férfikarokban, szavak szárnyán - tudata mélyén
                  ennek az állapotnak az előidézését várta a férfitől. A tanító kócos és kezdetleges
                  volt, komolytalan pihék áztak a halántéka alatt szenvedélyének verítékétől.
                  Néptanító! Gályarab falun! Mikor jut el egy tanító a világba, vonatra! Nem, nem.
                  És a gyógyszerész? Különös ember. A ruhája már nem olyan gyűrött, haját is
                  levágatta, világiasabban fest. A gondolatai olykor mulatságosabbak a kelleténél,
                  lénye azonban sok érdekességet ígér.</p>
               <p>Sóhajtott és cigarettára gyújtott.</p>
               <p>- Láttam, az ügyvédnél járt.</p>
               <p>Igen, hagyta rá Sebestyén, közügyben felkereste. A piócahalász dolgát szerette
                  volna megbeszélni. Micsoda bogarak! Répafi az ablakban ácsorgott, de amikor
                  belépett hozzá, már egy vaskos iratcsomóban volt eltemetkezve.</p>
               <p>- Háromszor köhécseltem, amíg végre felbukkant gondolatainak mély tárnájából.
                  Nagyon meglepettnek látszott. Közöltem vele, hogy mint a jog és igazság felkent
                  védőjéhez fordulok hozzá. Megjegyeztem azt is, hogy a magam részéről minden ügyvéd
                  címtáblájára egy mentőangyalt festenék. A közvélemény, amelyet félműveltség és
                  félismeretek jellemeznek, mondtam neki, azt tartja az ügyvédekről, hogy
                  haszonlesők, szőrszálhasogatók, s pénzért egy bolhát is meg tudnának patkolni.
                  Répafi erre morgott valamit. Hogy igen, vannak ilyen disznók, ami arra késztetett,
                  hogy megkérdezzem tőle: a társadalom, avagy az ügyvédi kar disznóira gondol. Majd
                  áttértem jövetelem céljára, ecseteltem a piócahalász és társai ellen elkövetett
                  súlyos jogfosztást, és annak a benyomásomnak adtam kifejezést, hogy a Répafi
                  doktor kitűnő kezeibe megnyugodva tenném le sorsukat. Répafi erre büszkén
                  bólintott. Úgy van, mondta. Az ő kezei nemcsak kitűnőek, de tiszták is, s abban az
                  előnyös helyzetben vannak, hogy egy szorítással összeroppanthatják ellenfelének
                  nyakcsigolyáját, csak mondjam meg előbb, mekkora összeget szántam előlegül erre az
                  összeroppantásra. Mert ő, tette hozzá, olyan mentőangyal, aki megszabott
                  költségtarifával dolgozik. A falon függő jogtudori oklevél nagy pecsétjére
                  mutatott. Fájdalom, feleltem neki, nem áll megfelelő forgótőke a rendelkezésemre.
                  Rám rivallt, hogy akkor miért háborgatom, és miért dugom bele az orrom a más
                  dolgaiba. Kiáltozott, hogy elraboltam az idejét, s ragaszkodik hozzá, hogy
                  elrabolt idejének ellenértékét haladéktalanul kiegyenlítsem. Kifizettem. Optikai
                  tévedés, mondtam neki, ön nem mentőangyal. Ügyvédi iroda a borsos előleghez.</p>
               <p>- Répafi! - legyintett a tanító. - Kár vesztegetni rá a szót.</p>
               <p>- Panaszt fogok emelni a szövetkezet központi vezetőségénél.</p>
               <p>- Ah - sóhajtott a lány tréfásan -, mintha súrlókefével dörzsölnék a hátamat.
                  Hagyják ezt a butaságot... Inkább beszéljen az utazásairól - fordult Sebestyénhez.
                  - Látott már igazi pálmát?</p>
               <p>A gyógyszerész tudta, hogy előkelő tengerparti sétányokról akar hallani, előkelő
                  nőkről, fehér jachtokról, amikről női fátylak lobognak, s amiket a kaland csapongó
                  sirályai röpködnek körül.</p>
               <p>Igen, felelte tárgyilagosan. Neki nem voltak fátylas kalandjai, látott jachtokat,
                  de éppen súrolták őket, az első pálmafát pedig egy kovács udvarán pillantotta meg,
                  ha jól emlékszik, Génua közelében. A vonat a kovács háza előtt haladt el. Az
                  udvaron füstölgő vasat kalapáltak a szurtos kovácslegények, s hátul, rozsdás
                  gépalkatrészek között nőtt a pálma. Hatalmas, spontán pálmafa, szőrös törzzsel,
                  óriási levelekkel.</p>
               <p>Az udvaron megpillantotta a gyászos kis tyúkot s megemlítette, hogy Párizsban is
                  látott tyúkot kapirgálni a Rue Chappe kövezetén, nem messze a Clichy bulvártól.
                  Erről, mondta, eszébe jut, hogy egy előkelő étteremben volt egyszer egy Jozefin
                  nevű nővel, aki kakastaréjt evett.</p>
               <p>- Jozefin? - kérdezte az orvos lánya messzire nézve.</p>
               <p>- Fréjus Jozefin. írd Fréjus olv. Frézsü - bólintott a gyógyszerész. - Jozefin
                  kakastaréjt evett, én meg lovagvárat.</p>
               <p>- Lovagvárat? - ijedt meg a tanító.</p>
               <p>- Milyen volt? - kérdezte a lány enyhe izgalommal.</p>
               <p>- Veszett sok pénzbe került. Ott építették fel előttem.</p>
               <p>Igen, az alkatrészeket libasorban hozták a pincérek, folytatta vidáman. Az egyik
                  néhány rizscsomót rakott eléje, kis üvegből folyadékot csurgatott rá, s egy sima
                  csontkanállal, mint kőmívesek a habarcsot, az egészet lapos koronggá kente. Erre
                  aztán ráillesztett egy kerekre nyírt hússzeletet. Alig végzett az
                  alapkőletétellel, tálakkal, metszett üvegekkel és számtalan szerszámmal
                  felszerelve megjelent a következő pincér, aki olajba mártott ecsetet húzott végig
                  a húslapon, barna habarcsot kent rá, fölébe ez is egy kerek húskorongot
                  illesztett, s mindezt újabb habarccsal öntötte le. Helyét aztán átengedte a
                  következő pincérnek, aki egy etruszk vagy régi gall kancsóból zöldes bort
                  loccsantott a műre, s az egészet valami jótékony sűrű mázzal vonta be. Távozása
                  után újabb szakemberek jöttek, akik burgonyából és spárgából keresztgerendákat
                  majd bástyákat képeztek ki, a tetőszerkezetet lapos pulykamellel padozták ki, s
                  néhány olajbogyóval a keresztgerendákhoz szögezték. Végül a tetőoszlopokat rakták
                  fel, azután megjelent a főpallér, körüljárta a tornyos bástyát, a toronyba
                  vaníliarúdon csüngő zászlót tűzött, s meghajolva átadta a művet rendeltetésének.
                  Olyan volt, mint egy igazi lovagvár, mintha csak a falon függő hatalmas gobelinről
                  mintázták volna. Középen állott az építmény magasba vesző csúcsaival, lábainál a
                  növényzet: retkek és áthatolhatatlan salátabokrok.</p>
               <p>Az orvos lánya, aki szenvedélyes figyelemmel hallgatta az előadást, most
                  kitekintett az ablakon. Látszott, figyelme hogyan hagyja ott a társaságot, hogyan
                  távozik el gondolatai közé, amelyek e pillanatban valószínűleg heliotrop színűek
                  voltak. A tanító messziről s leverten követte.</p>
               <p>- Ki volt az a Jozefin? - kérdezte a lány halkan.</p>
               <p>Sebestyén megtörölte a szemüvegét. Jozefin? Nagyon szokatlan kis nő volt.
                  Mondhatnám azt is, drámaian feledhetetlen. De rájött arra, hogy ebben az életben
                  mindent és mindenkit el lehet felejteni. Nem, a lelkünk nem borostyánkő, amely
                  évmillió évekig őrzi szerelmünk szúnyoglábait.</p>
               <p>- Van valakije? - fordult hozzá az orvos lánya nagy, vizsgálódó szemekkel.</p>
               <p>- Valakim? Birtokos raggal? - Megrázta a fejét. - Nincs... - Fölállott, elköszönt
                  a lánytól, és megrázta a tanító kezét. - A könyvének sikere lesz, meglátja,
                  preceptor uram. Bizalom. Az igazságot nem lehet sokáig a víz alá nyomni, mondja
                  Ferdinánd; ha megfojtják, fölszállnak a buborékjai s hirdetik: a disznók itt
                  megint eltettek egy igazságot láb alól. Nos, Ferdinánd túl sok disznót látott
                  közöttünk. Azt hiszem, sokkal kevesebben vannak, mint ahogy ő hiszi. És most jó
                  napot kívánok, Isten önnel Kurkai kisasszony. A tanító úr megítélésem szerint
                  derék jellem és kitűnő szív...</p>
               <p>Elhagyta a házat és kifordult a községből, hogy visszatérjen a szigetre,
                  horgászbotjához.</p>
               <p>*</p>
               <p>A füvek, a vadrepce és a sóskacserjék páráját szétvitte a tavaszi szél, és
                  elkeverte a szeszgyári moslék csípős szagával. Az erdő felől lassan baktatott az
                  öreg szamár, s mögötte tompán dübörgött az üres moslékos hordó. Lassan, öreg
                  gondolataiba merülve lépegetett a kihajló fatörzsek és lombok miatt keskennyé váló
                  úton. A háta mögött hirtelen feltűnt a Márta haragos gépkocsija, és fülrepesztő
                  hamis gágogással igyekezett a közönyös állatot az út szélére terelni. A szamár
                  ügyet sem vetett a türelmetlenkedő kocsira. Az elromlott tülöknek olyan volt a
                  hangja, mint egy felzaklatott gúnárnak. Márta rákiáltott a nyugodtan baktató
                  szamárra, aztán megeresztette egy kicsit a gépet, s a kocsi orrával szépen az
                  árokba lökte a hordót, a kicsi kordélyt, s vele együtt a szamarat is.</p>
               <p>Sebestyén összevont szemöldökkel nézte a jelenetet.</p>
               <p>- Valami zeneibb figyelmeztetést kéne használnia - vetette oda rosszalló gúnnyal.
                  - Talán szamár és ember egyaránt jobban engedelmeskedik neki.</p>
               <p>Márta leállította a motort.</p>
               <p>- Talán valamit a Bajazzókból - indítványozta finom, de sértő hanghordozással. -
                  Megfelel magának?</p>
               <p>- Indítványozom, Márta kisasszony, hogy mellőzzük az effajta zenei
                  csipkelődéseket. Én csak azt akartam jóakaratúlag értésére adni, hogy az ön rekedt
                  huffa-huffája úgy hat, mint valami fonetikai önkényeskedés. Tele van idegességgel
                  és semmibevevéssel. Türelem kell mindenhez, kérem.</p>
               <p>Márta lenézett rá. A jóindulatú arcra, ostoba pipára és mulatságos okuláréra.</p>
               <p>- Mondja csak... Maga mit papol itt, mint egy vándor apostol? Miért nem hordja már
                  tovább az irháját?</p>
               <p>- Irha? Irha... - Lenézett a földre. - Nem tőlem függ. Irhám fölött e pillanatban
                  nem én rendelkezem. Mondja meg nekem, Márta kisasszony, miért vagyok én önnek az
                  útjában?</p>
               <p>Márta nevetett.</p>
               <p>- Utamban? Csak éppen annyira, mint ez az öreg szamár.</p>
               <p>- Szép hasonlat. - A szamárra nézett, amely az árokban, a felfordult hordó mellett
                  átadta magát bóbiskoló sorsának. - Köszönöm.</p>
               <p>- Nem ütődött maga egy kicsit?</p>
               <p>- Mond valamit - hagyta rá fölényesen a gyógyszerész. - Egy barátom szerint
                  olyanok vagyunk, mint a karszti házak, megrakva a butaság köveivel, nehogy
                  elvigyen a szél.</p>
               <p>- Kedves ember lehetett a barátja... - Rálépett a gázpedálra. - Nem tudná úgy
                  intézni, hogy ne találkozzunk többet?</p>
               <p>- Gondolkozni fogok rajta - nyugtatta meg szomorkásan a gyógyszerész.</p>
               <p>Belépett az árokba, talpra állította a kordélyt, s a szamarat a fülénél fogva
                  kihúzta az árokból. Ügyet sem vetett többet a tovaporzó kocsira.</p>
               <p>- Hálát kell adnunk Istennek - mondotta -, hogy nem vette elő a puskáját, és nem
                  eresztette beléd szeszélyének apró golyóit...</p>
               <p>A tanítótól tudta, hogy a fegyvert mindig magával viszi a kocsiban, s időtöltésből
                  varjakat és vércséket lődöz.</p>
               <p>A szamár megállott az úton. A tekintete nem irányult semmire, csak önmagába
                  nézett. A szamarakat nem érdekli a világ sok apró-cseprő szamársága. Csak a nagy
                  dolgokat kedvelik. S hol talál egy szamár nagyobb dolgot, mint a maga gondolatai
                  között?</p>
               <p>Sebestyén még egyszer megfogta a fülét. Valami rokonszenv töltötte el. A jövő
                  termelési rendnek, gondolta, fel kell állítania a szamarak s mindennemű
                  szolgaállatok nyugdíjintézetét.</p>
               <p>A szamár szügyét nyersre horzsolta a kötél. A kötelet egy kicsit magasabbra
                  erősítette.</p>
               <p>- Kitartás! - biztatta az állatot, aztán meglegyintette a hátát és
                  elindította.</p>
               <p>Harkály kopácsolt egy fatörzsön. Virágok nyíltak a folyó partján, s a magasban
                  bíbic bukfencezett, hogy elbájolja a tojóját. S ha valamilyen bukfenccel
                  próbálkozna ő is, hogy Mártát elbájolja?</p>
               <p>Nem, tudta, hogy Mártát sohasem fogja elbájolni. A gondolat, hogy holnap már
                  otthon lehet, megvigasztalta és a Márta minden kegyetlenségéért kárpótolta.</p>
               <p>Fütyörészve haladt a virágzó fák alatt. Látta a disznókondást, amint merev
                  ballábával leereszkedett a kavicsbánya dombjáról.</p>
               
            </div>
            <div type="chapter">
               <head>VII</head>
               <p>A körorvosné elképedve vette át a bárányfejet. A véres és mocskos kis faládában,
                  amelyet egy kezdetleges tábla mészárszéknek nevezett, egy pállott májdarab, s egy
                  félszárnyú tüdő csüngött a kampón.</p>
               <p>- Ezt mondta? - kiáltott fel. - Egy ilyen semmiházi könyvügynök meri beledugni az
                  orrát a község ügyeibe?</p>
               <p>Ócska, hosszú fülbevalói hevesen rezzentek össze. Benyomta fejébe kétszarvú
                  gepidakalapját, és bezörgetett a pap házvezetőnőjéhez. Egyrészt, hogy egy kis
                  tárkonyt kérjen a bárányfejhez, másrészt, hogy tapogatózásának makacs művét
                  folytassa. Izgatottan és egy borzeb szívósságával nyomozta, hogy a másállapotos
                  Simon lány kivel szűrte össze a levet. Érdeklődésének egyik kisebb csápját a
                  vizsgálószékkel történt baleset irányába is kinyújtotta. A Simon lányról nem sokat
                  tudott meg. A patkolókovácsot emlegetik, vélte a pap házvezetőnője. Ez nem
                  elégítette ki. Ő inkább a nyugalmazott századost fogta gyanúba.</p>
               <p>Elégedetlenül rúgtatott tova.</p>
               <p>- Oh - torpant meg hirtelen. A csellengő könyvügynökről elfelejtette leadni a
                  gazdasszonynak legfrissebb értesüléseit. Elképesztő dolog volt. Belekötött a
                  mészárosba, hogy miért nem takarja le orgántüllel az áruját. És miért engedi meg,
                  hogy a szomszéd pöcegödörből odalátogassanak a legyek. Hát mi köze ehhez egy
                  ilyen idegen semmirekellőnek? Mi jogon avatkozik bele az egészségügyi hatóság,
                  azaz a férje hatáskörébe. S ez nem minden. A patkolókovácsnak megjódozta és
                  bekötötte a csuklóját, a századosnak meg azt ajánlotta, hogy áztassa korpás
                  fürdőben a lábát. Hogy tűrhetik ezt? Nem látják, hogy valami gyanús szándékkal
                  lábatlankodik a községben? A tanító a barátja. Mérget vesz rá, hogy valamit
                  kotyvasztanak.</p>
               <p>Hirtelen belenyilallt a gazdasszony szava. Azt mondotta, hogy kétszer is látták a
                  lányát bemenni a tanítóhoz.</p>
               <p>- Drága őrangyalom - rezzent ki belőle a hangos ijedelem -, csak nincs közöttük
                  valami.</p>
               <p>Megkövülten állott az út közepén, sápadtan bámulta az egyik kapu alól kicsordogáló
                  istállólevet.</p>
               <p>- Amilyen hóbortos birka, még képes rá - gondolta elkeseredetten. - Összejárni egy
                  ilyen dadogó ágrólszakadttal, egy bolsevistával, akit héthónapi házasság után
                  faképnél hagyott éjnek évadján a felesége! Ahelyett, hogy igyekeznék egy kicsit
                  összemelegedni azzal a helyes Almirással, aki olyan szemmel láthatólag
                  tollaskodik, és első embere lesz maholnap a községnek. De a szerencsétlen teremtés
                  mindig a maga kis birkaagya után indul.</p>
               <p>Sóhajtva folytatta útját. Eszébe jutott az elmúlt este meleg hangulata, amelyet
                  Márta, ez a hívatlan törlőrongy olyan csúffá tett alávaló tréfájával. Ki hívta,
                  miért jött? Talán megsejtette, hogy Almirás készül kirukkolni a mondókájával. És ő
                  még abban a hiszemben, hogy összegereblyézi a lányával, azt indítványozta, hogy
                  játszanak szembekötősdit. Ő is egy szembekötősdi ürügyével szaladt bele a férje
                  ölelő karjaiba. De a lánya, ez az ostoba lúd, állhatatosan elügyetlenkedte a
                  dolgot, és átengedte a bekötött szemű Almirást Mártának, aki érzéki, bujtogató
                  nevetésével át is csalogatta a szomszéd szobába. Ne hagyd, te fajankó - súgta oda
                  a lányának - menj utánuk! Ha a lánya szót fogad, talán nem történik meg a csúfos
                  baleset. Almirás nekiment az üvegszekrénynek, mindent összetört, és véres fejjel
                  tántorgott vissza a nappaliba. Márta vezette bele az üvegszekrénybe, semmi kétség.
                  Látszott a gonosz mosolyán, diadalmaskodó macskaábrázatán, hogy szándékosan tette
                  csúffá Almirást és az estjüket.</p>
               <p>Megint nyomott egyet gepidasisakja tetején és lázongó lélekkel szedte lábait.</p>
               <p>- Bemegyek ehhez a pogácsaalmához - határozta el, amint Péterfi elé ért.</p>
               <p>Rendesen a szövetkezetben vásárolt, de most, hogy az Almirás és nagyobbik lányának
                  útját összeegyengette, úgy vélte, nem árt, ha kisebbik lánya esélyeit is
                  előkészíti. Maholnap hazajön a városból, és itt fog csüngeni a nyakán, mint egy
                  hagymakoszorú. A Péterfi puffadt kis alakja és tulipiros almaarca nem bűvölte el
                  túlságosan, de nem volt mit válogatni. Puha lélek volt, buta egy kicsit. De ez a
                  legjobb férjanyag. Más oka is volt annak, hogy betért most az üzletbe. Azt
                  hallotta, hogy Péterfi a szomszédos község orvosával adatott magának valami
                  injekciót. Ezzel is kezdte, óvatosságból. Az ember ne fogja meg kézzel a
                  szalonnát, amit az egérfogóba tesz.</p>
               <p>- Mily öröm, nagyságos asszony - köszöntötte Péterfi álmos nyájassággal.</p>
               <p>Az orvosné a citromok fölé hajolt.</p>
               <p>- Ezek nem citromok, kedves Péterfi, ezek kökények.</p>
               <p>A szavakat úgy fújta ki csővé alakult száján, mint ausztráliai bennszülöttek
                  mérgezett nyilaikat, egyenesen a megadóan mosolygó szatócs gyengélkedő
                  szívpitvarába.</p>
               <p>- Kezit csókolom - motyogta Péterfi szomorkás udvariassággal. - Néhány nap előtt
                  kaptam őket.</p>
               <p>- Mondja, Péterfi - kérdezte az asszony visszadobva a ládába a citromokat, amik
                  amúgy sem érdekelték -, mit kér magától az az ifjú csodadoktor azokért a rozsdás
                  injekciókért? - Nagyot fújt, sajnálkozó hangon tette hozzá. - A múltkor vérnek
                  nézett szegény egy gumidarabot.</p>
               <p>Péterfi alázatosan pislogott fel vastag és bágyadt szemhéja alól.</p>
               <p>- Gumit, nagyságos asszony?</p>
               <p>- Gumidarabot, Péterfi. Egy ócska klisztírcsőről vált le. S azt mondta rá a
                  boldogtalan: belső vérzés.</p>
               <p>S most fölvette átmeneti arcát. A pillantása megenyhült. Áthidaló pillantás volt,
                  amely szigorának kietlen szikláiról átevezett anyaszívének mosolygó mezőire. A
                  kisebbik lányát akarta szóba hozni, de belépett a kis szatócsboltba Sebestyén, és
                  az áthidalási művelet elmaradt.</p>
               <p>- Három dekát a legfinomabb indiai teából, Péterfi uram - mondta a gyógyszerész
                  szívélyes hangon, és udvariasan odabiccentett a körorvosnénak is, aki haragosan
                  kapta el a fejét. - És kettő darab vadonatúj kanalat. S mindehhez csapjon, kérem,
                  hozzá egy deci jamaikai rumot... Nincs valami teasüteménye is?</p>
               <p>Nem, teasüteménye sohasem volt, s valószínűleg már sohasem is lesz Péterfinek.
                  Fáradtan szállt le a létráról, és egy csomagból kibontott két fénylő
                  pléhkanalat.</p>
               <p>- Vendégeknek lesz, instálom? - kérdezte szelíden.</p>
               <p>- Körülbelül... A jó társaság és a jó tea a legszebb gondolatokat sugalmazza. S el
                  kell önnek is ismernie, hogy az embernek szüksége van olykor szép
                  gondolatokra...</p>
               <p>- Azonnal, kezit csókolom - biccentett Péterfi a körorvosné felé, aki kemény
                  bimbóba csücsörítette a száját. Két kanál? - kérdezte Kurkainé magától. Ez
                  valamit forral a tanítóval!</p>
               <p>Beleszagolt a tehéntúróba és megrázta a fejét.</p>
               <p>- Micsoda szemetet tart maga raktáron, Péterfi?... Sajnálom, de igazán nincs mit
                  keresnem magánál.</p>
               <p>A számítása zord volt és világos. Péterfi bizonyára bekopogtat majd este hozzájuk,
                  hogy gyámoltalan korcskutya módján visszaalázkodjék a jóindulatába.</p>
               <p>- Egyébként - vetette oda, miután kapirgáló mozdulataival mindent szétdobált - jól
                  teszi, ha résen van, Péterfi. Mindenféle gyanús elem lábatlankodik mostanság a
                  községben.</p>
               <p>Mérgezett nyílvessző-pillantást röppentett a derűsen füstölgő Sebestyén felé, és
                  fürgén kikoppant az üzletből. A szatócs bánatosan nézett utána. A citromokat
                  néhány nap előtt vette át Almirástól. Hogy megvizsgáltatta magát egy másik
                  orvossal? Igaz, nem tagadhatja. De amikor olyan nyugtalanul működnek a
                  szívbillentyűi. Kurkai folyton fokhagymával eteti, hiába mondta neki, hogy nem
                  állja gyomra a fokhagymát. Sebestyén megveregette a karját.</p>
               <p>- Ne eméssze magát, Péterfi úr. Láthatta, felém is rúgott egyet öreg
                  sarkantyújával. De én füstölök rája, Péterfi uram. Hagyja, hadd menjen Almiráshoz.
                  Becslésem szerint nem sokáig jár oda sem. Mert ha minden jól megy, Almirás úr egy
                  félév alatt csődbe viszi a szövetkezetet. Azt mondom önnek, vétkes gazdálkodás
                  folyik ottan...</p>
               <p>A körorvosné sietett, hogy a bárányfejjel és tárkonnyal mielőbb hazaérjen. A
                  Répafi vakolatlan háza előtt haladt el. A vén tolvaj jó borsos számlát küldött
                  azért a csipetnyi örökségi ügyért. A kókler, azzal a gyertya-históriával! Mindenki
                  tudott erről a gyalázatosságról. Az erős légvonat átszívódott a vakolatlan fal
                  likacsain, s ha erős volt a szél, még a gyertyát is eloltotta a szobában. Ebből
                  szedte meg magát egy időben. Igaz, azóta ebek harmincadjára került. Égő gyertyát
                  adott babonás kliensei vagy ellenfelei kezébe, s ha az magától elaludt, bele
                  kellett menniök szegényeknek a vásárba. A gondviselés intése - mutatott az elaludt
                  gyertyára. Most meg a kamarást szeretné kiforgatni az erdőkből. Már ígérgetett is
                  egy-két embernek, ha a kezére játszanak.</p>
               <p>A százados a kapuban állott és esernyőjével tisztelgett. Horgászásra indult.</p>
               <p>- Ma potykán alól nem adom, Frau Oberärztin. Mitől áll olyan ferdén a kalapja?
                  Hja, az ifjúi temperamentum...</p>
               <p>Mennyi bárgyúságot fecsegett ez az ember! A legkorlátoltabb férfi az egész
                  járásban. Férfi?... Utálta ajka alatt azt az idejétmúlt szőrlegyecskét.
                  Helyrenyomta fején ferde gepidasisakját, és folytatta útját. A cselédjével él
                  együtt. Jól a nyakára ült az a lompos szénaboglya. “Kinn az utcán - kiáltozta neki
                  nemrégen is - maga lehet miattam százados, de a kapun belül tartsa a száját, mert
                  magára öntöm a zaftját!”</p>
               <p>A poros utcán Máténé jött vele szemben. Sok sáros cipőt keféltek ezek, amíg
                  zöldágra vergődtek. Bivaly, föld, friss cserepek. Keserűen fordította félre a
                  fejét. De Máténé kedvesen és illendően köszöntötte.</p>
               <p>- Hogy van, kedves? - dobta oda hirtelen Kurkainé is kedvességének néhány
                  opportunus rongyfoszlányát. Lehet, hogy most már ráadják magukat a szaporodásra
                  is, gondolta, nem árt, ha egy kis leereszkedést mutat. A gyerek hurutos lesz,
                  szembajt, difteritiszt kap, az ember legyen hát szívélyes.</p>
               <p>Átment a hídon. Mindent összegezve, nagy elégedetlenség maradt vissza benne.
                  Becsapta maga mögött a kaput. A kapufélfáról levált a doktor cégtáblája, s
                  egyetlen szögön csüngve ide-oda kezdett himbálózni. A körorvos a pipáját fúrta.
                  Azt akarta kérdezni, mit begyeskedik megint, de aztán meglátta a bárányfejet és
                  ellágyult az arca.</p>
               <p>- Tárkonyt hozott-e?</p>
               <p>Ah, sóhajtott az asszony. Egész nap a tornácon sütteti a hátulját, nagyokat
                  hazudik arról, hogy indiai ludat lőtt egyszer a berekben, ahelyett, hogy egy
                  kicsit gyarapítaná orvosi gyakorlatát.</p>
               <p>- Az a könyvvigéc még mindig itt van! - kiáltotta. - Tud róla? Maholnap elszedi a
                  betegeit.</p>
               <p>*</p>
               <p>A gyógyszerész elalvás előtt hallotta az üres moslékos hordó szaggatott
                  dübörgését. Az öreg szamár, gondolta, úgy látszik, még nem ért haza a hordójával.
                  Ez a dübörgés később egyre erőteljesebb lett, megsokszorosodott, és úgy hatott,
                  mintha ezer moslékos hordó dübörögne le a hegyoldal kövesebb lejtőjén. A hordóba
                  aztán hirtelen belecsapott egy tenorhangú villám, a dongák szétestek, és a híg
                  moslék mind a gyógyszerész nyakába zúdult. Felugrott, magára kapta ruháját, és a
                  pokróc védelme alatt a gyertyánfa alá menekült.</p>
               <p>- A pokolba is - kiáltotta meglepetten. Az ember nyugodtan elszállásolja magát az
                  üregében, mint pondró az almában, aztán egy váratlan fogsor beleharap az almába,
                  s a pondró ott találja magát nedvesen, és a farkát kapkodva a szabad ég alatt.</p>
               <p>Az eső hatalmas zajt csapott, zúgott, bőgött és sistergett, mint a forró zsír.
                  Sebestyén később valami halk kottyanásra lett figyelmes. Lába alatt kottyant,
                  sziszegett a víz. A folyó felnyomult a szigetre.</p>
               <p>A sötétben valahogy felhúzódott a gyertyánfa egyik kiálló ágára. A pokróca már
                  átázott, inge is nyirkosan tapadt a hátához. Megnyugtatta magát, hogy kutyabaja
                  sem lesz. Kirándulásokon sokszor elfogta a zápor, mégse szedett fel soha hűlést
                  vagy náthát. A nedves pokróc ellenére hamarosan át fog fűlni a háta, testmelege
                  feldolgozza a hozzátapadó nyirkosságot, s elszigetelt hő fog képződni a pokróc
                  alatt.</p>
               <p>A cipőjébe azonban beszivárgott az előbb a víz. A mennybolt változatlanul
                  csurgott. Ha látná őt Papaverin a fán kotolni ebben a kietlen feketeségben,
                  átkozott vakaródzást csapna. Mi az, ifjú kolléga? Ezt nevezem aztán
                  rendszeretetnek. Éjszaka egy fán csüngeni, mint egy vizes rongy! Kellett magának
                  Párizs? Ahelyett, hogy most az igazak álmát aludná a Kék Golyó ügyeletes
                  szobájában, vagy hajszálhasogatásokkal teli lakásán, özvegy Kempelnénél!</p>
               <p>Cipőjében zizegett a víz. - Szent József! - csapná össze a kezét Kempelné, hol
                  járt ebben a lucskos időben, Sebestyén úr. Hamar, húzza le a cipőjét és
                  harisnyáját! Egy teát s egy kis izzasztót!</p>
               <p>A gyertyánfa alatt szabályosan cuppogott a víz. A folyó, úgy látszik, teljesen
                  elöntötte a szigetet. B-ben is kiöntött egyszer a Tímár-patak és elborította a
                  teniszpályát. Ilonával együtt nézték meg az áradást. A patakban áztatott
                  marhabőröket a víz sodra mind kirakta a teniszpályára. Jól emlékezett az Ilona
                  arcára. “Most egy félévig megint nem kapunk senkit, aki a pályát
                  lehengerelje”.</p>
               <p>Alapjában véve írnia kellett volna néhányszor Ilonának. Az érzelmi cérna, amely
                  összefűzte őket, valószínűleg végleg elszakadt...</p>
               <p>- Érzelmi cérna? - kérdezte magától később. - Jó lesz vigyázni az ilyen költői
                  metaforákkal. Az ember gyanútlanul követi őket, mint vadász a vadcsapást, s észre
                  sem veszi, hogy zavaros degeszbe lépett. Ki látott már érzelmi cérnát?
                  Ferdinándnak nyilván helyes megfigyelésen alapszik az a megjegyzése, hogy amint a
                  kezdő kerékpárost sem az akarata, hanem a járműve irányítja, úgy a rossz költőt
                  sem a tehetsége, hanem a tolla ragadja magával.</p>
               <p>Megszokta az egysíkú embereket, s bűnökben is a simaságot, de Ferdinándnak
                  szövevényesek voltak a bűnei. Valami villamosság megbontotta erkölcsi atomjainak
                  töltését, a bűnök az ő morális légkörében plusz előjelt kaptak, az erények
                  mínuszt.</p>
               <p>Lehajolt, hogy hallgassa a folyóvíz hangját a fa körül. Elektromos töltés? Mit
                  akart ezzel az elektromos töltéssel? Azóta, hogy elesett a laboratóriumban,
                  többször megtörtént vele, hogy elindult valami gondolat hátán, s mire
                  körülnézett, a gondolat hátsó fele cserbenhagyta, mint Münchausent lovának nyereg
                  mögötti része.</p>
               <p>A sötétben meg akarta nyomni a szemüvegét, de eszébe jutott, hogy a zsebében van.
                  Micsoda hazug fráter volt az a Münchausen báró! Belovagolt egy várba, s csak a
                  kútnál vette észre, itatás közben, hogy a vár legördülő láncos kapuja elvágta
                  lovának hátsó felét. A szomjas paripa elöl mind itta a vizet, s hátul csak zúdult
                  belőle kifelé...</p>
               <p>A moslékos hordók tovavonultak, a zápor is veszített vad erejéből. Az erdő
                  megnagyította az égi lármát, de most ott is ellanyhult a zúgás.</p>
               <p>A kanalai, meg a kölcsönkért csuprok, amikből délután a Kurkai lány és a tanító
                  itták a teát, ott maradtak a tűzhely kövén.</p>
               <p>Még halat is sütött délután a vendégeinek. A körorvos lánya mélán mozgatta a
                  száját és a magasba nézett. Nem evett, csak őrölte ábrándosan a falatokat. S a
                  tanító majd kiesett magából, úgy bámulta. Többször is megkérdezte a lánytól: mire
                  gondol, Elza kisasszony? Nos, hát mire gondolt volna. Nem a tanítóra. Hosszú
                  pillái túlságosan is romantikusak voltak ahhoz, hogy egy dadogó, elvált tanítóra
                  gondolhatott volna. Utálta Borjúmált. És a tanító csak faggatta: “Olyan rossz
                  itt, Elza kisasszony?” “Mire várjak? - vonta a vállát a Kurkai lány. - Hogy maga
                  elvegyen feleségül? Vagy Almirás? A borjúmáli lehetőségek csimborasszója? Nézze
                  meg anyámat, hogy elbánt vele a falu.” A tanító készülő könyvéről beszélt. És
                  védelmébe vette a falut. Persze, mondta, aszfaltjárdát és filmszínházat nem
                  nyújthat Borjúmál. Meg kéne értenie végre Elza kisasszonynak, tette hozzá
                  szelíden, hogy nem rossz falun sem. Megvannak a maga üzemi szabályai, mint a
                  városnak. A falu szénhidrátokat, fehérjéket és vitaminokat termel, a város
                  nyersolajmotorokat és színműveket. Meg lehet szokni. Az a bajunk, magyarázta,
                  hogy több kultúrát követelünk a falutól, mint amennyit nyújtunk neki. Mi jogon?
                  Városiak szeretnénk lenni falun, és ehhez képest természetesen meg vagyunk
                  sértődve és kétségbeesetten unatkozunk. De kérdezze meg Elza kisasszony ezeket az
                  embereket, hogy unják-e boronálni a földjüket vagy megfekszi-e kedélyüket a bivaly
                  egyhangú bőgése...</p>
               <p>A piócahalász ladikján jöttek át a szigetre. Alkony volt már, amikor
                  visszaeveztek. A lány azt akarta, hogy a tanító énekeljen. Énekelt is, de sem a
                  hangja, sem az alakja nem hasonlított azokhoz a filménekesekhez, akik oly lobogó
                  dallal szelik a velencei hullámokat...</p>
               <p>Később újra kidugta fejét a pokróc alól. Szennyesen és ázottan csoszogott elő a
                  hajnal. A felhők úgy szálltak le a folyóra, mintha inni akarnának, mint a
                  tehenek. Lenn a fa tövénél látszottak már a füvek. Leszállott az ágról, combja
                  fájt, lába zsibbadt volt. A csuprok az elmosott tűzhely kövén voltak, de a
                  cukornak csak hűlt helyét találta. Teáját is elvitte a víz, amely egy kis
                  zacskóban ott maradt a cukor mellett. Lement a sziget tatjához, hogy megnézze,
                  nem vitte-e el a tutaját is a víz. A vizes fövényen nagy deszkahalmot látott.
                  Valami összeomlott pajta vagy kamra roncsai lehettek. A hirtelen hegyi áradat
                  lekapta valahol a partról és a szigetig sodorta. Ahogy ki akarta szabadítani a
                  deszkahalom alól a tutaját, az egyik deszkafalon egy épen maradt széllámpát
                  látott.</p>
               <p>Nagy vesződséggel szabaddá tette megrongált tutaját. Időbe tellett, amíg annyira
                  egymáshoz erősíthette a két oszlopot, hogy elindíthatta a megduzzadt folyón.</p>
               <p>A nap már elhagyta a szeszgyár fedelét, és a kamarás kertjének jegenyéjén
                  kapaszkodott felfelé, amikor kikötött a túlsó parton.</p>
               <p>Úgy határozott, hogy nem tér vissza a szigetre. Ha maradnia kell még egy-két
                  napot, a tanítótól fog szállást kérni. És természetesen megfizeti.</p>
               <p>A sáros parton a töpörödött Rebivel, majd a szamárral találkozott. Az öreg állat
                  az éjszakai viharban belesodródhatott valahogyan az útmenti árokba. Ott állott
                  éjszaka óta elázottan, mozdulatlanul. A hordó arasznyira megtelt csapadékkal,
                  mint egy meteorológiai állomás tartálya.</p>
               <p>*</p>
               <p>A galagonyán és lóherevirágon csapzott lepkék ültek, ferde vitorláikkal.
                  Hímporukat elmosta az eső, mint egy népünnepélyt. A keréknyomban barázdabillegető
                  kóstolta az esővizet. Kapások és csebresek jöttek az aranyzúzók felől. A kis
                  mokánylovak kicsiket lépegettek, hátukon a csöbörjavításhoz szolgáló
                  faabroncsokkal. A kapások beköszöntek Simonnak. Simon morogva cipelt valamit. Nagy
                  kocka só volt, beeresztette a vízbe. Sok volt a kútban a salétrom, télen nem főtt
                  meg a szárazbab, ami vizet meg tavasszal ráöntöttek a hagymára, mind otthagyta
                  fehér nyomát a földön. A kút öblöset cuppantott. Simon most, hogy a féket
                  elengedte, haragosan fújt.</p>
               <p>- Az én házamban nem ellik fattyút a lányod! - kiáltotta nekikeseredő dühvel a
                  felesége felé, aki a tornácról nézte remegve.</p>
               <p>Simonné halkan jajgatott.</p>
               <p>Simon betért a kamrába, hogy a berbécsszarv-fogasról leakassza a kalapját. A
                  tornyos szalmakalap ott volt a fogason, a fokhagymakoszorú és sózott oldalas
                  között. De nem a kalapot akasztotta le, hanem a kolompot. A kolomppal megindult,
                  hogy agyonverje a lányát.</p>
               <p>Rozál a házból jött, salátáskosárral és vajjal, hogy bevigye a századosnak. Simon
                  nagyot ordított rá.</p>
               <p>- Megmondod?</p>
               <p>A gyerekről volt szó. Simon este értesült a dologról, az útkaparótól, aki viszont
                  Balibántól hallotta. A szűrszabó látta Rozált az idegen gyógyszerész karján
                  betámolyogni az orvoshoz. Rázta a hányás. Simon egy szót se szólt, csak belerúgott
                  a lányába, aki a tornácon már pihenni tért. Rugdosta vagy tíz percig. Üvöltözött,
                  mocskos rongyot is mondott, aki odafekszik egy idegen úrfélével az árokba. Az ő
                  lánya, a Simon lánya! Kurátornak választották, mert sohasem vétett az emberiesség
                  ellen. S akkor neki egy ilyen rongy kölyke van. Rozál didergett a vackán, tűrte a
                  rugdosásokat, a rongyot, csak tagadta, hogy az idegen a gyógyszerész lett volna.
                  De hogy ki volt, az apja akkor sem tudta kipréselni belőle, amikor a nyakát
                  fojtogatta.</p>
               <p>Simont égette a szégyen. Ha parasztlegény lett volna az illető, hát legfeljebb
                  hátba vágta volna a lányát a vasvilla nyelével és kész. De úrfélével összeállni,
                  s hozzá még egy idegennel, szajha dolognak számított. Elhajította a kolompot, az
                  csörgött egyet a levegőben, aztán nekirepült a Rozál hasának, onnan a
                  palánknak.</p>
               <p>- Megmondod, hogy ki ágyasa voltál?</p>
               <p>Az asszony jajgatott a tornácon, Rozál meg se moccant. Tartotta a salátáskosarat
                  és sápadtan meredt feldúlt apjára.</p>
               <p>Az útkaparó ott állt éppen a kerítés mellett, hallgatózva, amikor a kolomp
                  nekicsapódott a deszkának.</p>
               <p>- Ez talált - bólintott kedélyeskedve.</p>
               <p>Úgy tett, mintha újság volna neki a perlekedés oka, s azt mondta, hogy egyszer
                  minden fehérnépnek megnő a hasa. Különben, tette hozzá tárgyilagosan, azért
                  szólott be, mert a lovának pang a vizelete, tegnap óta sehogy sem működik. A
                  Simon bivalyán bizonyára akad kullancs, ami kitűnő az efféle bajra.</p>
               <p>Simonné hevesen elkapta a lányát, amíg férje az útkaparóval betért az
                  istállóba.</p>
               <p>- Menj, menj! - noszogatta szerencsétlenül - menj, mert még agyonver.</p>
               <p>A lány sorsa, hogy megejtsék - mondta riadt, nedves pillantása. A nőstény galamb
                  is hiába kapja félre magát tízszer, százszor a hím elől, a vége mégiscsak az, hogy
                  gyámoltalanul odalapul a turbékoló unszolásnak. Nem is ez volt itt a baj, hanem
                  az, hogy a lányát reménytelenül letaposták, mint a ló a kölest, ha telezabálta
                  magát benne. Tudta, hogy nem a gyógyszerész tette a lányt szerencsétlenné.
                  Nagyobb és gonoszabb ember. Sejtette, bárha Rozál a mennyországért nem nyitotta
                  volna ki a száját, hogy elárulja.</p>
               <p>Rozál mereven nézett maga elé. Vitte a kosarat és teste hangtalanul zokogott.</p>
               <p>- Rozál - nézett rá az árokból csodálkozva a gyógyszerész - mi lelte?</p>
               <p>Rozál csak a fejét rázta s összeszorította a fogát. Sebestyén kihúzta az árokból a
                  szamarat.</p>
               <p>- Baj van, Rozál? - kérdezte gyöngéden.</p>
               <p>- Nem, semmi baj sincs - szipogta a lány.</p>
               <p>Együtt haladtak a község felé. A lánynak duzzadt volt a szeme, megviselte a
                  terhesség, a kegyetlen éjszaka. Nem bánt semmit, fojtogatást és átkot, szégyent és
                  bizonytalan sorsot, csak beszélhetett volna a csábítójával. Egyszer,
                  egyetlenegyszer cirógatta meg őt, amikor megejtette. Pacsirtának nevezte. Három
                  hónapja mindig a cirógató ujjakat érzi a keblén, és semmi mást nem hall, csak ezt
                  a szót: Pacsirta. Alapjában nem is tudta, mi történik akkor vele. Percek alatt
                  elsuhant az egész. Csak a gyerek maradt meg benne ezekből az értelmetlen
                  percekből. Néhányszor forrón gondolt rá, hogy szoptatni fogja a gyereket, az ő
                  gyerekét, mint ahogy egyszer egy talált nyúlfiókát vágyott vézna melléből
                  megszoptatni.</p>
               <p>- Lefogadom, hogy minden jóra fordul - biztatta Sebestyén. - A fő, hogy ne hagyja
                  el magát. Jól kell táplálkoznia. Kevés fűszerest, kevés savanyúságot. A
                  dohányzásról - tette hozzá tréfásan -, azt hiszem, nem kell leszoknia.</p>
               <p>Lépegettek, Rozál rábámult oldalról. A zokogás megszűnt benne.</p>
               <p>- Nedvesnek tetszik lenni? - kérdezte megfeledkezve gondjairól.</p>
               <p>Igen, a ruháját csúnyán tönkretette az éjszaka.</p>
               <p>- Úgy üldögéltem a fán, mint egy makimajom - jelentette ki derűsen hunyorítva.</p>
               <p>Rozál sóhajtott és elmosolyogta magát. Hallgatta a gyógyszerészt. Jó ember lehet,
                  gondolta, amikor Sebestyén a megáradt csermelynél átvette a kosarát és átugrott
                  vele az árkon. Az apja azt mondta, fondorlatos ember, rosszban töri a fejét Nem
                  olyannak látszott. Ő inkább becsületesnek sejtette. Valami szégyenkező meleget
                  érzett iránta. Jólesett neki, hogy elvette a kosarát és mókázik vele, mert látja
                  talán, hogy olyan nehéz a szíve.</p>
               <p>- Egy kis vajam volna - mondta halkan és zavartan, amikor a községhez értek.
                  Elpirult, s mint mindig, meztelen lábszára is vörös lett belé. - Nem tetszik
                  elfogadni? - kérdezte és lesütötte a szemét.</p>
               <p>A gyógyszerész megigazította a szemüvegét. Barátságosan füttyentett.</p>
               <p>- Értem. Köszönöm. Nem. Hanem... - megállott, aztán mégis kibökte, - ha nem
                  találkoznánk többet, megírná nekem, milyen lett a gyereke?</p>
               <p>Rozálnak csak most jutott eszébe, hogy a csípőjét fájlalja. A kolomp éppen ott
                  érte, a vakbél közelében. Megijedt. Nem lehet ebből baja a gyereknek?</p>
               <p>Lehajtotta a fejét és szívdobogva sietett végig a lopótök alakú utcán. Szédülést,
                  fullasztó izgalmat érzett. Tudta, hogy nemsokára látni fogja Almirást.</p>
               <p>*</p>
               <p>A csendőr-alőrmester közölte vele, hogy a megugrott raktárnokot elcsípték. A pózna
                  ügyében pedig a telefontársaság, úgy látszik, nem tett panaszt. Sebestyén
                  eltávozhatik tehát a községből. Az írnok megkérdezte még tőle, hogy mi az az
                  exitus laetalis. Ott volt előtte a körorvos egyik jelentése.</p>
               <p>- Halál, kérem - közölte a gyógyszerész boldogan. - És amit mondtam, uram. Szívére
                  kötöm a vizeletvizsgálatot.</p>
               <p>Fütyörészve sietett ki az utcára. Most megreggelizik. Utána dohányt vesz a derék,
                  de szívbillentyű-elégtelenséggel küzdő Péterfinél. Tizenegykor befut az autóbusz.
                  És holla, tizenegy óra két perckor már dübörög is hazafelé.</p>
               <p>Jó nagyot lélegzett. Régen nem érzett ekkora és ilyen kellemes izgalmat. Délután,
                  amikor hátrahajlik kissé a nap, már a b-i kövezeten lépeget. A postasoron már
                  kihajlik az utcára az orgonavirág. Az öreg forradalmárnak meglibben lepkeszárnyú,
                  kajsza szemüvege. “Maga az, Sebestyén úr? No, jól bennhagyott a vízben. Készítse
                  el ezeket a recepteket...” S a régi, üres kaszárnya bástyájáról látni fogja a
                  házsorokat, a rétet, amelyen diákok labdáznak... Az öreg Zinkweisznek azokról az
                  önműködő pilulagépekről fog beszélni, amelyeket egyszer Párizsban látott... És
                  ami Papaverint illeti, délután csak kiáll a Kék Golyó lépcsőjére, és átinteget
                  neki: szolgája, Papaverin kolléga úr! Hány óra van önnél?... Mintha mi sem történt
                  volna...</p>
               <p>Ez a gondolat lelkes mosolyra fakasztotta.</p>
               <p>- De talán megnézném a postamesternél - jutott eszébe -, nem jött-e tőle valami
                  levelem.</p>
               <p>Jött. Meglehetősen hosszú levél. Az elején arról számolt be Papaverin, hogy
                  Zinkweisz gyógyszerész elunta a hosszú várakozást, fagydaganatai is gátolják már
                  a mozgásban, a Kék Golyót nem bízhatta a gyakornokra, kénytelen volt... (Sebestyén
                  megnyomta a szemüvegét) kénytelen volt tehát más segédről gondoskodni. Fel is vett
                  már egy kellő gyakorlattal rendelkező gyógyszerészt...</p>
               <p>Sebestyén behunyta egy pillanatra a szemét. Aztán fordított. A túloldalon
                  Papaverin egy örömhírt is közölt vele. Eljegyezte magát Ilonával.</p>
               <p>A fehér rácsos kerítéshez dőlve még egyszer elolvasta a levelet.</p>
               <p>A lopótök alakú utcán kacsák totyogtak.</p>
               <p>- Hová pathikus komám és barátom? - szólította meg a százados. - Wohin des
                  Ganges?</p>
               <p>Összehajtogatta a levelet és betette a zsebébe. Igen, bármily ostobán is hangzik,
                  wohin des Ganges? Most aztán hova megy?</p>
               <p>A háta mögött, a kamarás kertjében megmozdult a málnabokor. Hátrafordult, a
                  tekintete a Márta tekintetével találkozott. Némán és szomorúan bámult a lányra. A
                  közömbös, figyelő arc most nem érdekelte. Szerette volna összeszedni a
                  gondolatait, tanácskozni magával a levél felett. Sajgást érzett a tagjaiban, s az
                  ötödik és hatodik bordája között.</p>
               <p>Észre sem vette, hogy a nyugalmazott százados ott áll mellette. Locsog, s már
                  húzogatja is az utca átázott földjébe zászlóaljának hadmozdulatait. Hallotta ezt a
                  szót: túlerő és elgondolkozott rajta. De odaát az egyik malac kinyitotta orrával
                  az ajtót és kilépett az utcára. Szőke pillájú, szemtelen orrú állat volt,
                  egyenesen a patak felé tartott.</p>
               <p>- A malac, kérem - figyelmeztette Sebestyén, aki eddig tisztelettel nézte az
                  összekuszált sarat.</p>
               <p>A százados haragra gerjedt. “Na, rúglak faron, bitang!” kiáltással elrohant, mint
                  a múltkor. A malacok mindig beleröffentettek a ravaruskai áttörésébe.</p>
               <p>A gyógyszerész a szövetkezet mellett letért a füves, bokros sikátorba, amely a
                  patakhoz vezetett. Szívbillentyű-elégtelenség: milyen hosszú szó, gondolta.
                  Legalább hat centiméter. S ha még egy ragot is teszünk hozzá, hét centi.</p>
               <p>A szövetkezeti bolt udvarán meglátta Rozált és Almirást. Rozálnak könnyek gurultak
                  az arcán, Almirás meg vékony fűzfavesszővel egy petróleumos hordót csapkodott.</p>
               <p>Egyszer sem kérdezte meg a lánytól, hogy ki a kedvese. Almirás biztos
                  szomorúságot jelent. Pökhendi uracs. Sajnálta Rozált. Fáradtan lépegetett a gyepes
                  utcácskán, s a réten leült egy heverő fatörzsre. Tarkóját forrón sütötte a nap. A
                  ruhája száraz volt már, de gyűrött, cipője sáros, szappana feloldódott a vízben,
                  nem mosakodott. Éhes volt, de bágyadtság erőt vett rajta, amely marasztalta.</p>
               <p>Tehát...</p>
               <p>Összegezni szerette volna rendszeretően a tényállást, megszámolni pontosan, az
                  utolsó garasig, a rendelkezésére álló pénzkészletet és a tennivalókon
                  gondolkodni. De oly nehéz volt beletörődni abba a gondolatba, hogy nincs már mit
                  keresnie B-ben, helyét a Kék Golyóban más foglalta el, s esténként más fog ülni a
                  vaspadon, hogy agya nem állott munkába, keze nem nyúlt be a zsebébe. Nézte a
                  hegyoldalt, amelynek távoli zöldjét zsemlyemorzsák pettyezték.</p>
               <p>- Legelő bárányok - gondolta.</p>
               <p>Úgy érezte, mintha B. elrúgta volna magától. A hűtlenség sajgó érzésének
                  visszhangja szólott benne. Egy kicsit elbóbiskolt a hőségben. Később evett valamit
                  a kocsmában. Látta elzörögni a tizenegyes autóbuszt a vendéglő előtt, B. irányába.
                  Fröccsöt kért, felhajtotta és elment a tanítóhoz. Mielőtt betért volna Borsánhoz
                  még arra gondolt, hogy elmegy B-be, ha egyébért nem, hát azért, hogy ott várja be,
                  amíg alkalmas állást talál valamelyik vidéki gyógyszertárban. De B-ben kivárni
                  ezt - esetleg hetekig is várnia kell - sokkal nagyobb költséget jelentene, mint
                  amekkorát elbír. Rendes bért kéne fizetnie Kempelnének, a Kispipa nem olcsó
                  vendéglő, és a ruházatát is rendbe kéne hozatnia. Mi marad majd az útiköltségre,
                  ha valami távolabbi városba kell utaznia? Vizet kért a tanítótól, mosakodás közben
                  meghallgatta a befejezett könyv utolsó oldalait, aztán ő maga is leült és egy
                  lapot írt Papaverinnek, amelyben arra kérte kollégáját, hogy küldje el neki a
                  Gyógyszerészek Értesítőjének legújabb számait. A lap mindig közölt néhány
                  álláskínáló hirdetést. Úgy döntött, hogy Borjúmálon fogja pályázatának eredményét
                  bevárni. Ez lényegesen kevesebb költséggel jár. Engedelmet kért a tanítótól, hogy
                  ledőlhessen egy kicsit. Amikor kialudta magát, eszébe jutott, hogy a tanító
                  pokrócát a szigeten felejtette.</p>
               <p>- Érte megyek, magiszter uram - jelentette ki. - Ön írja csak meg a levelet a
                  kiadónak, és vigye el a kézirattal a postára... A pokrócot magam hozom el, és
                  előre is köszönöm szíves vendéglátását.</p>
               <p>A tanító boldogan rendezgetett. Volt a háziasszonyának egy viaszkosvászonnal
                  bevont díványa. A gyógyszerészt rokonszenvesnek találta.</p>
               <p>- Mire visszajön a szigetről - mondotta lelkesen - mindent előkészítek a
                  fogadására.</p>
               <p>- Helyes - bólintott Sebestyén, és elindult a Csigás felé. - Össze fogunk
                  barátkozni, magiszter uram!</p>
               <p>*</p>
               <p>Az éjszakai felhőszakadás tisztára mosdatta az erdőt, az útszéli vackorfákat, és
                  ragyogó zöldre festette a rétet és vetéseket. A harasztban piros légyölő gomba
                  tolta fel a fejét. Kapások haladtak feltűrt nadrágban, meztelen lábszárral az
                  úton. Kapájuk csillogó vasába csorbát harapott már az évek munkája. Az erdő felől
                  Márta közeledett, puskával a derekán. Mögötte jött a vizslája csüngő nyelvvel.</p>
               <p>Egymásra néztek.</p>
               <p>A gyógyszerész aztán elfordította a fejét, és kemény léptekkel igyekezett előre a
                  sáros úton. Hallotta Péterfitől, hogy vaddisznókra is kijár néha. Csak a kocsist
                  viszi magával. Semmitől sem fél, éjszaka gyakran kószál egyedül a kutyájával.
                  Bogaras teremtés, folyékonyan megtanult visszafelé beszélni. Ha azt akarta, hogy
                  ne értsék meg, így szokott társalogni a szakácsnéval.</p>
               <p>Az erdő alatt a Simon lányt pillantotta meg; a folyóparton haladt, botladozva,
                  bizonytalanul. Valami hangot is hallott. Megállt, fülelt. Rozál beszélt magában
                  és zokogott.</p>
               <p>Lekerült hozzá a folyópartra.</p>
               <p>- Úgy tesz, Rozál, mintha keresne valamit - szólott hozzá. - Mit szorongat úgy a
                  kezében?</p>
               <p>A lánynak dagadt volt mind a két szeme. Kinyújtotta a kezét, kinyitotta a
                  tenyerét.</p>
               <p>- Krumplicukrot adott...</p>
               <p>Keserűen, hitetlenül nézte ő maga is az ajándékát.</p>
               <p>- Almirás úr? - kérdezte a gyógyszerész.</p>
               <p>Sejtette, hogyan történt. A lány előhozakodott mázsás szerencsétlenségével, s a
                  sonkanadrágú egy zacskó krumplicukor árán akart szabadulni a kellemetlenségből. S
                  Rozál, bárha már késő délután volt, azóta cselleng cukrának és szívének kettős
                  szégyenével a község határában. A gyógyszerész barátságosan kivett egy darab
                  cukrot a barna papírzacskóból.</p>
               <p>- Ehető - mondta a cukrot megkóstolva. - Azt hittem, ez is romlott, mint az aszalt
                  szilvája... Hanem, Rozál, a folyót nem ajánlom. Menjen szépen haza. Szeretnék
                  magának valami vigasztalót mondani, de - megnyomta a szemüvegét - nemigen értek
                  hozzá. Egyébként most én is benne vagyok a kátyúban. De nézetem szerint nem kell
                  kétségbeesni. Ha az ember igyekszik, mindenből szépen kilábolhat, higgye el
                  nekem.</p>
               <p>Igen, tette hozzá és elgondolkozott. Egyszer, folytatta aztán, egy különös
                  vidéken utazott át. Egy csomó templomot látott, de mindenik egy-egy hegycsúcson
                  volt. Ej, ej - csóválta a fejét akkor, milyen sok emberi furcsaság van a világon.
                  Ezek az emberek itt nem is igen mennének talán templomba, ha nem kéne nekik egy
                  kis turisztikát végezni.</p>
               <p>- De most tudom, Rozál - mondta mosolyogva. - Az embernek előbb kínlódni kell,
                  hogy imádkozni tudjon... Érti, Rozál, hogyan gondolom? Ez a dolog, meglátja
                  majd, sok jóra is megtanítja magát. Nem mondom, a kolomp nem tesz jót az ember
                  vakbelének, de ezt meg kell érteni. Egy apa hajította el, akiben összeomlott
                  valami értékes. Azt mondják, nem énekli jól a misét, aki nem énekli egy kicsit
                  hamisan. Micsoda apa az, aki lenyeli, hogy így bántak a lányával? Az apák is
                  hibáznak... - Cigarettára gyújtott, elfújta messzi a füstöt. Az én apám is
                  hibázott. Akkor bizony nem vettem tőle jó néven. Eltékozolta semmire, amit
                  keserves harmincévi munkával keresett. De ma már tudom, hogy nem tehetett
                  másképp. Ilyen volt: szorgalmas és könnyelmű. Ez a kettő együttvéve volt az
                  apám... Vigyázzon csak, Rozál, bele ne lépjen abba a tüskés drótba...</p>
               <p>A lány szipogva baktatott mellette.</p>
               <p>- Ne tessék velem jönni - szólalt meg gyönge, de mégis féltő hangon. - Nem akarom,
                  hogy lássák... És ne tessék emiatt haragudni - tette hozzá szenvedően.</p>
               <p>Elvált a lánytól, s a folyó mellett haladt a mogyorócserjék felé, hogy előkerítse
                  tutaját. A gáton halászok jártak, hosszú árnyékuk beesett a folyóba.</p>
               <p>A szigeten a tűző nap felszikkasztotta a nedvességet. A pokróc a gyertyánfa ágán
                  csüngött. A sziget tatján még egyszer meg akarta nézni az odasodort romokat. A
                  deszkahalom tetején egy macska nyávogott. Meglepődve és idegenkedve hessegette
                  el.</p>
               <p>- Eridj - a pokolba...</p>
               <p>Nem szerette a macskákat. Követ fogott és lekergette a halomról. Alighanem együtt
                  érkezhetett ezzel a csomó lim-lommal. Kihúzgált az összetorlódott deszkatömegből
                  néhány deszkát. Alattuk ajtót pillantott meg, s az ajtón odaerősítve egy kis
                  levélszekrényt. A széllámpában, amelyet már reggel is látott, benne volt még a
                  gyertya. Kihúzgálta a halomból a deszkákat, az épen maradt kisebb falsíkokat.
                  Három sarokfa is előkerült a deszkákkal. A negyediket nem találta. Szeretett volna
                  egy kis rendet teremteni a kusza halomban, hogy megállapíthassa, mi is lehetett
                  épkézláb korában. Két falsíkot vonszolt a fűre, huszonnyolc darab deszkát, három
                  sarokfát, egy ajtót, és ezekkel együtt vagy három kiló rozsdás szöget.</p>
               <p>Beleizzadt, megtörölte a homlokát. Mi lenne, ha egy olyan kis hétvégi faházat
                  szögecselne össze ebből a robinzoni ajándékból?</p>
               <p>Fölnézett az égre. Kék volt, csak nyugat felé, amerre a nap készült leereszkedni a
                  jegenyékről, égett minden az alkony aranyszínében.</p>
               <p>Levetette a kabátját.</p>
               <p>A zsombékban rákezdtek már a fiatal varangyok. Később denevérek jöttek, és
                  üldözőbe vették a cincogó szúnyogokat. Aztán kigyulladtak a csillagok.</p>
               
            </div>
            <div type="chapter">
               <head>VIII</head>
               <p xml:id="korrekt">Tisztelt Papaverin úr!</p>
               <p>Eszembe jut az a Ferdinánd nevű párizsi ismerősöm, akiről már tettem Önnek
                  említést. Ez a Ferdinánd mondotta nekem egy ízben, hogy a butaságnak van egy
                  csiszoltabb formája, amelyet boldogságnak nevezünk. Azt tartotta, hogy az emberek
                  sokszor maguk ragadnak oda ocsmány kis lépveszőikre, és maguk ülnek be olykor
                  frissen mázolt székeikbe. Nos, Papaverin uram, Ön egy olyan székbe ült le
                  szórakozottságában, amelyet előzőleg alaposan bemázolt. Gondoljon vissza rá,
                  hányszor krúgatott Ön csúfolódó torokhangján, amikor Ilonával valami
                  kerékpár-kirándulásra indultam vagy felhúztam világos szarvasbőrkesztyűmet, hogy
                  eleget tegyek egy meghívásnak, amely Ilonáékhoz vacsorára szólított. És jusson
                  eszébe, mily különös krákogást vitt Ön véghez, amikor lelkesen megjegyeztem, hogy
                  Ilona magasröptűen játssza Chopint. “Óh, Chopint is tud az angyal?” - kiáltotta Ön
                  borzongva. Igen, Papaverin doktor úr. A Kék Golyó előtt ültünk, a gesztenyefa
                  sötét árnyékában. Éjfél volt, csak az Ön csúfolódó nevetése töltötte meg a piac
                  öblét valami kaján gargalizálással. “Fogadok - kiáltotta -, hogy ez a hölgy
                  naptári alapon csókolózik, vasár- és vörösbetűs napokon.” Ön megvetette Chopint és
                  megvetette Ilonát. Azt mondta, kásás a bőre és ébresztőórát hord a szívében.</p>
               <p>És Ön most ezt a kásabőrű, szörnyű ébresztőórát veszi el feleségül!</p>
               <p>Vad csalódás ez nekem, Papaverin úr. Hát ilyen törékenyek a szavak, ilyen hitvány
                  a tartósságuk? Én tudtam, hogy Ön egy anarchikus locsogó, mégis kedveltem, mert
                  arra gondoltam, hogy e csobogó zűrzavar mélyén van néhány igaz szó, néhány férfias
                  és megingathatatlan vallomás. Szodomában nem akadt tíz igaz ember, és Önben nincs
                  tíz férfias szó, csak fölény, szavak miriádjai, amiket elsöpör a szél, Papaverin
                  úr. Mennyire sajnálom, hogy az Ön iránt való kevés hitemet is lerombolta!</p>
               <p>Talán mulattatónak fogja találni, hogy megint kitűztem magamra egy kis
                  gyászfátyolt. Nem zavar a kacaja, Papaverin uram. Elviselem, könnyűszerrel. De
                  szeretném, ha megértené, hogy nem Ilonáról van szó és nem is csak Önről, hanem a
                  szavak, az emberi szó múlandó értékéről. A hazugságok mindig meglepnek, és nem
                  állhatom meg, hogy ne csodálkozzam, ha ingatag jellemeket hoz a véletlen utamba.
                  Valami fix pontnak kell lennie az életünkben, egy világítótornyocskának, amely óv
                  a hajótöréstől, és az utat mutatja az éjszakában. Nos, Papaverin úr, nem
                  irigylem Önt. Átkozottul kellemetlen éjszakái lesznek, künn a tengeren. Mi fog
                  önnek világítani? Ha minden hazugság és minden elvetélt fogadkozás
                  kigyulladhatna, mint valami villanykörte, akkor nyert ügye volna...</p>
               <p>Ilonának, kérem, adja át szerencsekívánataimat. Sajnos, személyesen ezt már nem
                  tehettem meg. Nincs miért visszatérnem B-be. Nehéz óra volt, amikor rövid
                  híradása értésemre adta, hogy B. már nem otthonom többé. Úgy éreztem magam, mint
                  az az utas érezné magát, akinek még csak a következő hegyig kell mennie, hogy
                  viszontlássa a szülőhelyét, s a hegyre érve csak tátongó ürességet talál. Igen,
                  Papaverin úr, halk kis földrengés volt, mégis elnyelte előlem a Kék Golyót, a
                  piacot, a virágágyakat, a Káptalan-sort, a kétpúpú hegyet s mindazt, amit
                  otthonná építettem ki magamban. Egy végtelen óráig hontalan volt a szívem,
                  Papaverin kollégám. Kimondhatatlan szomorúságot éreztem.</p>
               <p>Most már minden rendben van. Borjúmál, ha ideiglenesen is, némi kárpótlást
                  jelent. A Gyógyszerészek Értesítőjét megkaptam, köszönöm. Már írtam is az egyik
                  gyógyszertárnak.</p>
               <p>Levelének végén azt kérdi, mit csinálok ebben a bégető nevű faluban, és hogyan
                  bírom ezt a vastag sarat és még vastagabb unalmat.</p>
               <p>Elfoglaltságom megakadályoz abban, hogy unatkozzam, Papaverin úr. Házat
                  építettem, és igyekszem magam hasznossá tenni a község javára. Ezt a levelet
                  például egy magam szögecselte asztalfélén írom, kis faházam árnyékában. A
                  nádasban madarak szólnak, túl a folyón egy disznópásztor fújja tilinkóját, s én
                  elégedetten nézem írás közben kis angolpipám felszálló füstjét. Amolyan robinzoni
                  elégedettség ez, Papaverin úr, annak a tudatnak kellemes reflexe, hogy a magam
                  erejéből sikerült szerény otthont és békés, bár kezdetleges tűzhelyet teremtenem
                  magamnak. Hogy megértse, miről van szó, el kell mondanom, hogy a folyó két hét
                  előtt megdagadt és valami pajta, vagy kamra romjait sodorta a szigetre. Egy
                  ismerősömtől - foglalkozására nézve piócahalász - baltát szereztem, és
                  hozzáláttam a deszkahalom szétszedéséhez. Kivertem belőlük a szögeket, sarokfákat
                  helyeztem el a földben, aztán deszkákat szögeztem rájuk. A munka nyolc napig
                  tartott, s mi tagadás, a sok kopácsolás, döngölés kikezdte honalapítói erőimet.
                  Táplálékom ezekben a napokban javarészt magamfogta halból és sült gombából
                  állott. Takarékoskodnom kell, mert pénzkészletem aggasztó módon megapadt. A
                  legnagyobb nehézséget az ajtó beillesztése és üzembe helyezése okozta. Minő
                  gondokat okozhat egy istállóajtó? - kérdi Ön, aki ott áll majd e levéllel a
                  kezében az Egyszarvú gyógyszertár nesztelenül csukódó, porcelánkilincses
                  ajtajában. Nem olyan egyszerű a dolog, mint ahogy hiszi. Mert nem elég az ajtót
                  úgy odaerősíteni a nyíláshoz, hogy azt be lehessen csukni, hanem, hogy ki is
                  nyithassa. De ez sem minden. Úgy kell kinyitni, hogy be is tudja aztán csukni, és
                  úgy kell becsukni, hogy közben ne essék az ember fejére, ami egyike a
                  legbonyolultabb feladatoknak. Mert az én ajtóm eleinte becsukódott ugyan, de nem
                  lehetett kinyitni, amikor meg engedett erélyes fellépésemnek és kinyílt, egyenesen
                  a fejemre esett. Hogy lehet az? - kérdi Ön. Úgy, felelem én, hogy az ajtónak nem
                  volt sarokvasa. Két ócska és laza kofferfül helyettesítette rajta a vasakat.
                  Mondhatom, életem egyik legfogasabb problémája volt. Két napig kínlódtam vele, s
                  még az éjszakáim is azzal teltek el, hogy különböző megoldási módokon törtem a
                  fejemet, és álmatlanul hallgattam a távoli kutyák csaholását, és az álmukban
                  felsíró lápi madarak hangját. Végre megoldottam a súlyos feladatot, s apró
                  fakunyhóm kifogástalanul felszerelve fogadja a parton tovakullogó juh- és
                  disznópásztorok csodálkozó s kérdő pillantását. Belvilága öt négyzetméter. Van
                  benne egy deszkapriccs, mohából és sarjúból való derékaljjal, egy kis párkány,
                  fogkefém, szappanom, edényeim számára. Ablaka nincs ugyan, de tetején, amelyet
                  tavalyi náddal és vesszőkkel fedtem be, áttör a fény, és átszűrődik az éjszaka
                  friss levegője. Van egy vödröm is, ivóvíznek. Birtokosa vagyok egy széllámpának és
                  egy levélszekrénynek. Kitűnő hangulatomat csak egy macska jelenléte zavarja. A
                  deszkarakománnyal érkezett a szigetre. Elüldöztem volna, de inkább felmászott a
                  gyertyánfára, hogysem elhagyja a szigetet. Most itt nyávog a fejem felett, s csak
                  akkor merészkedik le az ágakról, ha távol vagyok, vagy betérek a kunyhómba
                  pihenőre. Ilyenkor lemászik, elfogyasztja az élelmet, amelyet kikészítek neki, és
                  elcsípi a gyíkokat vagy nézi a partról a kis öbölben úszkáló halakat. Tudnia
                  kell, Papaverin úr, hogy nem szeretem a macskát. A nagyanyám macskája a
                  temetésen vidám dorombolással kente oda a hátát a várakozó koporsóvivő emberek
                  lábához. Hűtlen dög, gondoltam akkor magamban. De ez nem volt minden. A pap
                  nadrágszárához is odadörgölődött s addig folytatta kegyeletet nem ismerő
                  játékát, amíg a pap belesült a beszédébe.</p>
               <p>Gubacs disznópásztor, aki a szemközti kavicsbánya tetején lógatja naphosszat a
                  lábát, félreértve magányosságomat és alkotókedvem heves kopácsolásait, azt az
                  indítványt tette, hogy éjszaka fejjük meg együtt a piros Simon bivalyát. A szóban
                  forgó bivaly ugyanis néhány nap óta egy mezei vackorfa alatt éjszakázik, mert az
                  istállót fertőtleníteni kellett. Ehol a sajtár - kiáltotta át a kavicsbányáról,
                  előhúzva gubája zsebéből egy befőttesüveget. Erélyesen kioktattam, hogy ilyet nem
                  tesz rendes ember, még ha disznópásztor is az illető. Értelmetlenül csóválgatta
                  a fejét. Vannak ilyen ártatlan bűnözők. Gubacs úr a legnagyobb lelki nyugalommal
                  gyújtotta fel tavaly az egyik szénaosztagot, a tulajdonos óhajára. Két liter
                  szilvapálinkáért. Egy kicsit piszkos, de különben nem ellenszenves ember. Ő
                  tanított meg rá, hogy fenyőgyantába mártott ágból fáklyát csináljak, és éjszaka
                  világítsak rá a sekély vízre. Mert sötétség beálltával a rákok kimásznak
                  rejtekhelyeikből, és lustán elnyújtóznak a víz fenekén. Tucatszámra fogom őket. A
                  tűzhelyemen mindig izzik a parázs, melegszik a víz, teának, ráklevesnek,
                  halpaprikásnak. Esténkint rágyújtok, olykor benéz hozzám a piócahalász, vagy
                  meglátogat a tanító, és elbeszélgetünk a község égetőbb problémáiról. Ha magamban
                  vagyok, kimosom fehérneműmet, vagy horgászok, és hallgatom a kavicsbánya alatt
                  bemélyedő kis öbölből a fürdőzők lármáját és a szerelmesek csacska suttogását.
                  Olyanok ezek a csacskaságok, Papaverin úr, mint a méz. Édesek és csillogók.
                  Hallgatom a dialógusaikat; csiszolatlanok, szörnyen kezdetlegesek és telve
                  vannak logikátlansággal. De az élet ügyetlenkedik bennük. S ez elég arra, hogy
                  megbocsássuk mondatszerkezeteik hibáit...</p>
               <p>Ön azt kérdi, nem unom-e a falusi degeszt, a nagyszerű Ősállapotot, amelyre most
                  kezd a korszellem olyan büszke lenni. Igen, Papaverin úr, néhány rövid hét előtt
                  még értelmetlennek találtam ezt a létet. Trágyalétől hangos idillek - mondotta. -
                  Végy egy kis sarat, gyúrjál belőle egy kuvaszt, egy tehenet és egy embert, és
                  kész a falu. Nem osztom a véleményét. Sőt nem szégyenlem bevallani, kedvesek nekem
                  ezek az egyszerű házak és hiányosan képzett emberek. Úgy érzem, érdemes a
                  lelkükbe nézni, és bajaikkal megismerkedni. A napokban a piócahalász ügyében
                  felkerestem a kamarást, hogy valami nádvágási ügy miatt kérjem intézkedését. Ő a
                  tulajdonosa annak a jókora zsombékosnak, amelynek nádvágási jogát szerettem
                  volna visszaszerezni a halásznak és ínséget szenvedő társainak. A kamarás
                  elutazott, a házvezetőnője fogadott. Kifejtettem előtte jövetelem célját. Azt
                  kérdezte, mit ártom magam bele idegen létemre ezeknek az embereknek a dolgába.
                  Úgysem tudok rajtuk segíteni. A bajok, intett a kezével igen jellegzetesen,
                  faluhelyt úgy szaporodnak, mint a mezei egerek, nem lehet őket holmi okulárés
                  jóindulattal agyonverni. Az okulárés jóakarat rám vonatkozott.</p>
               <p>(Letette a töltőtollát és megnézte, fogott-e halat a horgászbotja, amelyet
                  önműködő munkára beállítva száránál fogva egy kő alá erősített. A sörösdugó
                  békésen lebegett a zöld folyón. Fenn a hegyen egy havasi dudát fújt a görbenyakú
                  pásztorgyerek...</p>
               <p>Megtörölte szemüvegét, amelyre a halasgödör egyik hala vizet fröccsentett virgonc
                  farkával. Igen, Márta a látogatáskor ott ült fesztelenül a tornác párkányán, lába
                  hegyével a vizslája hátát vakargatta, és az ő szemüveges fontoskodásáról beszélt.
                  Közben füttyentett a rigójának, amely egy kalitkában nyugtalanul ugrándozott.</p>
               <p>Figyelte a lány hangját, gúnyos, közönyös, hitetlen szavait. A parasztokról
                  beszélt. Ostobaság, jelentette ki félvállról és ásítozva, hogy minden felajzott
                  városi irodalmár nekigyürkőzik a parasztszabadításnak. Szeretnék, ha a falusi
                  háztetők marcipánból volnának, és az ablakok rózsaszínű cukorból. A trágya persze
                  műtrágya volna, és a bivaly előtt ismeretlen fogalom volna az anyagcsere. Gyújtson
                  rá - szólott aztán rája meglehetősen barátságtalanul.</p>
               <p>Ő, elutasítólag intett. Hál’ istennek, van még egy kis dohánya, és semmi köze az
                  irodalomhoz. A piócahalász dolgában szeretne valami emberséges megoldást, és nem
                  meddő vitát a bivalyokról. Sajnálja, hogy Márta kisasszony ilyen foghegyről, és
                  pedig egy romlott fog hegyéről nyilatkozik a földműves ember nyomorúságos
                  életmódjáról.</p>
               <p>Márta ezekre a szavakra leugrott a tornác könyöklőjéről.</p>
               <p>- Mit akar? - kérdezte fojtottan, és a szemébe nézett. - Hogyan beszéljek a
                  parasztról? Mint egy új istenségről? A paraszt, paraszt. Kicsinyes, ostoba,
                  kapzsi, irigy, és ha arról van szó, épp úgy megrövidíti szomszédját, mint más.
                  Közöttük élek gyermekkorom óta. Semmiben sem különböznek más emberfajtától. De
                  van egy erényük, hogy dolgoznak. S ez mindennél többet ér. Azonban...</p>
               <p>Egy kockacukrot dobott oda a kutyának és Sebestyénre mosolygott.</p>
               <p>- Azonban... magára itt semmi szükség nincsen.</p>
               <p>Nyugodtan mondta, szemei derűvel voltak tele.</p>
               <p>- Lehet. De valakire szükség volna, aki ezt a sok piszkot egy kicsit eltakarítaná
                  innen. Ezek az emberek fuldokolnak a mocsokban és a szegénységben. Egy lélek nincs
                  itt, aki a hónuk alá nyúlhatna?</p>
               <p>Igen, elöntötte valami hevülés. Lekapta a szemüvegét. A magasba nézett. Senki
                  sincs, aki megmondhatná nekik, hogy Almirás például visszaél a bizalmukkal,
                  Répafi a babonás hitükkel, a kamarás a közönyükkel és Márta kisasszony a
                  fatalizmusukkal? Mért ne mondhatná meg nekik ő, hogy be vannak csapva, és könnyen
                  segíthetnek a bajaikon, ha maguk veszik kezükbe az ügyük intézését?</p>
               <p>Márta nevetni kezdett.</p>
               <p>- Miért? El fognak bánni magával. Semmi haszna belőle.</p>
               <p>Elfogta valami dölyfös biztonság.</p>
               <p>- Nem értjük meg egymást, kisasszony. Az, hogy velem mi történik, az az éremnek
                  csak egyik fele. Engem a másik fele érdekel. Segíteni akarok ezeken az
                  embereken. Végre mégis csak kötelez valamire az, hogy embertársuk vagyok.</p>
               <p>- Nyaraló műkedvelő. Valami apró oknál fogva itt rekedt, s most szép nyári
                  élménynek képzeli ezt a dolgot. Azt hiszi, olyan könnyű a paraszton segíteni?</p>
               <p>- Ön, kisasszony, megkísérelte valaha?</p>
               <p>Márta bólintott.</p>
               <p>- Megkíséreltem... De ez már nem tartozik ide... A piócahalászán nem segíthetek.
                  Almirás öt évre vette bérbe a jogot.</p>
               <p>A fejük felett zúgott a fenyő. Álltak és vizsgálták egymást. Ő hirtelen
                  megkérdezte Mártától, tudja-e, hogy a Simon lány kinek az áldozata? Márta csak a
                  szempilláját rebbentette meg. Igen, tudja, mondta ez a rebbenés. Hát azt tudja-e,
                  Márta kisasszony, hogy Almirás titokban arra bújtja az embereket, hogy vegyék
                  erőszakkal birtokba a kamarás erdeit?</p>
               <p>- Tudom - mosolygott Márta.</p>
               <p>Mindent tudott. Nyugodtan állott ott a kerti úton, fehér ruhájában, meztelen
                  karjával, amelyen most oly háziasan és vonzóan fehérlettek az oltás kerek hegei. A
                  mellén egy kicsi zöld hernyó riadtan menekült valahová. Márta lenézett rá. Sokáig
                  figyelte.</p>
               <p>- Maga tudja... Mi mozgatja? - kérdezte érdeklődve.</p>
               <p>Ő a kis állat fejében lévő mozgatóidegekről kezdett beszélni. Márta
                  mosolygott.</p>
               <p>- Hát érdemes? - kérdezte közönyösen.</p>
               <p>Mennyi nemtörődömség volt ebben a kérdésben, és lenézés a természet iránt, amely
                  ilyen haszontalan lények létrehozásával fecsérelte az idejét.</p>
               <p>- A hernyó is kérdezhetné: érdemes volt-e a természetnek egy olyan falánk,
                  ártalmas és kegyetlen óriás megteremtésének komplikált művével foglalkozni, mint
                  amilyen némely ember...</p>
               <p>- Olyan haszontalannak tart? - nevetett Márta.</p>
               <p>- Meglehetősen. És hogy őszinte legyek, irtózom az erkölcseitől...</p>
               <p>Meghajtotta magát és elsietett. Szeme égett, szomorúság fogta el, hogy a
                  piócahalász ügyében oly sivár eredménnyel kellett hazatérnie. Pedig Répafi
                  megsúgta a halásznak, hogy jó pénzért eljárja, hogy megsemmisítsék az Almirás
                  bérleti szerződését. Mert Almirás a szerződés több pontját is megszegte.</p>
               <p>De Márta minderről tudni sem akart. Ott állt a tornácon és gúnyosan nézett le rá.
                  A szőkesége, fehér ruhája, hajának kölnivízillata fajtalanságának hírét
                  juttatták eszébe. Mit is várt ettől a különös és merészen vétkező teremtéstől.
                  Szociális megmozdulást, támogatást egy férfias vállalkozáshoz, segélycsapatokat
                  egy elszánt küzdelemhez?</p>
               <p>Nevetségesen túlbecsülte. Megszerette szép karja, szép haja, szép tekintete miatt.
                  Most elnyomta magában ezt a hármas varázst, mint ahogy az ember egy égő
                  cigarettavéget tapos el, nehogy meggyulladjon tőle valami. Ahogy elhaladt a fehér
                  rácskerítés mellett, Márta utána szólt. Nem állott meg, nem fordította oda a
                  fejét.</p>
               <p>Néhány percig most Mártára gondolt. Odament a parthoz, s lenézett a kettős
                  félgömbre, a Márta látogatásának emlékére, amelyet az áradat alig érintett. Aztán
                  visszaült kezdetleges asztala elé, fölvette a tollat és folytatta
                  beszámolóját.)</p>
               <p>Eredménytelen látogatásom lehangolt ugyan, de nem törte meg kitartásomat. A
                  szomszéd községben néhány tífusz-esetet jelentettek. Elmentem az elöljárósághoz,
                  s felhívtam figyelmüket a kutak környékének tisztátlanságára és kértem,
                  akadályozzák meg, hogy a szövetkezet az istálló eresze alatt tartsa áruinak egy
                  részét, s a kifolyó trágyalé átitassa a teli zsákokat és ládákat. Megemlítettem,
                  hogy a nagyvásárt sem ártana megrendszabályozni. Tudja, miből áll ez a nagyvásár?
                  Baktériumok végtelen miriádjaiból. Az asszonyok és gyermekek egy ragacsos,
                  mocskos pohárból valami piros vizet iddogálnak és légyrajoktól ellepett süteményt
                  majszolnak, amelynek keresztmetszetén a mák hajszálvékony csigavonala látszik. A
                  tanító, aki lázongó, keserű lélek, azt mondja, a mák a gazdagoké, a szegényeké
                  csak az illúzió. A kocsma udvarán községbeli emberek iddogáltak. Az egyik szóba
                  hozta a kutak miatt tett panaszomat. Lefestettem neki azt a veszélyt, amelyet a
                  szövetkezet áruraktárának tisztátlan kezelése jelenthet a községnek. A többi is
                  figyelni kezdett, mire szóba hoztam a szövetkezet üzletvezetése körül tapasztalt
                  disznóságokat is. Valamelyikük megjegyezte, hogy a gyufaskatulyából is mindig
                  hiányzik néhány szál gyufa. Ezek, mondtam, elenyésző mulasztások az Almirás káros
                  fondorlataihoz képest. Íme, a romboló erők hipnotikus garázdálkodása! Hát nem
                  követett el Almirás egy rakás szabálytalanságot? És kinek az engedélyével? A
                  vakok, a süketek s a némák engedélyével. Nos, én szeretném kinyitni a szemeiket,
                  a füleiket, s meg akarom oldani a nyelvüket! Almirás lelkiismeretlen sáfár!</p>
               <p>Az udvarra egyre többen gyűltek, valaki azt ajánlotta, álljak fel a székre s
                  onnan szónokoljak. Megtettem, Papaverin úr. Szónokoltam! Sohasem beszéltem
                  azelőtt nyilvánosan. Édes és fölemelő érzés látni a csillogva figyelő szemeket,
                  hallani a helyeslés egyre fokozódó moraját, látni gondolataink felgyulladó száz
                  fáklyáját a sötétben. A közérdek mélységes tisztelete vezérel, mondtam nekik;
                  nincsenek abszolút igazságok e földön, de vannak igazságok, amelyek nélkül
                  anarchikus disznócsorda foglalná el helyünket a társadalomban, az anarchia kövér
                  mangalicái. Megéljeneztek, Papaverin uram. Leejtettem a szemüvegemet, nem láttam
                  az arcok helyeslő lelkességét, de éreztem hangjukon, hogy megnyertem őket
                  magasabb etikai szempontjaimnak! Beszéltem a nádvágási bérletről s követeltem,
                  hogy vizsgálják meg a szövetkezet üzletvezetését. Mondhatom, Papaverin úr, régen
                  nem láttam ilyen szónoki sikert. Azt kiáltották: “ez már beszéd!” Nem engedték,
                  hogy abbahagyjam, s ez a hízelgő elismerés tovább fokozta szónoki hevemet.
                  Fölemeltek a magasba. (Amikor onnan fennről, a népszerűség gyönyörű ormairól
                  kitekintettem a nyitott kapun, az Almirás sonkanadrágjának körvonalait véltem
                  megpillantani.) Legjobban a szűrszabó és egy Simon nevű fiatal legény lelkesedtek
                  a beszédemért. Az utóbbi a napokban érkezett haza a katonaságtól néhány heti
                  szabadságra, s azt indítványozta, legyek a szószólójuk, szerkesszem meg a
                  panasziratot a szövetkezet központjához, majd köszönetet szavazott nekem a
                  hallgatóság nevében, s annak a reményének adott kifejezést, hogy Almirásnak és
                  titkos cinkosának, Répafi ügyvédnek mihamar sikerül kitekerni a nyakát. Erre
                  figyelmeztettem, hogy a nyakkitekerés nincsen benne a programban. Megjegyzem,
                  ennek a Simon nevű legénynek a húgát nemrég csábította el Almirás.</p>
               <p>Sikerem büszkévé tett. Másnap megszerkesztettem a panasziratot és postára is
                  adtam, egyben hozzáláttam, hogy a község értelmesebb embereivel megbeszéljem a
                  további teendőket. Márta azt mondta nekem, hogy itt mindig volt mocsok és
                  nyomorúság, s bármit tegyünk, ezután is lesz. Nem áll! A nyomor és szenny nem a
                  természet, hanem a tudatlanság ajándéka.</p>
               <p>Az igazság az, hogy nagyon kevés fogkefe fogy itt el, kevés szappan, de veríték
                  hordószámra. A föld mostoha ezekhez a hűséges emberekhez! Figyeljen csak ide,
                  Papaverin úr: trágyázás, gyűjtés, kihordás, szántás, boronálás, vetés, aratás,
                  cséplés, behordás s marad néhány zsák búza. Ebből a fele elmegy talpbőrre,
                  gyógyszerre, adóra, pár szál deszkára, ami a pajtához kell. Ott a borjú, mondja
                  Ön, megnőtt, pénzzé lehet tenni. Lehet, de abból petróleum kell télire, csizma a
                  gyereknek, új kasza, mert a fenőkő immár az egész pengét megette, esetleg néhány
                  véka krumpli is, mert valami dúvad az egész tagból kiette a krumplit. Megesik,
                  hogy a nap kiégeti a sarjút, nincs a tehénnek mivel áttelelni, le kell oldani és
                  el kell kullogni vele a vásárra. Ha meg otthon marad, száj- és körömfájástól kell
                  félteni, s a fecskétől is, nehogy átröpüljön a tehén hasa alatt, mert attól
                  megzavarodik a teje. Esőt kell kérni, de nem túlságosan sokat, napot, de nem
                  túlságosan keveset, fagy előtt hóbundát, hogy betakarja az őszi vetést. S ha
                  mindez megfelelő adagolásban megadatott, az ember s az asszony kapát ragadnak,
                  vagy vállukra vetik a kaszát, rákötik kis csepűzsákban a barnakenyeret, sót s
                  hagymát. Mondjuk, hogy kaszálni mennek. Egy helyütt szikes a föld, máshol a széna
                  gyenge. Folyik a kaszálás, serceg a fű, forog jobbra-balra a derék, mint egy
                  gépezet. Lehull a sok zsálya, szarvaskerep, vadmuhar. Ha megszáradt,
                  összegyűjtik, ha megázik, újra szétvetik, s megint összegereblyézik, fiókba
                  rakják s aztán boglyába hordják. Aztán behordják, a pajta padlására dobják a
                  villával. S mindez a munka nem a gazdának, hanem a tehénnek szólott, hogy legyen
                  mit ennie télen. A tehénnek, aki a legmagasabb személyiség a házban. S mindezért a
                  sok munkáért mit nyújt a tehén? Egy fél sajtár tejet, amit fagyban, esőben,
                  rekkenő melegben be kell vinni a városba, nyolc kilométerre. Mit kap érte a
                  paraszt? Egy kis szalonnának valót, egy kis golyvaport, fenőkövet, szitát és egy
                  kis dohányt. Végeredményben a tehén kizsákmányolja a parasztot. Nem spekulatív
                  jövedelmi forrás. Nem irigylésre méltó sors, de becsületes sors. Ahogy most
                  elnézek kékes füstjén át a község felé, valami kellemes érzés száll meg. Annak az
                  embernek a jóleső érzése, aki valami hasznos dolgot cselekedett...</p>
               <p>Fogytán van a tinta a töltőtollamban, búcsúznom kell, Papaverin úr. Ki tudja,
                  találkozunk-e még. Gyakran gondolok B-re, a piac piros pelargóniáira, az esti
                  korzóra, a kétpúpú hegy lilás árnyékára. Nehéz napom volt, amikor megtudtam, hogy
                  nincs mit keresnem B-ben, s nem térhetek vissza a Kék Golyóba. De itt új otthont
                  találtam, Papaverin úr. Kellemes kis födelet, ha csak átmenetileg is. Vannak már
                  vékony szálak, amelyek Borjúmálhoz kötnek. Nem fáj már nagyon, hogy nem lehetek
                  ott. Panta rhei, mondja a görög bölcs. A dolgok tovább folynak. Isten Önnel,
                  Papaverin úr.</p>
               <p>Sok jóakarattal:</p>
               <p> S. K.</p>
               <p>*</p>
               <p>Összehajtotta a két ív papirost és borítékba tette. Alkonyodott már. Feje fölött
                  lomhán szárnyalt egy korai bagoly. Valami kizavarhatta az erdőből. Hogy utálta
                  ezeket a baglyokat! Mennyit szagolta megnyúzott tetemüket az öreg forradalmár
                  laboratóriumában. Most aztán más szagolja őket. Talán egy fiatalember...</p>
               <p>A levelet a zsebébe tette, és leült a sziget öbléhez s kezébe vette a
                  horgászbotot. Lustán és lassan folyt a víz. A háta mögött a nádasban seregélyek
                  tértek nyugovóra. Túl az útkanyarodón látszott a kamarási ház jegenyecsoportja és
                  a szeszgyár fedelének míniumvörös bádogja. Elégedetten pislogott a község felé.
                  Meg volt elégedve magával, és meleg jóindulatot érzett a falu iránt, örvendett,
                  hogy sikerült az Almirás jól elfüggönyözött gazságai mögé látni. Úgy határozott,
                  hogy holnap egy kis megbeszélésre hívja össze templom után az embereket, hogy
                  felhívja figyelmüket a községi legelő végén fekvő iszapos terület jódtartalmára.
                  Ajánlani fogja, hogy vegyelemeztessék az iszapot, mert könnyen lehet, hogy
                  elsőrangú gyógyhatású anyagokat tartalmaz. Micsoda felvirágzás lehet belőle, ha ez
                  az iszapmedence, langyos vizével, kénes, jódos kipárolgásaival valami jól
                  szervező kézbe kerül!</p>
               <p>Megtelt lázzal és tettvággyal, nem is figyelt a sörösdugó nyugtalan
                  fickándozására. Odaát egy szekér nyikorgott, és egy bivaly mélyen elbőgte magát.
                  Cserebogarak jöttek át zúgva a folyó felett.</p>
               <p>Mosolyogva nyomta meg a szemüvegét. Ferdinánd jutott eszébe. Ide-oda ugrálunk,
                  mondotta Ferdinánd, kerüljük a sorsunkat, mint kávébab a masina őrlőjét. De a
                  kávéőrlő úgy van megszerkesztve, hogy előbb-utóbb minden babszem belekerül az
                  őrlőjébe. Nos, ő még jó messzi van attól a kávéőrlőtől. Kedvtelve és fürge
                  tettvággyal telve ugrándozik még. Messze van még a sors, az ember végezze
                  feladatait, és ne gondoljon rá. Költőknek és letört semmirekellőknek való mulatság
                  arra gondolni, hogyan fog majd a babszem összeroppanni!</p>
               <p>Kicsapta horgát a gyepre. A végén tekintélyes nagyságú hal ugrándozott. Sebesen
                  megtakarította és nyársra húzta. Szállt a füstje a kellemes, derűs alkonyban.
                  Gubacs, a kondás, hazamenőben tisztelegve lobogtatta a kalapját. Jó éjszakát,
                  kérem szépen - kiáltotta. - Meglesz, intett vissza a gyógyszerész.</p>
               
            </div>
            <div type="chapter">
               <head>IX</head>
               <p>Sebestyén látta Répafi ügyvédet megállani az útszélen és lekászálódni rokkant
                  homokfutójáról. Egy ügyetlen gonosztevő félszeg óvatosságával sietett le az
                  iszapos tavacskához; lopva körülnézett és hirtelen letérdelt. A pocsolyából
                  kimarkolt egy tenyérnyi fekete iszapot és sokáig szaglászta. Miután teleszagolta
                  magát az undorító sár záptojásillatával, a szemgödrébe nyomta monokliját, és
                  hosszas vizsgálatnak vetette alá a kísérleti anyagot.</p>
               <p>Sebestyén meggyorsította lépteit.</p>
               <p>- Nos, Répafi doktor úr! - kiáltotta vidáman. - Vallja be, hogy tévedett, s nekem
                  igazam van. Meg fogom ajándékozni Borjúmált a virágzás praktikus áldásaival!</p>
               <p>Répafi megmerevedett, mint egy támadásra váró bagoly. Egyik szemét lehunyta, másik
                  szeme rideg és mozdulatlan karikára nyílt, s ezzel a karikával meredt a közeledő
                  gyógyszerészre.</p>
               <p>- Jód, kén, s ha nem csalódom, rádium is, Répafi doktor úr! Mit szól a
                  felfedezésemhez? Hallom, Almirás úr is belekapott már a horogba! - Nevetve és
                  boldogan emelte meg a kalapját. - Akármit mesterkedik, ebből az iszapból nem fog
                  enni! Még ha összefognak is ketten, Répafi uram! Ez közvagyon lesz, és arra
                  alkalmas emberek fogják igazgatni. Megértettük, nagyra becsült uram?</p>
               <p>Répafi megrázta magát, mintha bolhákat akarna lerázni magáról. Rideg léptekkel,
                  sötéten visszasétált a kocsijához. Morgott a lónak, s az elindult.</p>
               <p>Sebestyén győztesen mosolygott utána.</p>
               <p>Fürgén szedte a lábait, vidáman fütyörészett. Kellemes, mozgalmas napok voltak.
                  Az egész községet lázba hozta. Az asszonyok bödönökben s káposztásfazekakban
                  hordták haza az iszapot, hogy csúzos lábaikon vagy vállukon kipróbálják. Egy
                  edényben már elment egy kis vizsgálati anyag a vegyészeti intézetbe is. Sebestyén
                  csomagolta, ő adta postára a kísérőlevéllel együtt, a maga költségén. Az emberek
                  felcsigázva dugták össze a fejüket, tanakodtak, s a földjeik emelkedő áráról
                  vitáztak. Almirás is forralt valamit, jött, ment, lehalkított hangon tárgyalt az
                  emberekkel.</p>
               <p>- A tények előtt meg fogsz majd hajolni Sonkanadrágú Alvilági Szellem - legyintett
                  a gyógyszerész rózsás derűvel.</p>
               <p>Fütyörészve szedte a lábait. A tanítóhoz ment, hogy néhány fontos kérdést
                  megbeszéljen vele. Nem is jutott eszébe, hogy a postára is el kéne mennie, hogy
                  megnézze, kapott-e választ ajánlkozó leveleire. Most csak a fürdő problémája
                  izgatta; úgy határozott, hogy bevárja a dolgok megnyugtató kialakulását. S ha
                  minden egyenesbe került, ráér majd valami elhelyezkedést keresni.</p>
               <p>Rozál egy szénaboglyán állott, bátyja vasvillával adta fel neki a szénát.</p>
               <p>- Jó napot, Simon barátom! Pompás időnk van! Tudja, festői dolog ez a
                  szénagyűjtés! Azt mondják, húszezer festő is megörökítette már...</p>
               <p>Észre sem vette, hogy Rozál elsápadt, s bátyja morogva húzza szemére a
                  kalapot.</p>
               <p>- Nos, száguldok is, mindössze csak azt akartam közölni, hogy virradnak a
                  dolgaink, Simon barátom. A szövetkezeti központ elrendelte a vizsgálatot, hála az
                  összetartásunknak.</p>
               <p>A Simon fiú, aki a vendéglő kertjében olyan nagyszerű hévvel állt a zászlaja alá,
                  most mogorván lesett ki kalapkarimája alól. Nem szólt, csak szúrogatta villájára
                  a szénát.</p>
               <p>- Még egy kérdést - fordult vissza indultából a gyógyszerész -, megellett már a
                  bivaly?</p>
               <p>- Meg - felelte halkan a lány.</p>
               <p>Ijedten nézett a bátyjára. Rossz bőrben volt, sokszor kapott émelygő gyomrához. A
                  bivaly eszébe juttatta keserves éjszakáját. Bátyja a községben volt, Almirással
                  tárgyalt, neki kellett az ellésnél segédkeznie. A bivaly kínlódott, apja
                  csitítgatta. Aztán látta a kis borjú fejét és kocsonyás körmű lábait megjelenni a
                  gyertya világánál. Apja két kézzel húzta a még élettelen, lucskos magzat lábait.
                  Az elferdült, kicsi test elképzelhetetlenül szétfeszítette az anya vonagló testét.
                  Reszketve nézte az állat kínjait, a szülés feszítő, roncsoló és szörnyen durva
                  folyamatát. Szeretett volna kirohanni az éjbe, futva menekülni a maga fenyegetve
                  közeledő kínjai elől. De nem tehette. Csak állt ott remegő térdekkel,
                  kibírhatatlan émelygéssel. Apja egy tégladarabot kötött a bivalyból kicsüngő
                  burokra, hogy a súly megszabadítsa az anyát a veszélyes lebernyegtől. Most
                  borzongva és szédülve gondolt a kicsüngő burokra, s a végén a lógó téglára.
                  Bátyja meglökte.</p>
               <p>- Mi lelt? Nyúlj utána. - Feladta a szénát, és Sebestyén után fordult. - Igaz,
                  amit Almirás mond? Ezzel szűrted össze a levet?</p>
               <p>Rozál elképedve bámult le a boglyáról.</p>
               <p>- Almirás mondta? - kérdezte kínlódva.</p>
               <p>Sebestyén továbbsietett. A part menti fiatal kukoricásban megvillant a Máténé
                  piros blúza, s kapáján vidámat csillant a nap. Az erdő alól úgy látszott, hogy a
                  község gőzölög a júniusi melegtől. A táblák zöldjében már sárga árnyalatok
                  olvadtak. Pipacsok vércseppjei fröcskölték teli a sárguló abroszt, fürj dalolt a
                  völgyben, s búzavirágok kék szeme mosolygott a gyógyszerészre, aki énekelve
                  szedte lábait a vackorfák árnyékában. A község felől a moslékos kordély
                  nyikorgott. Sebestyén megfogta a szamár fülét.</p>
               <p>- Mit szólnál, ha megsürgetném a nyugdíjaztatásodat?</p>
               <p>Derűsen indította tovább az állatot, s bíráló szemmel nézegette a kibontakozó
                  Borjúmált. Most nagyon szerette. A folyóját, amelyben mindennap megfürdött és
                  horgászott, hullámzó útját, amelyen annyi kellemes gondolata támadt, a házakat,
                  amelyeknek kerítése mögül bátortalan érdeklődéssel nézegették az emberek. Már
                  köszöntek is neki néhányan, s volt már közöttük néhány kedves ismerőse is.</p>
               <p>A tanító a szilvafa alatt hegedült.</p>
               <p>- Semmi hír a kéziratról, preceptor uram? Jó napot kívánok...</p>
               <p>- Semmi - felelte a tanító. - Nem tudom, mire véljem.</p>
               <p>- Ne vélje semmire. Ön be fog vágódni! Ki-tar-tás! - tagolta rábeszélően. -
                  Hallotta, hogy Almirás is puhatolózik már, hogyan furakodhatnék közénk?</p>
               <p>- Almirás, azt hiszem, más gondolatokat forgat a fejében - jegyezte meg a tanító
                  fanyarul.</p>
               <p>- Ugyan! Vannak tehát gondolatai?</p>
               <p>- Figyelmeztetni szeretném valamire - mondta a tanító sokáig nyálazva
                  cigarettáját. - Nem észlelt a községben valami nyugtalanságot?</p>
               <p>- Ellenkezőleg! - kiáltotta a gyógyszerész vidáman. - Valami derűs reménykedést
                  tapasztalok. Valami nyüzsgő érdeklődést.</p>
               <p>A tanító megrázta a fejét.</p>
               <p>- Téved.</p>
               <p>A nyüzsgő érdeklődés nem a Sebestyén szép terveinek szól. Valaki elvetette
                  lelkükben a bizalmatlanság konkolyát. S az a valaki nem más, mint Almirás.
                  Elhitette velük, hogy a szövetkezetet el szeretnék buktatni, hogy a közérdek
                  ürügyével duzzadtra tömjék a zsebeiket.</p>
               <p>- Ki hisz ezeknek az ócska, erőtlen szavaknak? - Derűsen nyomta meg a szemüvegét.
                  - A bizalmatlanság konkolya, preceptor uram! Gondolja csak meg, milyen lehetetlen
                  ma már ez a szókép is!</p>
               <p>- Megengedem. De önt el akarják gáncsolni, s ehhez nem fér kétség. Kurkai
                  doktorral szövetkezve, Almirás elhitette az emberekkel, hogy az iszapfürdőről
                  forgalomba hozott hírek hamisak, s semmi más céljuk nem volt, csakhogy felverjék
                  a környező földek árát, amiket a község a maga részére akart megszerezni. Idegen
                  érdekek kúsztak be alattomosan a községbe, hogy megszedjék magukat a község
                  verítékén és eltereljék az embereket igazi érdekeik védőállásaiból.</p>
               <p>- Remek! - tapsolt a gyógyszerész kedélyesen. - A nép tisztában van vele,
                  preceptor uram, hogy antik dajkamesével van dolga. És Almirás szerint mi volna az
                  igazi érdek?</p>
               <p>- Például a kamarási erdők birtokbavétele - világosította fel a tanító. - Almirás
                  ügyesen végzi csatornázási munkálatait, összegyűjti a szenvedély vadvizeit, hogy
                  alkalmas időben és alkalmas helyen nagy robajjal levezesse őket és elsöpörje
                  útjából mindazt, ami neki kellemetlen. Igyekszik szervezetbe tömöríteni a
                  butaságot. Mert semmit olyan sikerrel nem lehet megszervezni, mint éppen ezt. A
                  butaságnak széles e világon mindenütt szervezetei vannak, alapszabályok jelölik
                  ki tevékenységét, és fényképes tagsági igazolvánnyal látja el híveit.</p>
               <p>- Bravó! - bólintott a gyógyszerész nevetve - ezt jól mondta. De ne feledjük el,
                  preceptor uram, a butaságok nem azért vannak, hogy megadjuk magunkat nekik,
                  hanem, hogy megsemmisítsük őket. Én átkozottul bizakodó vagyok, preceptor uram.
                  A fejlődés útja semmirekellő gáncsoskodók sorfala között vezet előre. Nézzen rám:
                  sok mulatságos balsikernek vagyok az áldozata, de egyben győztese is. Mert sohasem
                  ültem le siránkozni Máriusként a magam romjain. Megesett, hogy a hideg vasat is
                  addig ütöttem, amíg meleg lett. Fáklyám a kitartás. Jelszavam, hogy a jó dolgok
                  nem bukhatnak el. Elfogyaszthatom ezt a pohár aludttejet? Köszönöm. Cserébe
                  gyújtson rá erre a kitűnő szivarra.</p>
               <p>A tanító nyugtalan volt. Ő jobban ismerte a dörgést. Azt mondta, hogy a községben
                  kellemetlen szóbeszédek kaptak lábra. Jelesen, hogy Sebestyén hamis pénzzel
                  fizetett, amikor kivasaltatta Balibánnál a ruháját. A borbélynál is hamis pénzt
                  adott a hajvágásért a mendemonda szerint. S hogy a postamesternő kellemetlen
                  gyulladást kapott a gyujtoványfűtől, amelyet Sebestyén a szemölcsei ellen
                  ajánlott.</p>
               <p>- Meddő kis konkolyszemek - intett a gyógyszerész derűsen. - Én fecskefű levelét
                  ajánlottam a postamesternőnek.</p>
               <p>Barátságosan megveregette a tanító hátát.</p>
               <p>- Mi erős búza vagyunk, barátom, mi nem félünk a konkolytól.</p>
               <p>Ahogy később a sziget felé tartott, portölcsért pillantott meg, amely könnyedén
                  perdült végig a lopótök alakú főutcán. Amikor már a végére ért, teljesen
                  felkavarta az út porát, felbolygatta a csűröket, szalmát, papírt és szennyes
                  hulladékokat kapart elő a sutból, és diadalmasan a magasba röpítette. A piszok
                  kéjelegve úszott a magasban, és foghegyről kerülte meg néhányszor a torony
                  gombját.</p>
               <p>Sebestyén tárgyilagosan követte a szálldosó szennyet.</p>
               <p>- Kitartás - intett oda a toronynak biztatóan.</p>
               <p>*</p>
               <p>Másnap a vendéglő elől is elindult egy kis forgószél. Vasárnap volt, Almirás
                  behívta a kocsma udvarára az embereit, hogy annyi ravasz dolgot súgjon a fülükbe,
                  amennyit csak össze tudott szedni a bátorításukra. Főképpen az erdővel izgatta
                  őket. Arról beszélt nekik, hogy a kamarás azon van, hogy idegeneknek adja át
                  kitermelésre az erdőket. Ha idegenek befurakodnak ebbe a dologba, érvelt Almirás
                  fojtott hangon, akkor lőttek a községnek, az embereket felfalja a szegénység,
                  gyerekeiket megeszi a tetű. Érveit valami laza férccel fércelte össze, de ezt
                  senki sem vette észre, csak azok az ingerlő szavak munkáltak a lelkükben, amik az
                  erdőről és az idegen himpellérekről szólottak. Almirás rossz szónok volt,
                  füttyentésekkel jelezte a drámai fordulatokat, és a gondokat például úgy fejezte
                  ki, hogy lekapta békazöld kalapját és keserveseket vakart a fején. Egy
                  szakácsnénak volt a fia, aki évtizedekig aprította merőleges mozdulatokkal a
                  laskát, hagymát, fejkáposztát. A mozdulatok öröklődnek olykor. Almirás merőleges
                  tenyérrel vagdalkozott, hogy egy szakács alattomos hirtelenségével aprítsa fel
                  ellenfeleinek hagymafejét. A kamarást csak messziről kerülgette, valahányszor a
                  nevét emlegette, mindig kidugta a nyelvét, s az emberek nevetve értették meg, hogy
                  a kamarás unatkozó, here életére céloz. Még a tenyerét is maga elé tartotta
                  tükörnek. A Márta nevét nem említette, de értésére adta az embereknek, hogy a
                  kamarást könnyű volna meggyőzni, ha a háttérben nem lappangana egy bizonyos
                  személyiség, aki elgáncsolja a község érdekeit.</p>
               <p>A fiatal Simon is beleszólt a vitába. A mozdulatai neki is atavisztikusak voltak,
                  egy láthatatlan kapával kapált bele a vitába, hogy kikapálja a községből az
                  ártalmas gyomot. A gyom a kamarás volt, meg a szeszgyár bérlője és nem
                  utolsósorban a gyógyszerész.</p>
               <p>Almirás elégedetten kacsintott. Ő nyergelte meg a fiatal szamarat, ő hitette el
                  vele, hogy a húga bajáért a gyógyszerész körül kell az okot keresni. Az iszapfürdő
                  dolgát is ő tolta holtvágányra.</p>
               <p>Keresztül-kasul zajongtak még egy félórát, s minthogy mindenikben volt már egy
                  deci gabonapálinka s egy csomó megpiszkált méreg, az Almirás sűrű integetéseire
                  (a kamarási ház felé integetett a fejével) küldöttségbe verődtek és elindultak,
                  hogy a kamarást az erdők ügyében jobb belátásra bírják. Egy kicsit zajongtak is,
                  hogy fokozódó zavarukat leplezzék.</p>
               <p>Márta a tornácon várta őket. Az emberek megálltak a kapuban. Almirás azt mondta az
                  embereknek, hogy ő is jön nyomban, csak lépjenek be az udvarra.</p>
               <p>- Nos? - kérdezte Márta fojtott nyugalommal. Mindenről értesült már, hallotta azt
                  is, hogy Almirás ellene izgatta az embereket.</p>
               <p>- A kamarás urat keressük - közölte az egyik.</p>
               <p>- Bement ma reggel a városba. Egyébként - lassan leszállott a tornác párkányáról,
                  előrelépett - nem szégyellik magukat? - Várt, rendre vette az arcokat. - Almirás
                  valami ostoba mesével áltatja magukat, s maguk most idejönnek követelőzni!</p>
               <p>A Simon fiú azt kérdezte, hogy nem igaz hát az erdő?</p>
               <p>- Igaz - nézett rá Márta hidegen. - Igaz. No és? Nincs joga hozzá a
                  kamarásnak?</p>
               <p>Megmondhatta volna nekik, hogy a község is csak jól jár a kitermeléssel, a sok
                  napszámmal, fuvarral, s nem esik senkin sérelem, de kinek magyarázkodjék? Ennek a
                  néhány suhancnak s néhány községaljának? A Simon fiúnak, vagy Balibán szűrszabó
                  segédjének vagy annak a csapott vállú parasztnak, aki falopásért már kétszer
                  ült?</p>
               <p>- Menjenek - intett nekik.</p>
               <p>Akkor már hátul kifarolt néhánya, csak öten-hatan ácsorogtak sután és lépre
                  menten. Simon fejtegetni kezdte az igazukat, de Márta rázta a fejét.</p>
               <p>- Megcáfolhatnám. - Vállat vont. - De fölöslegesnek látom. Küldje ide Almirást.
                  Meglátja, milyen nagyszerűen meg fog érteni engem Almirás úr.</p>
               <p>Nos, itt vége volt mindennek, a küldöttségjárás dugába dőlt, vissza kellett
                  vonulni, s nem minden szégyen nélkül. Egy kicsit morogtak, aztán hamarosan
                  morajlani kezdtek. Almirás is megérkezett, s megmaradt olaját ügyesen a tűzre
                  öntötte. Hangok, formátlan szándékok kezdtek lábra kapni.</p>
               <p>A szavak tétova zűrzavarában többször felbukkant az Almirás hangja. Lehordta az
                  embereit, hogy nyulak módjára ülepet mutattak a kamarási háznak. Aztán megint
                  tanácskoztak, s Almirás azt mondta, nem fárasztja tovább a torkát ilyen
                  határozatlan népséggel. A Balibán segédje bedugta két ujját a szájába és egy
                  éleset füttyentett. Ez az éles füttyszó villámként nyilallt bele a szenvedélyek
                  puskaporos hordójába. Kiáltások szakadtak fel. A füttyszó megismétlődött, s most
                  már olyan volt, mint egy vésztjósló sziréna. Valaki követ kapott, és beverte a
                  szeszgyári istálló egyik ablakszemét. A következő percben csörömpölve hullott a
                  földre a szeszgyár valamennyi ablaka.</p>
               <p>*</p>
               <p>Sebestyén megborotválkozott, és vidáman kelt át a folyón, hogy a vendéglő előtt
                  sütkérező emberekkel közölje pompás terveit. A tettvágy pirosra mázolta az arcát,
                  szemei bölcsen és derűsen csillogtak.</p>
               <p>- Honnan, kondás uram? - kiáltotta Gubacsra, aki disznók nélkül közeledett a
                  község felől.</p>
               <p>A pásztor vigyorogva nyitotta ki a száját, s szeme sarkából leste Sebestyént.</p>
               <p>- Látom, elmúlt a daganat a térdéről - kiáltott a fülébe a gyógyszerész. - Nem
                  sántít már.</p>
               <p>- Kérem szépen - rázogatta a fejét a pásztor. - Nem sántítok. Rebi szegény
                  dögrováson van...</p>
               <p>Tarka sertékkel körültüskézett arcát valami ravasz figyelem és várakozás
                  mozdulatlanná rögzítette. Nyitva volt a szája, s oldalról pislogott
                  Sebestyénre.</p>
               <p>- Nem tetszene megnézni egy kicsit?... - Várt, szeme sarkából lesett. - El van
                  hagyatva szegény.</p>
               <p>S nem tudta, mitévő legyen vele, érdemes-e az orvost kihozni?</p>
               <p>Sebestyén ellenkezett, hogy nem ért hozzá, de végül mégis engedett, követte a
                  kondást, aki fürge léptekkel és dünnyögve haladt előtte a vörös hasadék felé. A
                  kunyhó ott volt a bevágásban. Nagy köveken állott, s alatta egy csermely iszapos
                  vize csordogált. A vastaglevegőjű szoba sarkában friss almon feküdt Rebi, rongyok
                  között. Egy lóca volt a szobában az egyetlen bútordarab, azon két öregasszony
                  üldögélt. Időnkint motyogtak valamit és sóhajtoztak. A halálra és valami
                  ennivalóra várakoztak. Rebi nem mozdult, s úgy látszott, nem is szedi már a
                  levegőt. Gubacs föléje hajolt.</p>
               <p>- Elhordta magát - intett nyájasan.</p>
               <p>De a mozdulatlan, száraz rongy és csonthalom ahelyett, hogy visszaadta volna
                  lelkét a teremtőnek, hirtelen beleharapott egy zöldalmába. Gubacs nem hallotta,
                  boldogan integetett vendége felé.</p>
               <p>- A papért vótam az elébb. Gondoltam, ha megkapja az utolsó kenetet, nem gyön
                  vissza többet.</p>
               <p>A gyógyszerésztől is csak azt akarta kitudni, bízhatik-e abban, hogy Rebi végleg
                  elpatkol? Most aztán nem kell a puskacsövet, amiből valami fegyverfélét kalapált,
                  a nadrágszárában hordani. Emiatt sántított. Mert Rebi már ezért is feljelentette.
                  Hogy lövi a nyulakat. Háromszor ült már miatta. De most megy, és kikotorja a
                  kéményből a pénzt, amit Rebi eldugdosott előle.</p>
               <p>Rebi abbahagyta az almarágást, fölemelkedett. Kicsi csontvázfejéből vad ugatás
                  tört elő.</p>
               <p>- Tolvaj, ne nyúlj a pénzemhez!... Feladlak... Feladlak, tolvaj!</p>
               <p>Sebestyén elhagyta a bűzös lyukat. Felháborította a kondás érzéketlensége és
                  ravaszsága. Nem ember, gondolta. Mocskos állat. Nem hoz orvost, nehogy meg
                  találja gyógyítani a beteget.</p>
               <p>Meggyorsította a lépteit, hogy az embereket még a vendéglő előtt találja. Vasárnap
                  volt, nyugalom volt a földeken, csend szállt ki a házakból, csak a főutca felől
                  kavargott elő valami izgatott zsivajgás. A szeszgyár felől emberek jöttek
                  fütykösökkel, kiáltozva, gyanús és tisztátalan csoporttá kavarodva. Úgy jöttek,
                  mint egy portölcsér, magukkal ragadva a község minden hulladékát. Sebestyén
                  kíváncsian igyekezett feléjük, s nem értette meg, miért fogadják olyan elégedett
                  ordítozással, holott az Almirás emberei voltak. Almirás is ott volt, de lóháton,
                  távolabb, a csoport mögött, s mosolyogva nézte, hogyan fogják körül a
                  gyógyszerészt.</p>
               <p>- Éppen magáért indultunk - világosította fel a Simon fiú.</p>
               <p>Megragadták, s már hurcolták is diadaltól ittas ordítással kifelé a községből.</p>
               <p>- Nem kaphatnék valamelyes magyarázatot? - fordította hátra a fejét a
                  gyógyszerész a csoport mögött lovagló Almiráshoz.</p>
               <p>- Ha jól tévedek - nevetett Almirás - ezek a jó emberek el akarják kísérni a
                  község határáig.</p>
               <p>- S milyen célból?</p>
               <p>- El fog füstölögni innen...</p>
               <p>Az egyik karját a fiatal Simon szorította, a másik egy félkegyelmű, hórihorgas
                  alak hatalmas markaiban készült összeroppanni. Egy kéz hátul úgy meghúzta a
                  kabátja gallérját, hogy lélegzeni is alig tudott.</p>
               <p>- Nem lazítana egy kicsit a galléromon? - kérdezte harag nélkül. S aztán
                  Almiráshoz fordult. - Ön ezt jogosnak tartja?</p>
               <p>- Ha a maga bőrében volnék, most nem cincognék jogokról.</p>
               <p>Az emberek kitódultak a kapukba. Nézték a különös menetet. Sebestyén látta a
                  kapufélfának támaszkodva és mosolyogva az egyik ismerősét, akit legmegbízhatóbb
                  emberének gondolt. Ez még utánuk is kiáltott derűsen:</p>
               <p>- Hová viszik?</p>
               <p>A tornácról Kurkainé nézte őket. Később Péterfivel találkoztak. Meghökkenve,
                  szomorúan húzódott a kerítés mellé, hogy utat engedjen a zajongó csoportnak.
                  Máskor piros arca halvány volt.</p>
               <p>- Hová viszik? - kérdezte a tekintete megfélemlítve.</p>
               <p>Később a patkolókovács is ezt kérdezte, amikor a műhelye előtt haladtak el.</p>
               <p>- De hát mit vétett maguknak? - förmedt rájuk a kovács. - Mit nyomorgatják
                  úgy?</p>
               <p>Almirás lovaglóbotját a szájához emelte.</p>
               <p>- Pszt! - mondta rendreutasítóan. - Ne dugja bele az orrát.</p>
               <p>A kovács a szorongatott gyógyszerészre nézett. Hallgatta értelmetlenül a
                  kiáltozásokat és szitkokat. A gyógyszerészt jöttment csalónak nevezték. Dühbe
                  jött.</p>
               <p>- Nem sül le a képetekről a bőr, disznók! - kiáltotta magából kikelve.</p>
               <p>Sebestyén feléje biccentett.</p>
               <p>- Köszönöm, uram. Önnek csak egy szeme van, de meglátja az emberben a sertést.</p>
               <p>- Ne ugass, patikus - kiáltotta a Balibán segédje, amitől általános derültség
                  támadt.</p>
               <p>- Azt hiszem - közölte Sebestyén a kísérőivel -, maguk most alaposan beleütköznek
                  a büntetőtörvénykönyvbe. - Almirás most ott lovagolt oldalt az út szélén. A
                  községben még úgy tett, mintha nem tartozna a menethez, de most, hogy az
                  országúton voltak már, mellettük haladt. - Önnek mi a véleménye, szövetkezeti
                  üzletvezető úr? - kérdezte a gyógyszerész.</p>
               <p>- Hallotta az előbb - intett Almirás. - A Balibán segédje megmondta.</p>
               <p>- Értem. Hogy ne ugassak. Ez tehát az ön véleménye is. Remek... Hallja csak, maga
                  hórihorog, ne szorítsa a karomat. Úgy látszik, sejtelme sincs az anatómiáról...
                  - Almirás felé fordította a fejét. - Ön csodálatosan magasröptű lélek, Almirás
                  úr. Ne ugassak. Még csak az hiányzik, hogy az emberei hátulról belém rúgjanak.
                  Akkor tökéletes volna a kép.</p>
               <p>- Gondolja? - nevetett Almirás.</p>
               <p>- Igen. Méltó egy nagy és patetikus festő ecsetjére. Volt ön már múzeumban?</p>
               <p>A Simon fiú kegyetlenül belemarkolt a bicepszébe.</p>
               <p>- Hohó, fiatal barátom - mondta neki -, maga kissé impulzív. De láthatja, hogy a
                  kabátom alatt nem hordok nyeszlett húscafatokat, mint maga.</p>
               <p>Almirás figyelmeztette, hogy ne locsogjon túl sokat, mert a por a tüdejére megy.
                  Ezen nevettek, s a félkegyelmű megkérdezte Almirást, hogy belerúghat-e az idegen
                  semmiháziba. Még ne, csitította Almirás, de a határkőnél nem bánja, ha adnak neki
                  egy útravalót. Egy adag hamuba sült pogácsát, tette hozzá vidáman.</p>
               <p>- Maga nagylelkű, Almirás úr - biccentett a gyógyszerész. - Egy amerikai író az
                  elmúlt évtizedeket mályvaszínű korszaknak nevezi. Tudja, minek lehetne ezt a
                  korszakot nevezni? Az Almirások korának. S mit jelent ez más szóval?</p>
               <p>- Ne locsogj, öreg - pukkantott el hátul megint egy nevettető rakétát a Balibán
                  segédje.</p>
               <p>- Ez azt jelenti, Almirás úr, hogy az iskolázott durvaság és a bestiális gyávaság
                  korát éljük. Ön azt hiszi, hogy a hegyen túl nincsen már semmi. Van. Új hegyek
                  vannak... Mondtam már, ne szorongasson, Simon... Igen. Más hegyek következnek. S e
                  bestiális szellemi magaslatok után másfajta magaslatok jönnek. Például: a
                  tisztesség és megtisztulás hegyei. Az újraértékelés szép zöldes dombjai. A
                  mocsoktalan szépség ormai.</p>
               <p>- A lábára lépjek? - kérdezte a Simon fiú.</p>
               <p>Ebben a fickóban átkozottul csalódott. Nem mondhatta meg neki, hogy hallod-e, te
                  ostoba fajankó, ez a sonkanadrágú semmirekellő taposta sárba a húgodat. Megígérte
                  Rozálnak, hogy nem árulja el. Tűrte a gyanúsítást, hallgatta a szitkokat, és
                  katonás egyszerűséggel lépegetett poroszlói között. Mindössze az zavarta, hogy nem
                  nyomhatta meg időnként szemüvegének a nyergét. De egyszer meg kellett állnia, mert
                  hátulról igen feszítették a torkát.</p>
               <p>- Megengedi, szövetkezeti üzletvezető úr, hogy köhögjek egyet?</p>
               <p>Almirás kurta mozdulattal megadta az engedélyt.</p>
               <p>- Hadd köhögjön a kegyelmes úr - toldotta hozzá a Balibán segédje.</p>
               <p>Sebestyén köhögött, sőt a szemüvegét is megnyomhatta. Aztán megkérte kísérőit,
                  engednék át néhány percre a szigetre, hogy jelentéktelen apróságait magával
                  vihesse, de erről hallani sem akartak. Karon ragadták és szitkozódva cipelték
                  tovább. Elhalmozták csúfnevekkel s jött-ment idegennek nevezték.</p>
               <p>- Idegen? - kérdezte Sebestyén. - Azt hiszik, magukat, s magát, Almirás úr, különb
                  anyagból kotyvasztották? Fogadok, hogy például a szövetkezeti üzletvezető úrban
                  is pontosan csak annyi oxigén és víz van, mint bennem, ez pedig csak éppen arra
                  elég, hogy egy kilométeres hosszú utat egy órán át megvilágíthat világítógázzal. S
                  csak annyi glicerin, amennyi tizenöt kiló robbanószerhez kell, mindössze csak két
                  kiló asztalosenyv és harminc kanál konyhasó. Természetesen kávéskanalat
                  gondolok.</p>
               <p>A zabtáblán át rövidebb átjáró vezetett ki a községből. A pipacsos zab között a
                  fiatal pap közeledett. Előtte ministránsgyerek haladt csengővel. Almirás intett
                  nekik, hogy álljanak meg, engedjék a szentségvivő papot áthaladni az úton. A
                  félkegyelmű elengedte a Sebestyén karját, s levette a kalapját. A példáját a Simon
                  fiú is követte. A csoport már nagyon leapadt, már csak a Balibán segédje, s
                  néhány mulatságra vágyó suhanc csüngött még a menet végén.</p>
               <p>- Rebihez megy - mondta a Simon fiú, az úton áthaladó pap felé intve. A pap letért
                  újra az útról, és a mezei gyalogösvényen haladt tovább a szakadék felé.</p>
               <p>Almirás visszatette fejére békazöld kalapját.</p>
               <p>- Folytatjuk, nemde? - kérdezte Sebestyén tárgyilagosan. A távozó lelkész felé
                  intett. - Elment már, s így semmi akadálya annak, hogy folytassuk gazságainkat
                  ott, ahol elhagytuk.</p>
               <p>Kísérői nem fogták meg többé a karját. Valami észrevétlen megzavarta őket. Egy
                  vastag fűzfapálca feküdt a gyógyszerész lábai előtt, lehajolt és fölemelte. A
                  község felől a tanító loholt utánuk lihegve. Sápadt volt ő is, mint Péterfi.</p>
               <p>- Micsoda jogon alkalmaz ön - kiáltotta Almirásnak - karhatalmat egy f...
                  f...f...</p>
               <p>A felháborodás vadul odanyomta felső fogsorát az ajkához. Aztán egy l-betűs szóval
                  próbálkozott, akkor meg nyelve tapadt a szájpadlásához. Úgy feszült, remegett
                  tehetetlen keserűséggel a szájában, mint egy szűk ketrecbe kényszerített állat.
                  Csak karjai kelepeltek féktelen sértődöttséggel.</p>
               <p>Sebestyén kabátja kivágásába tette a kezét. Minthogy a tanító miatt meglassult a
                  menet, az ő léptei is lassúkká váltak. A tanítónak pillanatig az volt a homályos
                  érzése, mintha a gyógyszerész valami gyászinduló ütemére lépegetne.</p>
               <p>- Ne zavarja a gyászmenetet, magiszter uram - szólott neki a gyógyszerész súgva. -
                  Nem látja, hogy temetésen vagyunk?</p>
               <p>- T... temetésen?</p>
               <p>- Igen, jól hallotta. A becsületességet temetjük. A megértést s a testvériséget.
                  Tömegtemetésen vagyunk. Kérem, forduljon vissza. Ön megtette kötelességét, szót
                  emelt az erőszak és önkény ellen. Ez ma bőven elég, magiszter uram, nagyon is
                  elég. Üdvözölje nevemben Kurkai kisasszonyt, s közölje vele, hogy Almirás úr volt
                  szíves elkísérni a koporsót a község határáig.</p>
               <p>Az útkanyarodónál a görbenyakú gyerek, aki már néhány perce követte őket,
                  lótrágyát hajított feléje. Sebestyén a kezében levő fűzfapálcával, mint egy
                  teniszütővel, fürgén és könnyedén elütötte magától a gömbölyű tárgyat.</p>
               <p>Ott voltak már a község határkövénél. Almirás ügyet sem vetett a tanító
                  felháborodott kifakadásaira. Megfordította lovát.</p>
               <p>- Szerencsés utat! - kiáltott nevetve.</p>
               <p>- Takarodjanak - szólt rá a tanító a Simon fiúra s a félkegyelműre. A Simon fiú
                  félszeg önérzettel igyekezett még tartani magát, de nem volt már senki mögötte, a
                  suhancok hamarább lemaradtak. A két ember gyámoltalanul megfordult és elkotródott
                  a község felé.</p>
               <p>- Szabad a véleményét tudnom, magiszter uram? - kérdezte a gyógyszerész,
                  leakasztva füléről szemüvegének szorongató karmait. - A tömeg, nemde? Ne higgye,
                  hogy hibáztatom őket. A haltól sem kívánhatjuk, hogy mindig résen legyen, és ne
                  kapja be a vízbeszórt maszlagot.</p>
               <p>Visszatette fülére a szemüveg kampóit.</p>
               <p>- A dolgokat sohasem szabad tragikusan felfogni - jelentette ki.</p>
               <p>A tanító beletúrt csüngő hajába és sóhajtott.</p>
               <p>- El fog jönni az idő, Sebestyén úr. Szörnyű dolgok ezek. A f...f...</p>
               <p>- Tudom - segítette ki nyájasan a gyógyszerész. - Tudom. Az idő el fog jönni.
                  Mindenkinek el fog jönni az ideje. Mindennek és mindenkinek... - Elnézett
                  szomorúan a sziget felé. - Ferdinánd azt mondja, hogy a dolgok sem jobbak, sem
                  rosszabbak nem lesznek. Az idők eljönnek, de az ember változatlan marad. Nos, én
                  ezt nem hiszem. Az általános, egyenlő és mindenkire kötelező fejbőséget - mondja
                  Ferdinánd - egyesek szeretnék az egész világon ötvenhét centiméterben megszabni,
                  így aztán szerinte mindnyájan egyforma fejűek leszünk, és egyenlően boldogtalanok
                  vagy boldogok. Sok nagy szellemről fog kiderülni, teszi hozzá Ferdinánd, hogy a
                  dolgot nem is kell erőszakolnia, fejbősége az átlagos köbtartalmat sohasem
                  haladta meg... Nos, én nem hiszek Ferdinándnak. Én azon a nézeten vagyok, hogy a
                  mi ügyünk egyszer még rendbe jön... A csúnya viharoktól nem kell megijednünk.</p>
               <p>A kezét nyújtotta a tanítónak.</p>
               <p>- Nos, én itt átkelek a szigetre, Isten önnel, tanító úr. Kissé iskolázatlan a
                  filozófiám, talán rendszer sincs benne, de azt hiszem, ön megért engem. Az igazat
                  megvallva... - nagyot lélegzett - a szolidaritásnak ez a hiánya meglepett egy
                  kicsit. Az a Simon fiú még a nyakamat is megszorította... Nyápic siheder...</p>
               <p>- Mik a szándékai? - kérdezte a tanító leverten. A fejbőség-elméletet kissé
                  zavarosnak találta, de határozott sajnálkozást érzett a gyógyszerész iránt.
                  Milyen lelkesedéssel és derűlátással dolgozott, jött, ment! Vidám lázában észre
                  sem vette, hogy a kerítések mögül megdobálják, s a hasadékokon át gyanakvó szemek
                  lesik minden gyerekes mozdulatát. Rosszul esett búcsút venni tőle. A csúnya és
                  kegyetlen összeröffenés az emberek hálátlanságára és könyörtelenségére
                  figyelmeztette. A nyelve béna fogoly volt, elítélő szavai csak kínnal és
                  elrongyolódva szakadtak ki a száján.</p>
               <p>Sebestyén derűs igyekezett lenni. A tervei? Ezer terv hemzseg a fejében.
                  Mindenekelőtt továbbáll innen. Az ember jól teszi, ha továbbáll onnan, ahol nem
                  örvendenek a jelenlétének. A kölcsönkapott pokrócot köszönettel leadja majd az
                  útkaparó házában, künn, a tanya előtt bevárja a délutáni autóbuszt, és illa berek!
                  búcsút mond Borjúmálnak.</p>
               <p>- Hallott valamit a tintahalról? - kérdezte. - Kibocsát egy fél liter tintát, s a
                  zavarosban elszelel. Ferdinánd azt mondja, a gazság is olyan, mint a tintahal:
                  kibocsát egy csomó homályos jelszót, s a hangzatos mocsokban ő maga ügyesen
                  meghúzza magát...</p>
               <p>Megrázta a tanító kezét.</p>
               <p>- Jó napot kívánok.</p>
               <p>Tutaját kihúzta a bokor alól és a folyóra tolta. A rúd, amely máskor fürgén
                  mozgott a kezében, most bágyadt álmodozással merült a vízbe. Halászsas keringett
                  a zsombék felett, tűnődve nézte. Hát igen, elhagyja a Csigást, elhagyja kunyhóját,
                  a kis halasgödröt, a terveket, az álmokat, s a két gyöngéd félgömböt, a Márta
                  szép testének negatív emlékeit.</p>
               <p>A sziget mellett, az elsekélyesedő vízben egy tántorgó, bukdácsoló női alakot
                  látott. Jajgatva és erőtlenül igyekezett a derékig érő vízben a sziget partját
                  elérni, de a síkos köveken újra és újra elcsúszott, és tehetetlenül hanyatlott a
                  lassú mozgású hullámokba. Föltápászkodott néhányszor, de az ereje végül is
                  elhagyta, és feje eltűnt a vízben.</p>
               <p>Sebestyén leugrott a tutajról, néhány úszómozdulattal ott termett, és hajánál
                  fogva a felszínre emelte az alélt nőt.</p>
               <p>- Rozál! Az ördögbe is! Mi lelte?</p>
               <p>A lány eszméletlen volt már, feje belehullott a Sebestyén könyökhajlásába.
                  Átfogta a vézna testet, a hátára vette, és csúszkálva, botorkálva kivitte a
                  partra. Izgalom nélkül, higgadt gyakorlatiassággal élesztgetni kezdte. A szürke
                  arc megvonaglott, a viaszsárga fülkagylókba lassú vér költözött. A tüdő nagy
                  sóhajjal csendes munkába kezdett.</p>
               <p>- Rendben van - intett magának a gyógyszerész és felállott. Eszébe jutott, hogy a
                  tutaját a mozgó vízben hagyta, s nélküle nem térhet vissza a túlsó partra, hogy
                  elfogja az autóbuszt. Futni kezdett, s a sziget tatján sikerült is elfognia a
                  szökevényt. Lerázta magáról a vizet, kabátját kirakta a tűző napra száradni, és
                  visszatért Rozálhoz.</p>
               <p>- Jól vagyunk?</p>
               <p>Rozálnak nyitva volt már a szeme. De a gondolatai még valahol a nemlét határán
                  úsztak a Semmi boldog zsongásában.</p>
               <p>- No, fel tud kelni? Próbáljuk meg szépen...</p>
               <p>A lány sokáig nézte. Aztán felbámult az égre.</p>
               <p>- Nem tudok felkelni - sóhajtotta. Lecsukta a szemét. Fakó száján a készülő sírás
                  vértelen ráncokat vetett. - Nem is akarok felkelni.</p>
               <p>- Ennyire komoly a dolog?</p>
               <p>Kezét a lány feje alá tette s fölemelte.</p>
               <p>- Ne főzzek magának egy csésze forró teát?</p>
               <p>- Minek az? - sírt fel a lány és csapzott, nedves teste görcsösen
                  megvonaglott.</p>
               <p>- Értem! Maga felszámolt, Rozál. De én mégsem hagyhatom itt. Viszont itt sem
                  maradhatok már. Másfél óra múlva átporzik itt az autóbusz. Addig készítek magának
                  teát. Rumom is van... A térde úgy rezeg, mint a kocsonya...</p>
               <p>Besietett a faházba, kihozta a pokrócot, betakarta vele a lányt, és a két lapos kő
                  között tüzet gyújtott, hogy a csuporban vizet melegítsen.</p>
               <p>Sajogva nézett a község felé.</p>
               <p>Idegen?</p>
               <p>Sokszor hallotta ezt a szót az elmúlt hónapokban. I-de-gen - tagolta fennhangon a
                  szó értelmét keresve. Fölemelkedett a tűzhely mellől. A faház külső falán olcsó
                  borotválkozó tükör lógott, megnézte magát benne. I-de-gen... Bél-pok-los.
                  A-pa-gyil-kos. Árvapénzek sikkasztója. Arkangyal. Derék vitéz. Igen, minden a
                  muzsika. Az arkangyalt is lehet úgy kiejteni, hogy váltóhamisítót értsen alatta
                  az ember.</p>
               <p>Nézegette magát a tükörben. Nézte az idegent, és maga is kezdte idegennek látni a
                  képmását. Mintha orrműtétet végeztek volna rajta, vagy üvegszemet tettek volna az
                  egyik szemgödrébe.</p>
               <p>- Tehát idegen vagyok - gondolta.</p>
               <p>Itt már volt egy kis otthona. Priccse, amelyen aludt, célja, amely vidor hévvel
                  töltötte el; voltak társadalmi kapcsolatai és élelmiszerforrásai. S most tovább
                  kell hordania magát, mert idegen.</p>
               <p>A teát odavitte a didergő lánynak.</p>
               <p>- Rajta, Rozál - mondta biztatóan -, ez pótolja az elvesztett hőt. Ne felejtse el,
                  estére talpra kell állania és meg kell fejnie a bivalyt.</p>
               <p>Rozál megrázta a fejét. Bágyadt volt és szomorú. Sebestyén megkérdezte, hogy miért
                  rázza a fejét? Nem akar talán hazamenni? Nem, felelte halkan a lány, nem fog
                  többet hazamenni. Elhagyja Borjúmált, örökre. És arra kéri a gyógyszerészt, aki
                  már egyszer olyan tisztességgel a segítségére volt, hogy ne árulja el senkinek.
                  Mihelyt összeszedi magát, elmegy innen...</p>
               <p>Fölemelkedett, de fájlalta a hátát, s feje is fáradtan csuklott előre.</p>
               <p>- Nem tudok még lábra állani - mondta elgyötörten.</p>
               <p>Sebestyén fölsegítette. A faházból kihozta a priccset, és a lányt ráfektette. A
                  pokróccal újra betakarta. Talán elűzték otthonról? - kérdezte.</p>
               <p>- Az apám nem tűr meg a házban - felelte a lány csendesen, és sírni kezdett. -
                  Hetek óta szidalmaz... Elmentem Almiráshoz, amikor találkoztunk volt, gondoltam,
                  talán mond majd nekem valamit, amitől megnyugszok... </p>
               <p>Mondott is, de abban nem volt köszönet. Azt mondta, mit jár olyan csüngő orral,
                  örvendjen, hogy a Rebi szere kisegítette a bajából. S ő nem merte megvallani, hogy
                  a Rebi szere csak beteggé tette, de semmit sem segített rajta s hogy ő már nem is
                  kívánja, hogy segítsenek rajta. Ő szívesen látja a gyereket, az Almirás úr
                  gyerekét. De ezt nem merte szóba hozni, csak állott ott Almirás úr előtt nehéz
                  szívvel, s nem bánta volna, ha az Isten rögtön magához veszi. Almirás úr
                  krumplicukrot nyomott a kezébe, aztán megfogta a vállát, és kituszkolta a
                  szövetkezetből. Menj! - szólott rája -, s ne vergődjél itt, mint egy döglődő
                  veréb. Nem akarom ezt a kisírt, szeplős képedet látni...</p>
               <p>- Jellemző - intett a gyógyszerész. - Azelőtt pacsirtának nevezte.</p>
               <p>Egyszer diskurálgattak csak a raktárban, Almirás úr megkérdezte, hány éves és
                  szereti-e a töltött csokoládét. Aztán csak átfogta a derekát, ott a zsákon...</p>
               <p>A fecskéket nézegette, amik a feje fölött röpködtek. Arcán szétfolytak a könnyek,
                  öklét a melléhez szorította.</p>
               <p>- Nem is gondoltam, hogy ilyen hamar megteszi velem... Néha azt gondolom, hogy nem
                  is volt semmi... nem tett velem semmit, csak átfogta a derekamat ott a
                  zsákokon...</p>
               <p>- Igen - bólintott Sebestyén -, bement olajat venni, s amire kijött, a gyönyörű,
                  rezedaszagú Almirás anyává tette. - Nézte a lány foltos, semmitmondó arcát,
                  amelyen a szerencsétlenség szegényes könnyei száradoztak. - Nem hagyhatom itt -
                  gondolta.</p>
               <p>- Az én esetem is, hogy úgy mondjam, az olajjal függ össze - közölte. - Olajjal,
                  amelyet rákentek egy képre...</p>
               <p>- Ne tessék rám haragudni - szólalt meg később a lány szégyenkezve. - És ne tessék
                  senkinek elárulni... Ha megtudják, megint nekimegyek a víznek...</p>
               <p>Odaát dudált az autóbusz. Sebestyén felállott és az elnyúló, hosszú porfelhőt
                  nézte.</p>
               <p>- Akkor hát holnap - gondolta. - Holnap korán kiállok az út szélére, és integetni
                  fogok, ha közeledik az autóbusz.</p>
               <p>Megnyomta a szemüvegét és rámosolygott a lányra.</p>
               <p>- De maga bizonyára megéhezett, ha már tegnap eltávozott otthonról. Átmegyek az
                  útkaparóhoz, és szerzek tőlük egy kis tejet... Nem, ne féljen, hallgatni
                  fogok.</p>
               <p>Rozál ijedten nézte, hogyan halad tutaja a túlsó partra.</p>
               <p>*</p>
               <p>Az útkaparóék háza zárva volt. A kamarási tanya közelében egy trágyarakáson fehér
                  foltokat pillantott meg. Három tojás volt, nyilván a tanya egyik tyúkja tojta a
                  trágyarakásra kirándulás közben. A tojásokat a zsebébe tette, elővette
                  töltőtollát, leszakította egy levélboríték hátát és ráírta:</p>
               <p>Elismervény 3 darab, azaz három darab tyúktojásról. Bemutatáskor készpénzben
                  kiegyenlíti.</p>
               <p>Sebestyén Károly Jakab Hektor</p>
               <p> gyógyszerész.</p>
               <p>A kötelezvényt egy vesszőre tűzte, a vesszőt beszúrta a trágyarakásba és sovány
                  zsákmányával visszatért a szigetre. Volt még egy kis száraz kenyere, azt
                  megpirította, a tojásokat megfőzte, s odavitte Rozálhoz. A priccs lábánál
                  meglátta a macskát, amint békés dorombolással nézte a lányt. Idegenkedve elűzte a
                  priccsről, a tojásokat betörte az alumíniumcsuporba, megsózta, kenyeret aprított
                  belé és átadta Rozálnak, aki vonakodva, szégyenkezve és étvágytalanul kanalazni
                  kezdte.</p>
               <p>- Én majd halat sütök magamnak.</p>
               <p>Az alkony hosszú volt, de aztán feljöttek a csillagok, és ezer fényes tekintet
                  hunyorított le a szigetre. Sebestyén egy kötés száraz szénát hozott előző nap
                  Mátééktól, hogy felfrissítse a derékalját. Maradt belőle még annyi, hogy magának
                  is teregethetett belőle fekvőhelyet a faház közelében. Arcát, kezét bekente valami
                  szalmiákos folyadékkal a szúnyogok ellen, s a lánynak is odaadta, hogy az is
                  dörzsölje meg vele a bőrét. A priccs ott volt a faház előtt, ő meg a régi
                  mélyedésben feküdt magára teregetve a kabátját.</p>
               <p>- Gyermekkoromban, tudja Rozál, gyűjtöttem a csillagokat - közölte vidáman. -
                  Persze, csak pléhcsillagok voltak, az apám nyerte őket a Lövészegyletben. Jó lövő
                  volt, Tell Vilmosnak nevezték. Wilhelmus Tellus, a kecske...</p>
               <p>- Így hívták? - kérdezte Rozál egy kis küszködő szünet után bátortalanul.</p>
               <p>- Így csúfolták. Engem is sokféleképpen csúfoltak már. Néhány órával előbb
                  semmirekellő idegennek neveztek.</p>
               <p>Rozál habozott.</p>
               <p>- Ne tessék az ilyesmit felvenni... - mondta halkan és szakadozottan.</p>
               <p>- Nem veszem fel. Egyáltalában nem. Inkább nevetek rajta.</p>
               <p>Nevetni próbált, s ebből valami suta csuklás lett, kibicsakló hangok kedves
                  anarchiája. Igen, ő nevet minden himpellérségen. Segíteni akart rajtuk, vigye
                  őket az ördög, ha megugatják. Vannak tudatlan emberek, akik bármi történjék ebben
                  az életben, tudatlanok maradnak. Az ember nem is hinné, ezerszámra halnak meg ma
                  is emberek, akik nem mosnak soha fogat, és nem néztek meg soha egy képet.
                  Párizsban volt egy ismerőse, egy Bernard nevű igen derék lélek, szegénynek
                  átkozottul görbén mentek a dolgai. Nos, ez a Bernard húsz évig lakott Párizsban,
                  s csak egyszer járt a Louvre-ban, akkor is csak napszámos minőségben, hogy az
                  udvaron segédkezzék a felbontott vízvezetéknél. Ami őt illeti, eleinte maga sem
                  csinált nagy dolgot a Louvre-ból, nem is igen értett a képekhez meg szobrokhoz,
                  egyszer azonban meghallgatott egy magyarázatot, s attól kezdve mintha kinyílt
                  volna a szeme, kezdte észrevenni a dolgok értelmét, a vonalak finomságait. Később
                  már egy félóráig tudott állani a Guggoló Vénusz csonka szobra előtt.</p>
               <p>- Remek háta volt, Rozál - mondotta felélénkülve, és meggyújtotta kis
                  angolpipáját. - A legszebb hát, amelyet valaha láttam. Nem mondom, Márta
                  kisasszonynak sincs rossz háta, valamelyik nap láttam itt fürdeni a folyóban... -
                  Nagyot szívott a pipáján. - Kár érte, Rozál. Úgy látom, gonoszságra hajlamos, és a
                  szíve igen kicsire sikerült; mint egyik-másik csirkének. Pedig, mi tagadás,
                  alaposan megnyerte a tetszésemet. Még csak egyetlen nőt ismertem, aki ilyen
                  hatással volt rám. Egy párizsi lány volt, Fréjus Jozefinnek hívták. Frézsü.
                  Átkozottul szerettem, Rozál, de ő mást választott. A barátomat...</p>
               <p>A lány zavartan s kissé megriadva figyelte a különös előadást. Szólni akart, de
                  Sebestyén már folytatta is a mondókáját. A barátságról beszélt, majd arról a
                  három szakállas férfiről, akiknek képét a Luxembourg Múzeumban látta. Egy
                  Déchenaud nevű festő festette, s az volt a címe: A három barát.</p>
               <p>- Sokáig néztem ezt a képet, s azt kérdeztem magamtól, miért nincs nekem barátom?
                  Az embernek szüksége van barátokra, mondta egy Ferdinánd nevű párizsi ismerősöm,
                  hogy legyenek, akik megbocsátják a hibáit. Ez a Barta tanító derék ember. Sok
                  mindent megbeszéltünk együtt, lehatoltunk a kérdések gyökeréig, kár, hogy most
                  elszakadtunk egymástól...</p>
               <p>Magán felejtette a szemüvegét, letette és bedugta a kabátja zsebébe.</p>
               <p>- Mi a véleménye magának az életről, Rozál? - kérdezte. Várt egy darabig, a lány
                  zavartan forgolódott, hát folytatta: - Nincs véleménye. Ez is álláspont. Az apám
                  nagy barátja volt az élet örömeinek, én inkább a komoly feladatokat kedvelem.
                  Szerettem volna visszajutni abba a gyógyszertárba, amelyben öt évig dolgoztam, de
                  lemaradtam. Pedig átkozottul szeretnék már valahol megmaradni, egy kis gyökeret
                  ereszteni, s azt mondani: no, Sebestyén uram, maga most otthon van, végleg otthon
                  van. Már tudniillik arra a rövidke harminc évre.</p>
               <p>Legyintett. No, talán majd legközelebb. Az ember ne hagyja magát, mert mindenki
                  sorra kerülhet. Rozál is jól tenné, ha kiverné fejéből azt az erőszakos, s
                  meglehetősen korlátolt fickót. Nem valami szívderítő példány, talán az sem
                  ismerne rá, aki szülte, mondják itt a községben. A gonoszság úgy átjárja az
                  embereket, mint hitvány itatóspapírt a tinta, a fekete foltokból alig látszik ki
                  ez egykori lélek rózsaszíne.</p>
               <p>Rozál csendesen sírdogált a priccsen. Sebestyén megütődve fülelt. Magas gondolatok
                  felhői között járkált, s most csodálkozó kíváncsisággal ereszkedett le a
                  létrán.</p>
               <p>- Valami baj van, Rozál?</p>
               <p>Rozált rázta a hideg és a boldogtalanság. Nagyon szerette Almirást, és nagyon
                  értelmetlennek látta az életet, a maga megnyomorodott, bánatos életét. A
                  gyógyszerész meg csak hallgatta, zűrzavarban. A logika ellentmondott ezeknek a
                  váratlan könnyeknek. Kissé elképedve nyújtotta ki tapogatódzó csápját:</p>
               <p>- Főzzek teát?</p>
               <p>A lány keserűen nyelte zokogását, s ebből a küzdelemből olyan vinnyogás
                  származott, hogy a gyógyszerészt végleg cserbenhagyta a fantáziája.</p>
               <p>- Nos, kérem - mondotta tétován -, maga rettenetesen sír.</p>
               <p>Gondolkozott, mit tehetne a lány érdekében. Semmi nem jutott eszébe.
                  Föltápászkodott, és a priccshez botorkált ügyetlen ijedtséggel. Nem volt
                  gyakorlata női kérdésekben. Talán meg kéne simogatni, tűnődött a sötétben a
                  tennivalókon, vagy valami tréfás dologgal kéne felvidítania. De mit mondjon?
                  Nemigen szoktak tréfás dolgok eszébe jutni. A lányt rázta a sírás. Micsoda tréfás
                  dolgot mondhatna?... Papaverin azt írta neki, hogy a balesete azzal a lezuhanó
                  asszonnyal szerfelett mókás eset volt. Ő ugyan semmi mókásat nem érzett, de a
                  lányt talán felderíti vele.</p>
               <p>- Tudja, Rozál - kezdte a sötétben, s a hangja vidám igyekezett lenni - nem
                  érdemes lekókadni. Nem érdemes semmiért a világon búsulni. Az ember sohasem
                  tudhatja, mikor esik egy nyolcvankilós öregasszony a fejére... Nekem tudniillik a
                  fejemre esett egy. Abbizony. Nos, akarja tudni, hogyan történt? Pompás eset,
                  annyit mondhatok... Ennél mulatságosabb dolog még kevés történt meg emberrel.
                  Elmegy segíteni egy mentőponyvához és zsupsza, a hölgyemény ráesik a fejére! -
                  Nevetett hozzá, szabályosan hahotázva, s rajta volt, hogy a “hahahá”-nak minden
                  szótagját szabatosan végignevesse; most már fürgén dőlt belőle a vidámság.</p>
               <p>- Az ám, nagyra becsült Rozál! A néni ügyesen a fejemre pottyant. Én meg úgy
                  elterültem alatta, mint egy palacsinta a sütőben. S ha még fiatal virágszál lett
                  volna! De nem akarózott neki fiatalnak lenni! Özvegy hölgy volt, nagyon is
                  özvegy... Hahaha!... Átkozott balszerencsém van a hölgyek világában...</p>
               <p>Újabb hahota következett; aztán hallgatódzott, hogy van-e már hatása pazar
                  jókedvének. Úgy látta, folytatnia kell még a dolgot. Emlékezete mélyén, jól
                  elföldelve tetszhalott álmát aludta néhány suta balesete, önfeláldozóan
                  előráncigálta őket, és vidámakat bugyborékolt, mint ahogy szórakoztató előadásai
                  közben Papaverintől hallotta.</p>
               <p>- És egyszer, tudja kedves Rozál, egy falusi házban szálltam meg... Egy
                  kerékpár-kiránduláson történt... Úgy adódott, hogy az udvar végébe kellett
                  mennem... A gazda kiengedte éjszakára a kuvaszait, s a lompos, hatalmas dögök
                  utánam vetették magukat. Előbb azt hittem, valami ugrándozó borjak. Szerencsére
                  idejében észrevettem súlyos tévedésemet; futásnak eredtem, és magamra csaptam a
                  házikó ajtaját. De később is csak ott lebzseltek az ajtó körül, s valahányszor
                  nyitottam egyet rajta, puff! bömbölve rontottak felém. Hűvös volt az éjszaka,
                  szerettem volna visszatérni a szobámba, de az átkozott kuvaszok menten felém
                  rontottak, ahogy nyikorgatni kezdtem egy kicsit az ajtót. S ha az ajtót
                  visszarángattam, elhallgattak, és úgy tettek, mintha elszélednének... így ment ez
                  egész hajnalig, amíg a gazda fölkelt, hogy megetesse a disznóit... Fene jóízű
                  történet, nemde?</p>
               <p>Nagyot nevetett, de félszeg derűje és önzetlen történetei mit sem használtak.
                  Rozált zavartalanul fojtogatta a sírás.</p>
               <p>- Hollá! Mi az? Ha jól hallom, maga még mindig sír, Rozál! - kiáltott fel a
                  gyógyszerész csalódottan, lepottyanva zajos jókedvének ártatlan kék egéből.</p>
               <p>- Olyan szerencsétlen vagyok - szipogta a lány tehetetlenül. - Almirás úr olyan
                  szerencsétlenné tett...</p>
               <p>- A maga álláspontja nagyon is jogos, Rozál, de kérdés, praktikus-e? A sírás
                  tudniillik... már mint az én megítélésem szerint - óvatosan közeledett a lány
                  fekvőhelyéhez, lábával a priccs lábát kereste -, a sírás az én megítélésem szerint
                  fölösleges vízpazarlás... Abba kell hagynia a dolgot... - A keze hirtelen a lány
                  meztelen combjához ért, ujjai között néhány pillanatig ügyetlen meghökkenéssel
                  érezte a láb meleg gömbölyűségét. Rémülten kapta el a kezét. - Ezer bocsánat.
                  Eltévesztettem a házszámot... Ajánlatos volna betakaródznia...</p>
               <p>- Olyan melegem van - védekezett a lány sírását fojtogatva.</p>
               <p>- Akar talán egy kis vizet?</p>
               <p>- Megkérem. - Abbahagyta a sírást, kiitta a vizet. - Ne tessék rám haragudni,
                  Sebestyén úr... reggel úgyis elmegyek innen...</p>
               <p>- És hová megy?</p>
               <p>- Elmegyek... Ne tessék senkinek szólni...</p>
               <p>Sebestyén visszabotorkált a vackához és lefeküdt. Láza van, gondolta. Érezte,
                  amikor a vizet odaadta neki és megfogta a kezét. Odaát kaffogott az útkaparó
                  kuvasza. S nagyon messziről egy vonat elnyújtott füttye hallatszott.</p>
               <p>- Az elmúlt télen egyszer lázas beteg voltam - említette meg a gyógyszerész -, s
                  egész idő alatt a Hetedik szimfóniát hallottam... Maga mit hall, Rozál, ha
                  lázas?</p>
               <p>A lányt váratlanul elnyomta az álom, nem hallotta már a kérdést.</p>
               <p>- Remélem, betakaródzott. Különben agyoncsípik reggelig a szúnyogok.</p>
               <p>Fölállott, megkereste a gyufáját, s odavilágított a priccshez. Látta a lány ingét,
                  odament és betakarta.</p>
               <p>Aztán ujjaival a szemüveg nyergét kereste, hogy az orrához nyomja. De a szemüveg a
                  zsebében volt.</p>
               <p>*</p>
               <p>A községben a zajos vasárnap után minden visszatért a medrébe. A felörvénylő
                  szemét tánca lelohadt, csend, kapirgáló tyúkok és turkáló malacok vették
                  birtokukba a lopótök alakú főutcát. Künn a határban cséplőgép dolgozott. Az
                  emberekkel együtt a verebek is kivonultak a tagokra, a cséplés körül
                  tevékenykedni.</p>
               <p>Mátéék nem arattak, a kukoricájuk még csípőig sem ért. Máté kapált, sanyarú hosszú
                  orra gombját pirosra sütötte a nap, ahogy kiállott a városi szalmakalap alól. Az
                  asszony most tért le az útról a kukoricásba a meleg köménymaglevessel. Egy
                  félliteres pléhkondérban tejet hozott, Sebestyén kérte rá, s már várta is az erdő
                  alatt. Jó szívvel hozta. Hallotta, hogy három nap előtt milyen legénykedve
                  rámentek, s kiverték a községből.</p>
               <p>Márta lobogva porzott tova az úton. Az irtás felé kanyarodott. A rossz motor
                  nyöszörgött a köves kaptatón. Félóráig kapaszkodott, amíg az irtás alá érkezett.
                  A négyszögű vágás helyén a magas fűben és vadhajtás között nyolcvan, sárral
                  tapasztott vesszőkas állott alacsony állványokon. Nyolcvan méhcsalád dőzsölt
                  itt és gyűjtötte a mézet. Az erdei irtás kitűnő méhlegelőnek bizonyult, már az
                  első pergetéskor, még a virágzás kezdetén tizennyolc mázsa mézet adott.</p>
               <p>Márta lenn hagyta a kocsit az úton. Az irtáson halkan zengett a méhek munkája. A
                  zsályák és vadrepcék kifosztva csüngették fejüket. Végigjárta a kasokat,
                  megvizsgálva őket, s utasításokat adott a kezelőnek, hogy szedje ki a megtelt
                  lépeket.</p>
               <p>Ez a méhészet az ő munkája volt. Ő teremtette meg nyolc év alatt, jóformán
                  semmiből. A kamarás most ennek a nyolcvan méhcsaládnak a keresetét költi. Ha nem
                  csinálta volna meg a méhest, talán már az erdőt is eladóvá kellett volna
                  tenni.</p>
               <p>Átugrott egy galagonyabokron, s ahogy cipője sarka megérintette az egyik ágat, a
                  levelekről fehér lepkék rebbentek szét. Az irtás szegélyén megfordult és
                  visszanézett. A feje fölött egy mókus himbálódzott az egyik faágon.</p>
               <p>Elégedetten nézegette a maga alkotását. A kamarás eleinte sokat kötődött vele
                  ezért a méhesért, de aztán ő is beadta a derekát. Okos ember volt, de a gyakorlati
                  kérdések nem nagyon érdekelték. Eszessége is olyan mélyen bujkált, hogy aki csak
                  felületesen ismerte, joggal kételkedhetett benne. A községben bogaras embernek
                  tartották, ki is gúnyolták, hogy tunya tétlenségben üldögél fonott kerti székén,
                  a kocsis gyerekeivel játszadozva. Olykor a fülét és nyelvét nézegette egy nagyító
                  tükörben. Azt is különcségnek tartották, hogy hónapokig maradt távol a
                  községből anélkül, hogy sejtették volna, merre utazgat. Ezt Márta se igen tudta, s
                  rendszerint csak a lapok híreiből értesült, hogy a kamarás valami kongresszuson
                  szólalt fel, vagy nagy vitát indított el valami nyelvészeti tanulmányával. A
                  birtoka azóta, hogy a földosztás alaposan megapasztotta, nem érdekelte már, s nem
                  izgatta az sem, hogy gazdatisztje halála után Márta hogyan vezeti a birtok
                  ügyes-bajos dolgait. Nem kért sohasem beszámolót, beérte azzal, ha
                  hazaérkezésekor Márta szóbelileg tájékoztatta a szükséges tudnivalókról. Ezeket
                  a beszámolókat is csak stiláris szempontból figyelte végig, és Mártát nemegyszer
                  akasztotta meg kötődő kérdéseivel s ironikus ötleteivel. Márta a tennivalókat
                  még az apjától tanulta el, aki húsz évig volt gazdatisztje a kamarásnak. A
                  gazdatisztnek Márta volt az egyetlen gyermeke; a felesége korán elhalt, ketten
                  maradtak a kis tiszttartói házban. A lány átvette a számadások vezetését, a
                  felügyeletet s nem egyszer a nehezebb munkát is. Amikor apja meghalt, a kamarás
                  éppen külföldön tartózkodott. Hónapokig volt távol anélkül, hogy értesíteni
                  lehetett volna tiszttartója haláláról. Amikor hazatért, mindent a régi
                  kerékvágásban talált: a lány folytatta apja munkáját. Márta hiába unszolta, hogy
                  gondoskodjék tiszttartóról, aki átvehetné a birtok intézését, a kamarás
                  mosolyogva vont vállat: hogy mire jó az, minek ide idegen embert hozni, amikor
                  minden megy magától is. Így csúszott át a tiszttartóság a Márta kezébe. A
                  fatolvajok, orvvadászok és más lesipuskások a keménykezű gazdatiszt halála után
                  fellélegzettek. Azt hitték, most aztán kárpótolhatják magukat. Szekérszámra
                  lopták a fát, a külső tanyáról malacokat hajtottak el éjnek idején, a lucernásba
                  szemtelenül beterelték lovaikat, és a napszám felét átaludták az árnyékban. Márta
                  azzal kezdte a tiszttartóságot, hogy a fatolvajokat puskával kísérte le a
                  községbe. A kamarás helytelenítően mosolygott.</p>
               <p>- De kérem... micsoda népszínműveket játszik itt nekem? - kérdezte aggodalmas
                  kíváncsisággal.</p>
               <p>- Ezek fatolvajok - világosította fel Márta büszkén.</p>
               <p>- No és? Amióta erdő van, mindig lopták a fát. Ez törvény...</p>
               <p>Márta elszántan nézett rá.</p>
               <p>- Én szeretném ezt a törvényt megváltoztatni. De ha kifogása van ellene...</p>
               <p>- Isten ments! - vonult vissza rémülten a kamarás. - Csak változtassa... Inkább
                  beleegyezem abba, hogy az összes fatolvajokat ártalmatlanná tegye.</p>
               <p>Hamarosan megint úgy folyt minden, mint a gazdatiszt idejében. Márta a pókhálós
                  színből kigördítette az ócska gépkocsit, megjavíttatta, megtanulta a vezetését, és
                  a lármás gépezettel röpült ki a tanyára, s később az erdőre a méhekhez. A
                  lófogatot lassúnak és álmosítónak találta. Szerette a szenvedélyes mozgásokat, a
                  gyorsaságot.</p>
               <p>A szervezete követelődzik - gondolta a kamarás. S egyszer Mártáról beszélve
                  megértően hunyorított a körorvosnak. - Elfojtott fiatalság... A mirigyei
                  nyugtalankodnak, s ő belerúg a gázpedálba...</p>
               <p>Márta néha elfogta a kamarás kötődő pillantását és elpirult. Vajon tud róla
                  valamit ez a szűkszavú, s látszólag közönyös ember? Aki igazában nem is
                  közönyös, csak megszűri lecsukott szempilláin át azt a sok túlzott fényt, vakító
                  színpazarlást és árnyékot, amellyel az élet nekiront az ember hiszékeny
                  recehártyájának? Tud valamit a titkairól? Hallott valamit a káplánról? Vagy az
                  iskolaigazgatóról? Ha kurta étkezéseik alatt a papok vagy iskolák kerültek szóba -
                  s faluhelyen lehetetlen róluk nem beszélni -, Mártának nemegyszer volt az az
                  érzése, hogy a kamarás szemében valami incselkedő mosolyt lát. A kamarás beszélt
                  is egyszer egy lapos mellű vidéki Savonaroláról, akibe a falusi szüzek úgy estek
                  bele, mint pillék a gyertya lángjába. Márta nyugodtan ült a helyén, tűrte a sértő
                  tartalmú mosolyt, s igyekezett közönyösen felelni a kamarásnak arra a kérdésére,
                  hogy a községben van-e még a fiatal káplán? Márta akkor már nyugodtan
                  felelhette:</p>
               <p>- Hónapokkal ezelőtt elhelyezték.</p>
               <p>Apja halála után történt, hogy fölment az öreg paphoz. Az öreg lelkész kórházban
                  feküdt, fiatal, sovány káplán helyettesítette. A pattanásos, sápadt arcból
                  mélytüzű szemek néztek rá. Márta a nyugodt hang mélyén szenvedélyeket érzett, a
                  világot megvető hit szenvedélyeit. Különös nyugtalanság fogta el, sietve és
                  dolgavégezetlenül távozott. De vasárnap ott ült a templomban, s mereven követte
                  tekintetével a szószékre felmenő káplánt. A torkát fojtogatta valami. A fiatal
                  pap szemében mély égi lángok lobogtak, sovány, ádámcsutkás nyakát megszépítette
                  az aszkézis. Hallgatta, s a szívében vad zűrzavar támadt, bűntudat, szégyen,
                  szerelem. Elállt a lélegzete, ha az utcán a káplánnal találkozott. A fiatal pap
                  észre sem vette a zűrzavart és kínt, amelyet személytelen személye ébresztett. A
                  Márta napjai kínban és gyönyörben teltek. Egész teste bizsergett, gyötrődött és
                  örvendezett. Egyszer fölvette legszebb ruháját, egy hosszú selyemruhát, piros
                  rózsát tűzött a mellébe, és a sötétség beálltával elindult a paplak felé.
                  Kábultan és forró önkívületben lépegetett. A kapu hideg vaskilincse
                  észretérítette. Megborzongott és megrémült. Mit akart? Milyen vad, képtelen
                  gondolat sodorta idáig? A fiatal lelkész lángoló, szörnyű pillantását látta, és
                  futásnak eredt. A kertek alatt rohant, és lihegve ért a szobájába. Bezárkózott,
                  leült a tükör elé és reggelig nézte magát, gyűlölettel, a szégyen örvényében
                  fuldokolva. A ruhája sáros volt, undorodva dobta le magáról. A következő héten
                  újra elment a templomba. Látta áthaladni a cintermen a káplánt; sovány válla és
                  kiugró lapockája éhező diákra emlékeztette, gallérjának két szára hátul kiugrott a
                  reverenda nyakából, haja vágatlannak és rendetlennek tetszett. Aznap kihűlt
                  szívvel tért haza. A szószéken a fiatal lelkész a mezei munkáról és
                  betakarításról beszélt. A jelképes szónoklat megokolatlanul lobogó tüze mögött a
                  gyakorlatlan szónok közhelyeit fedezte fel. Ádámcsutkája soványan ugrándozott,
                  kezei nagyokká és esetlenekké nőttek a mozdulatok túlzott hevében, s a
                  savonarolai tekintet a zsenge szónoklat szüneteiben egy riadt, leckemondó diák
                  pislogásává szelídült. A hagymáz, amely lázasan felnagyította az arányokat,
                  elszállt, s a bágyadt valóság visszatörpülő képei megmosolyogtatták. Elmúlt a
                  lelki kaland anélkül, hogy a lelkész valaha is sejtette volna, milyen
                  szenvedélyeket gyújtott fel és oltott el zivatarok hirtelenségével.</p>
               <p>Néhány év múlva az új iskolaigazgató keltette fel az érdeklődését. A göndör hajú,
                  lobogó nyakkendőjű ember egy kiránduláson átölelte. Ez az ölelés sokáig égette a
                  bőrét. A locsogó, felelőtlen hímpulyka ivás közben el is dicsekedett könnyed
                  hódításával. Márta megundorodva lökte félre az útjából, amikor legközelebb
                  szembetalálkoztak. Két gyötrő élménye tartózkodóvá tette a férfiak iránt. Úgy
                  érezte, legtöbbje suta fajankó; nincsenek ösztöneik, hogy megérezzék a női lélek
                  zajlását. Minden tapasztalatuk néhány útszéli aforizma, önkényes és durva logika
                  vezeti őket s fájdalom, legtöbbször diadalra.</p>
               <p>Tudta, hogy a községben a kamarás szeretőjének hiszik, de lenézése olyan nagy volt
                  a kis szerelmi falatkáért marakodó nők iránt, hogy sohasem igyekezett eloszlatni
                  ezt a tévedést. Nem bánta, élvezzék tévedésüket, falják mohón a hazug mese
                  részleteit. Ha nagyon arcátlanok voltak rágalmaik kitalálásában, maga is
                  odadobott nekik néhány rágós koncot, hadd tikkadjanak meg a gyönyörtől.
                  Felajzotta őket, fűtötte képzeletüket és kavargatta felháborodásukat. A kamarás
                  néhányszor felajánlotta, hogy keressenek valamilyen megoldást, amely a Márta
                  hírnevét megóvná minden pletykától, de Márta könnyed mozdulattal hárította el.
                  Nevetve adta értésére a kamarásnak, hogy neki nem ártanak meg ezek a kis
                  molyrágások. A pletyka mohó molyai ellen különben sem tud az ember védekezni,
                  hacsak nem tartja magát naftalinban.</p>
               <p>Almirásnál rövid időre cserbenhagyta gyanakvása és bizalmatlansága. Jól látta
                  ugyan, hogy Almirás nem sok lelki kincset rejteget. Képzelődő, hetvenkedő
                  figurának tartotta. De merész közeledése megbolygatta. Akkoriban egy kis
                  riadtságot is érzett. Közeledett a harmincadik évéhez. Úgy látta, nem szabad annyi
                  gondossággal mérlegelni a dolgokat, el kell fogadnia a legközepesebb férfit is,
                  ha egészséges, és annyi tűzzel kínálkozik, mint Almirás. Az a gondolat, hogy az
                  élet minden érzéki melege lassankint lehűl körülötte és női lénye meddőn fog
                  egykor visszavonulni ráncai mögé, mint pusztuló csiga a házába, nyugtalansággal
                  töltötte el, s védekezés nélkül fogadta az Almirás tolakodó közeledését. Érzéki
                  izgalmakat nem érzett; csak kellemes nyugtalanságot. Tűrte a hetvenkedő és
                  szerelmes szóáradatot, mert egy szóra várt, egy léleknek szóló emberi szóra, a
                  férfi egyszerű és őszinte percére. Nem taszította el magától, amikor Almirás a
                  kavicsbánya alatt magához ölelte meztelen testét és szájon csókolta. De az ostoba
                  csak pillanatokig béníthatta meg; hetyke örömmámorában kiejtette a sajtot a
                  szájából. Őt csak szeretőnek akarta, az orvos lányát elfogadta volna feleségnek
                  is.</p>
               <p>Ahogy most lassan lefelé gördült a kanyargó, vízmosásos úton, fojtott haraggal
                  gondolt arra, hogy milyen arcátlanul bujtogatott Almirás megfizetett embereivel
                  a kamarás érdekei ellen. Csak szólnia kellett volna a kamarásnak, és Almirás
                  csomagolhatott volna Borjúmálról. De maga akart vele elszámolni, minden külső
                  beavatkozás nélkül. Nem, nem gondolt holmi melodramatikus leszámolásra; az
                  ostoba nem érdemelte meg, hogy szavakat pazaroljon rá. Nevetségessé akarta
                  tenni.</p>
               <p>A kavicsbánya alá kanyarodva a sziget felé pillantott. Eltűnődve kezdett
                  vetkőződni. Hallotta, mit tettek a gyógyszerésszel az Almirás emberei. Sebestyénen
                  nem egyszer mulatott maga is, de az Almirás eljárását középkori önkénynek
                  tartotta. A patkolókovács, aki előtt reggel megállította a gépkocsit, beszámolt
                  neki arról, hogyan lépegetett a gyógyszerész bántalmazói között, s milyen furcsa
                  dolgokat mondott Almirásnak. Ezekre a különös szavakra gondolt most kissé
                  csodálkozva és rokonszenvvel. Most adott csak számot magának arról, hogy a
                  gyógyszerész, bárha furcsaságával valami komolytalan kalandor benyomását tette
                  rá, nem egyszer bosszúsággal és nyugtalansággal töltötte el. Most elgondolkozott
                  azokon a szokatlan szavakon, amiket a gyógyszerész Almiráshoz intézett, és
                  sajnálkozást érzett, hogy nem beszélhet többet vele.</p>
               <p>Ledobta ruháját, cipőjét fürdőcipővel cserélte fel, és belevetette magát a
                  folyóba. Egy ideig álmodozva sodortatta magát a vízzel. Arcát hevesen csókolta a
                  fény. Aztán megfordult és kinyújtotta izmos, barna karját, hogy leküzdje a
                  szembehömpölygő folyó sodrát. Csalt egy kicsit, ferdén úszott a sziget felé
                  tartva, hogy kisebb árral kelljen megküzdenie. Hamarosan már a sziget közelében
                  úszkált. A kunyhó előtt a priccsen női alakot látott. Kíváncsian kapaszkodott fel
                  a partra, s a bokrok között elindult a kis faház felé.</p>
               <p>- Te mit csinálsz itt, Rozál? - kérdezte a Simon lánytól kemény hangon, amikor
                  felismerte.</p>
               <p>*</p>
               <p>Sebestyén a tejjel visszatért a szigetre. Máténéval néhány izzasztóport is
                  hozatott a körorvostól, de megkérte, semmit se említsen arról, hogy a porokat
                  neki hozza. Rozál lázasan töltötte az éjszakát, reggelre sem múlt el a láza, és
                  nyugtalanul hánykolódott. A gyógyszerész hűlésnek vélte, és izzasztókat vétetett
                  Máténéval. Ahogy tologatta tutaját a Csigás felé, látta újra elporzani az úton a
                  társaskocsit.</p>
               <p>- Ördög vigye - mondta fennhangon, de minden bosszúság nélkül. - Végre is nem
                  hagyhatom ezt a lányt magára!</p>
               <p>A beteg mellett a bokrok között fürdőruhás női alakot látott. Azt hitte, megint a
                  Kurkai lányát hozta ki valami költői gyötrődés a szigetre. Az utóbbi napokban
                  gyakran volt vendége a Csigásnak. Hanyatt feküdt, cigarettázott, nézte a fecskéket
                  és Párizsról kérdezősködött.</p>
               <p>- Itt vagyok, Rozál! - kiáltott buzgó derűvel. - Ugye, hogy visszajöttem? Jó napot
                  kívánok, Kurkai kisasszony!</p>
               <p>Tutaját a fához kötötte és fürgén partra ugrott.</p>
               <p>- Jó napot, Hektor úr - fogadta Márta hirtelen megfordulva.</p>
               <p>Sebestyén összeráncolta a homlokát.</p>
               <p>- Ah úgy... - A mosolygó arcba pillantott, aztán a tűzhelyhez vitte a tejet, hogy
                  felforralja. - Néhány izzasztót hoztam, Rozál... Be fogja szépen venni, nemde?
                  Holnapra kutyabaja sem lesz...</p>
               <p>- El tetszik ma utazni? - kérdezte a beteg csöndesen.</p>
               <p>- Ideje, Rozál...</p>
               <p>- Rozál szúrásokról panaszkodik - közölte Márta.</p>
               <p>- A pokolba is - jegyezte meg Sebestyén elcsöndesedve. - Minő szúrásokról?</p>
               <p>Rozál megszeppent, és tagadólag rázta a fejét. Nem, csak úgy mondta, nincsen neki
                  semmi komoly baja.</p>
               <p>Sebestyén előszedte a horgászbotot. A tej felforrt, a folyóban lehűtötte egy
                  kicsit és odavitte a betegnek.</p>
               <p>- Íme, egy csupor kalória... Segíthetek?</p>
               <p>Látta, hogy Márta mosolyogva nézegeti a faház ajtajára kiszögezett
                  levélszekrénykét. Nem vett tudomást sem róla, sem a mosolyáról.</p>
               <p>- Úgy látom, levelet vár.</p>
               <p>- Körülbelül - vonta a vállát Sebestyén, s letette a kiürített csuprot. Fölemelte
                  a horgászbotot, s a betegre mosolygott. - És most megyek, hogy magamnak is fogjak
                  valami ennivalót... Küzdelem a létért, ahogy a természettudósok mondják... Egy
                  patikus és folyami hal páros küzdelme... Vajon ki lesz a győztes?</p>
               <p>Lement a kicsi öbölhöz és bevetette horgát a vízbe. Márta néhány perc múlva
                  követte.</p>
               <p>- Mit értett azalatt, hogy körülbelül? - kérdezte egy kis idő múlva az ugrándozó
                  sörösdugót nézegetve.</p>
               <p>- Hogy igazában semmiféle levelet nem várok. A kis szekrény csak jelkép.
                  Figyelmeztetés a világot kormányzó lappangó erőknek, hogy az az ember, aki
                  hajótöröttként ezen a szigeten vesztegel, értesítést vár még az élettől. Tetszik
                  érteni? Igen, értesítést vár az élettől, mert nem adta még fel a reményeit...</p>
               <p>- Érdekes - libbent tova súlytalanul és tétován a Márta megjegyzése.</p>
               <p>- Nem, nem érdekes. S ha van még valami kérdeznivalója vagy észrevétele, akkor
                  essünk túl rajta minél hamarább.</p>
               <p>Márta elnevette magát. Csuklóján megigazította a sárga aranylemezből készült
                  karkötőt.</p>
               <p>- Miért olyan sürgős?</p>
               <p>- Nem szeretném, ha megzavarná a halakat abban a törekvésükben, hogy
                  beleharapjanak a horgomba.</p>
               <p>- Maga haragszik rám, ugye?</p>
               <p>- Halkabban, ha szabad kérnem.</p>
               <p>- Miért nem felel a kérdésemre?</p>
               <p>- Nem akarok.</p>
               <p>- Á - nevetett Márta -, nem akar?</p>
               <p>- Elriasztja a halakat, kisasszony.</p>
               <p>- De hát figyeljen... Most semmi ellenséges szándék nincsen bennem... Feleljen a
                  kérdésemre.</p>
               <p>Sebestyén nem nézett rá.</p>
               <p>- S ha nem felelnék? Mit tehet nekem? Kitilt a szigetről? - Kárörömmel nyomta
                  orrához szemüvegének nyergét. - Ez már nem izgat, Márta kisasszony. De nem ám. Nem
                  érdekelnek a maga kiállhatatlan szeszélyei...</p>
               <p>- Ez nem igaz. Rozálnak azt mondta, hogy szeret.</p>
               <p>- De nem azt a nőt, aki itt áll mellettem, s akivel annyi kellemetlen találkozásom
                  volt eddig. Az a nő csak egy inspiráció. Elismerem, maga inspirált, de szívet és
                  nőiességet én tettem belé.</p>
               <p>- Nem, ez egy csöppet sem hízelgő... - ismerte be Márta.</p>
               <p>Sebestyén makacsul nézte a vizet.</p>
               <p>- Fölösleges ezekről a dolgokról tovább beszélnünk, Márta kisasszony.</p>
               <p>- Nem - rázta Márta mosolyogva a fejét -, engem érdekel.</p>
               <p>- Egy kicsit késő, kérem... Maga mulatni szeretne rajtam... Résen leszünk! Két
                  hónap előtt eltörte azt a kis hamutartót, meg a kávéfőzőt. Nos, szíveskedjék
                  tudomásul venni, hogy nem tartok több törékeny holmit raktáron.</p>
               <p>Márta bosszúsan mosolygott. Nem először történt meg vele, hogy a gyógyszerésszel
                  kapcsolatban egy idegen, kellemetlen macska jutott eszébe, amely heteken át
                  rontotta undorító szerelmeivel az éjszakáit. Söréttel töltötte meg a fegyverét, s
                  a fedélről gyanútlan nyávogással leereszkedő állatot arcul lőtte. A macska két
                  hátsó lábára emelkedett, két mellső lábával pedig maga elé kapott, mintha
                  alkalmatlan darazsakat akarna elűzni magától. Nem akarta magát megadni, kapkodott,
                  ugrándozott, s végül futásnak eredt a láthatatlan darazsak elől, amelyek pedig már
                  benne voltak a húsában. Voltak pillanatai, amikor nem idegenkedett volna attól,
                  hogy néhány ilyen kellemetlen darazsat a gyógyszerész bőrébe puffantson. De
                  bosszúsága most hamar elmúlt. Nézte a Sebestyén haját, kicsi fülét és napsütötte
                  nyakát. Rozál szaggatottan, de elég értelmesen beszámolt neki éjszakai
                  beszélgetésükről. Nem állhatta meg, hogy fel ne nevessen a sok furcsaságon. A
                  múzeumok és filozófiai módszerek zagyva emlegetése egy falusi parasztlány előtt,
                  éjszaka! - nagyon együgyű lett volna, ha nem ez a látszólagos együgyűség lett
                  volna a férfi lényege. A látszólagos együgyűség, amely mögött az ember az
                  őszinte értelmet és a tartózkodó szívet sejtette.</p>
               <p>- Nincs benne semmi hazug mesterkedés - gondolta. - Meg kell szokni, hogy néha
                  tökéletlennek hat.</p>
               <p>Rozál a maga csiszolatlan, de természetes szavaival a gyógyszerész érzelmeiről is
                  beszámolt neki. Azon a lágyszínű prizmán át nézte most Sebestyént, aki gyerekes
                  gőggel magára csukta most magányának ajtaját, amelyen jóindulatú nők nézik a
                  váratlanul felbukkanó szerelmes férfit. Elismeréssel, érdeklődéssel és kissé
                  sajnálkozva azon, hogy nem nagyszerűbb férfit fertőzött meg a sors irántuk való
                  szerelemmel.</p>
               <p>Sebestyén kicsapta horgát, de a hal villámfürgén leakasztotta magát a horogról,
                  és visszasiklott a vízbe. Márta mosolyogva nyúlt a horgászbot lecsüngő zsinórja
                  után.</p>
               <p>- Idefigyeljen, Hektor úr...</p>
               <p>Sebestyén elszántan pillantott föl. Kemény szavak között válogatott. De meglátta a
                  lány gömbölyű, barna karján az oltás meghitt kis foltját, nemes vonalú meztelen
                  lábát, szép orrát, egészséges mosolyát és elszomorodott.</p>
               <p>- Kérem - mondta sokkal szelídebben, mint ahogy szerette volna -, gondolja meg, ma
                  még semmit sem ettem... Eressze el hát a horgomat...</p>
               <p>- Idehallgasson... Látja, eleresztem... Csak azt akartam mondani, hogy hallottam
                  ma reggel valamit arról az iszapvizsgálatról.</p>
               <p>- Úgy! - Sebestyén visszavetette horgát a folyóba. - S azt mondták, hogy be
                  akartam csapni az embereket azzal az iszapfürdővel.</p>
               <p>- Nem, Hektor úr. Valami olyant hallottam, hogy az elemzés állítólag igen
                  kedvező.</p>
               <p>Sebestyén fölemelkedett.</p>
               <p>- Igazán? - Átnézett a folyón, tekintete elkalandozott a község felé. - Örvendek
                  neki, bár engem személyileg már nem érdekel.</p>
               <p>- Miért nem érdekli?</p>
               <p>- Ma délután elmegyek innen. Nem tudja? Kikergettek.</p>
               <p>- Miért tűrte?</p>
               <p>- Túlerő - vetette oda Sebestyén.</p>
               <p>- Almirás túlerő?</p>
               <p>- S aztán az ember ne járjon azon az úton, amelyen minduntalan megbotlik egy
                  elhullott fogalom hullájában. A hulla egykori neve, Márta kisasszony,
                  tisztesség.</p>
               <p>- Nagy T-vel, ha nem tévedek - nevetett Márta.</p>
               <p>A bokrokon túl Rozál felemelkedett a fekvőhelyén, hogy vizet merítsen a
                  favödörből. Tétova, gyöngén mozduló keze felborította a vödröt. Sebestyén
                  hozzásietett.</p>
               <p>- Nos, azonnal hozunk frisset, Rozál. - Az arcába nézett, aggodalmasan megfogta a
                  csuklóját. - Ugye, nagyon szomjazik?... Türelem, megyek is...</p>
               <p>Fölkapta a vödröt, hogy átmenjen az útkaparóhoz vízért.</p>
               <p>- A Rozál dolgai kissé rosszul állanak - közölte Mártával. - Nem menne el a
                  körorvosért? Nem nagyon értek hozzá, de valami nem tetszik rajta.</p>
               <p>Lesietett a sziget alsó végébe, és a parti vízben átvontatta a tutajt a felső
                  csúcsra. Mindig így szokta, amikor készült átkelni, nehogy a folyó túlságosan
                  messze sodorja a kavicsbányától. Erősebb áramlásnál száz méternél is lejjebb
                  ragadta a víz.</p>
               <p>Márta mosolygó pillantást vetett a tutajra.</p>
               <p>- Nem fogunk léket kapni? - kérdezte, és a partról könnyedén meghimbálta a tutajt
                  a lábával. Olyan volt, mint egy szán: két hosszú gerendatalp, amelyen odaszegzett
                  deszkák feküdtek keresztben. Kezdetlegességében volt valami komoly és derűs is
                  egyben. Sebestyén avatottan nyomta a tolórudat a parthoz, hogy a tutajt
                  elindítsa.</p>
               <p>Márta állva maradt az erős himbálódzásban. Sebestyén szétvetett lábakkal,
                  ingujjban ott állott mellette, s elszánt mozdulatokkal nyomta le rúdját a folyóágy
                  iszapjába.</p>
               <p>- Az ember elsősorban önmagában bízzék - jelentette ki valami ferdinándi
                  előkelőséggel. Arcát nyugalom öntötte el. Ez a nyugalom piros volt kissé;
                  arcának méltóságteljesen áramló vére festette pirosra. Szemüvegén szelíden
                  csillogott a nap, de karjai és derekának izmai drámaian dolgoztak. Azt a nőt
                  vitte a törékeny, maga alkotta járművön a folyó rohanó hullámai felett, akit
                  erkölcsi érzéke elítélt, de akit lelke zsongó homályában egyre
                  elvitathatatlanabbul szeretett. Míg karjai hatalmasnak látszó akkordokat fogtak a
                  morajló folyó klaviatúráján, eljátszogatott azzal a férfias gondolattal, hogy a
                  lányt most karjainak ereje óvja a bősz elemektől, s szívesen megfeledkezett arról,
                  hogy Mártán fürdőruha van, s ha a laza lélekvesztő fel is borulna, úszásban
                  megedzett karjai játszian birkóznának meg a hullámokkal.</p>
               <p>A víz csobogott a gerendák között. Sebestyén felhevülten dolgozott, s nem vett
                  tudomást arról, hogy meztelen karja időnkint a lány meztelen karját súrolja. Márta
                  évődve nyúlt bele egyik lábával a vízbe, mintha szándékosan akarná elrontani az
                  átkelés magasztos perceit.</p>
               <p>- És hová megy innen - kérdezte minden kérdő hangsúly nélkül, kihúzva lábát a
                  vízből. Sebestyén nyugat felé intett a kezével.</p>
               <p>- Arra, kérem. De a menetrend megváltoztatásának jogát fenntartom magamnak.</p>
               <p>- Szóval mire visszatérek, már nem találom itt.</p>
               <p>- Nem tudom.</p>
               <p>- Tudnia kell, Hektor úr. Nem helyes dolog bizonytalanságban hagyni az embert -
                  jegyezte meg Márta mosolyogva.</p>
               <p>- Ha itt maradnék, Almirással is le kéne számolnom.</p>
               <p>- És idegenkedik tőle?</p>
               <p>- Ezt nem mondtam - rázta a fejét sértődötten a gyógyszerész. - Inkább azt
                  mondhatnám: ellenkezőleg! Ellenkezőleg kérem. Nagyon is kedvemre volna egy kis
                  alapos leszámolás.</p>
               <p>- Oh! - riadozott Márta derűsen - nehogy valami lovagias dolog legyen belőle.</p>
               <p>- Vannak formaságok, amik alól mi, férfiak nem vonhatjuk ki magunkat -
                  figyelmeztette Sebestyén szinte fennkölten verítékezve. - A császárnak meg kell
                  adni, ami a császáré, s a kardnak, ami a kardé!</p>
               <p>- Borzasztó lesz - nyomta el Márta komoran a kuncogását.</p>
               <p>- A magam részéről - jelentette ki a gyógyszerész - mindent el fogok követni, hogy
                  az legyen.</p>
               <p>- Tehát itt marad - szögezte le Márta, s a tutajról átugrott a partra. - A
                  viszontlátásra! A doktort csónakon fogom áthozni.</p>
               <p>- A viszontlátásra, Márta kisasszony - intett Sebestyén is elindulva a
                  vödörrel.</p>
               <p>- Gondoljon az iszapfürdőre, Hektor úr, ha mégis meg akarna szökni!</p>
               <p>- Maga meg gondoljon a szamárra - kiáltotta vissza Sebestyén beleegyezően és
                  boldogan, hogy Márta oly melegen marasztalja - Nyugalomba kéne már küldeni
                  szegényt.</p>
               <p>- Ha majd beadta a kérvényét! - nevetett Márta élénken integetve a kezével. Valami
                  kedélyes szórakozás előszele csapta meg. A gyógyszerész derűs heroizmusa jóízű
                  események bekövetkezését jelezte. Levetette a fürdőcipőjét, s amíg lábát bedugta
                  a szürke antilop cipőbe, elégedetten nézett a gyógyszerész után, aki pipáját
                  kemény egyenességgel szorongatva fogai között, sietős, de boldog és férfias
                  léptekkel igyekezett az útkaparó kútja felé.</p>
               <p>*</p>
               <p>A Simon lányt még aznap átszállították a szüleihez. Tüdőgyulladása volt. Sebestyén
                  szótlanul nézte, hogyan fekteti rá bátyja és apja a tutajra. Az öreg Simonnak
                  sötéten és kissé szomorúan csüngött a bajusza, a fiatal mindegyre félrenézett,
                  Sebestyén mindig csak a profilját látta. Az öreg férfiasabban viselte
                  szégyenkezését és keserűségét. Nem gyalázta a lányt, inkább sajnálta; tudta, hogy
                  Almirás a tettes, s ez esetben mit tehetett volna a lány mást, mint hogy tűrte,
                  hogy elcsábítsák.</p>
               <p>- Nohát aztán ne vegye zokon, amit hibáztunk - köszönt el Sebestyéntől és nehéz,
                  merev kezét kézfogásra nyújtotta.</p>
               <p>A fiatal Simon kifújta az orrát, s a tutajt a ladikhoz kötötte.</p>
               <p>- A tutajt visszahozod - mordult rá az apja. Vissza is hozta s újra bemászott a
                  ladikba.</p>
               <p>- Ne hozzak valamit? - kérdezte ferdén maga elé nézve, nehogy a szeme a
                  Sebestyénével találkozzék.</p>
               <p>- Semmit! - intett a gyógyszerész mély megbántottsággal.</p>
               <p>Ahogy megfordult, a homokban meglátta a Márta délelőtti lábnyomait. Eszébe jutott
                  a Márta tövises nevetése. “Almirás túlerő?”</p>
               <p>- A pokolba is - fakadt ki mérgesen -, kissé jámborul viseltem a sorsomat!</p>
               <p>Nyugtalan sietséggel készült a községbe, hogy hibáját jóvátegye. Nem lett volna
                  szabad beérnie elvi tiltakozással. Almirás ezt úgy is értelmezhette, hogy elbújt
                  néhány bölcs igazság papírpajzsa mögé. Mi lesz az emberi szabadsággal, a polgár
                  természetes jogaival, ha minden fennhéjázó semmirekellő, aki megittasult a maga
                  nagyszerűségétől, belerúghat a törvénykönyvekbe? Nem, minden semmirekellőnek
                  felelnie kell egyszer azért, hogy a törvénynek kitekerte a nyakát, mint egy
                  csirkének. A polgár a társadalom kirendelt őrszeme, kötelességei vannak az ilyen
                  megbokrosodott jogtiprókkal szemben. Ennivalót vetett oda a macskának, amely
                  nyávogva nézegette egy faágról, és megragadta a tolórudat. A disznópásztor
                  beborozva kiáltozott a csalit fái között. Egyiket-másikat megrázta, hogy csapzott
                  kutyájának ropogó cserebogarakkal kedveskedjék, de a cserebogarak már régen
                  behúzódtak a föld alá.</p>
               <p>- Pudli kérem - kiáltotta a korcs eb után -, hol a nyavalyában mászkálsz?</p>
               <p>Pudli kérem-nek nevezte a korcs ebet, és Rebiről közölt vele bizalmas részleteket.
                  Néhány hahota tört ki belőle időnkint, minden külső ok nélkül. Sebestyén
                  legalábbis semmi okot nem látott ezekre a vad és kellemetlen hahotákra. A kutyának
                  azt magyarázta, hogy kétszer is ült Rebi miatt, akit végre mégiscsak elvitt az
                  ördög öreganyja. Akkor is feladta őt, amikor egyszer együtt gyújtották fel a
                  csűrt a község szélén egy liter gabonapálinkáért.</p>
               <p>- Maga egy közveszélyes gonosztevő - kiáltotta a fülébe Sebestyén felháborodva. -
                  Antiszociális lény! Megértette?</p>
               <p>- Meg - intett a kondás derűsen.</p>
               <p>- Az ilyen elemeket ki kell küszöbölni a társadalomból!</p>
               <p>- Jól mongya - hagyta rá a kondás. - Nem akar nyulat enni? Van nekem itt
                  kettő...</p>
               <p>- Távozzon! - förmedt rá a gyógyszerész, és sietve kanyarodott ki az útra.
                  Egyenesen a szamárba botlott, aki a színültig telt moslékos hordóval ácsorgott
                  egy vackorfa alatt. A talicska kereke beakadt a fatörzsbe, nem bírta tovább húzni,
                  megadta hát magát sorsának.</p>
               <p>Továbbsegítette az állatot, és gyors léptekkel folytatta útját, botját
                  felhevülten forgatva. A szamár dolgát is el fogja intézni Mártával. A szamár a
                  tanyához tartozik. Kérvényt emlegetett. Nos, jól van. Megírja majd a kérvényt.
                  Alulírott, öreg szamár - fogja írni neki - ezennel kérem nyugállományba való
                  helyezésemet. Indokok: öreg szamár vagyok, a társadalom ki szokta rúgni
                  hivatalából az öreg szamarakat. Ön, Márta kisasszony, télen magokat szór a
                  tengelicéknek és madárházakat állít a széncinkéknek. Én ugyan kecses sem vagyok,
                  szép sem vagyok, énekelni sem tudok, de ne felejtse el, Márta kisasszony, hogy
                  tizenkét évi szolgálatom alatt naponta három hordó moslékot fuvaroztam a
                  malacoknak, összesen 12.960 hordót. Ha hiba csúszott be a számításomba, ne tessék
                  megfeledkezni róla, hogy alulírott csak egy öreg szamár vagyok, s legfőbb ideje,
                  hogy nyugdíjba küldjenek...</p>
               <p>A község elején Balibán, a szűr- és úriszabó zavart köhécseléssel köszöntötte.</p>
               <p>- Nem tetszett elhagyni még Borjúmált?</p>
               <p>- Nem, szűrszabó uram. Még egy kis elszámolásom van.</p>
               <p>A szabó zavartan húzta be a nyakát. A segédje sokat zajongott Sebestyén ellen. A
                  botor kis felkelés parazsa hamar elhamvadt. Talán az iszaptelep friss eseményei
                  is hullattak rá egy kis nedvességet. A kerítések mögül nem repült feléje kitépett
                  kukoricakóró. Kiderült, hogy nem is olyan ravasz mese az, amit a gyógyszerész az
                  iszapról mondott. Almirás rosszul kevergette a kártyát.</p>
               <p>A harangozó megállította, hogy megkérdezze, csakugyan hordókban fogják-e árulni
                  az iszapot?</p>
               <p>- A tulajdonosok dolga, mit csinálnak vele - vonta a vállat Sebestyén.</p>
               <p>Felhevülten nyitott be a tanítóhoz. A tanító egy létrán állott, s az eresz
                  korhadt gerendáját nézegette.</p>
               <p>- Tud ön kardokat szerezni? - kiáltotta a tanító felé lelkesen.</p>
               <p>- Hogyan, Sebestyén úr, ön visszajött?</p>
               <p>Elnyűtt sávos arcát bágyadt napfény súrolta, örvendett a barátja váratlan
                  visszatérésének.</p>
               <p>- Kardokat?</p>
               <p>- Néhány erőteljes kardcsapással tartozom a Becsületnek. Ön lesz a segédem. Tud
                  ön segédkedni?</p>
               <p>A tanító nem értette, s tájékozatlanul állott a kérdések különös özönében. A
                  gyógyszerész sebesen megmagyarázta a tényállást, s a segédkedésre vonatkozó
                  kérdést is. Meg tudja-e majd a tanító akadályozni őt abban, hogy a Durva Önkénynek
                  ne csak a fejére mérjen néhány döntő csapást, hanem a májába is belemártsa a
                  szablyáját? Ez utóbbi ugyanis közönséges kaszabolás lenne, s ő nem szeretné, ha
                  Borjúmál annáleszeiben az utókor azt olvasná, hogy egy megvadult patikus
                  összeszabdalta egy Almirás nevű bitangnak a zsigereit.</p>
               <p>A tanító leszállott a létráról. Hosszú haja úgy hullott az arcába, mint egy
                  gyászfüggöny.</p>
               <p>- Ahogy gondolja, Sebestyén úr - mondotta. Elnézett a mályvaszínű hegyek felé, s
                  arcából elfésülte ujjaival a sötét hajfüggönyt. - Hallotta? Elza tegnap
                  megszökött...</p>
               <p>- Úgy értsem ezt, hogy a Kurkai hölgy rapszodikusan távozott? Miként a filmeken?
                  - Megcsóválta a fejét. - Lelkileg tulajdonképpen mindig szökésben volt. - Kérdően
                  lebbentett egyet az ujjaival, egy menüettszerű tovalejtés mozdulatát utánozva. -
                  Egyedül szökött?</p>
               <p>- Nem. Egy b... b... b...</p>
               <p>A gyógyszerész magasba kapta a botját.</p>
               <p>- Ne folytassa, preceptor uram! Tudom. Egy báróval.</p>
               <p>A tanító pillái elégikusan repkedtek. Sovány pofazacskói felfúvódtak egy kicsit,
                  ahogy a b betűt erőltette. Úgy festett a dolog, mintha egy néma trombitát akarna
                  megszólaltatni.</p>
               <p>- Egy balettmesterrel? - tapogatódzott tovább harsányan a gyógyszerész.</p>
               <p>Nem, nem, rázogatta a fejét a tanító, abbahagyva meddő küzdelmeit.</p>
               <p>- Megvan! Egy bikficcel!</p>
               <p>- Nem, Sebestyén úr... Egy buggyos nadrágú motorbiciklistával.</p>
               <p>- Értem. Szökés közben az oldalkocsiban ült és élvezte a tájat.</p>
               <p>- Hátul ült - igazította helyre a tanító szomorúan.</p>
               <p>Könyvügynök volt az illető, két év előtt kötöttek ismeretséget, s azóta titokban
                  leveleztek.</p>
               <p>Sebestyén megfogta a vállát. Azt mondta, nagyon is együtt érez vele. Az ember úgy
                  érzi, hogy egy komisz angyal kikergette a paradicsomból. Üres a világ, az eget
                  bánatos kárpit vonja be.</p>
               <p>- Megilletődésünk jeléül - indítványozta - merüljünk egy percig néma hallgatásba,
                  aztán előre preceptor uram! Vár az élet, s várnak a tennivalók.</p>
               <p>A tanító megadó mosollyal nyálazta meg cigarettáját,</p>
               <p>- Hát menjünk - mondta. - Beszélni fogok a századossal.</p>
               <p>Bezárta a kaput, a kulcsot a kapufélfa mögé akasztotta.</p>
               <p>- Hallom - jegyezte meg Sebestyén fürgén forgatva botját - biztató levelet kapott
                  a könyve ügyében.</p>
               <p>A tanítónak felderült az arca.</p>
               <p>- Igen. Szerencsére. Nagyon biztatnak.</p>
               <p>- Önből kiváló ember lesz, magiszter barátom - kiáltotta a gyógyszerész.</p>
               <p>A lelkes bot kiröpült az ujjai közül és levert egy virágcserepet a postamesternő
                  ablakából.</p>
               
            </div>
            <div type="chapter">
               <head>X</head>
               <p>A százados kertjében a dáliát szemtelenül fojtogatta a tarkapaszuly. </p>
               <p>- Respektusom, pathikus barátom! - kiáltotta a százados a rács mögül. -
                  Megálljon! Megálljon pathikusom! Utolérhetetlen események!</p>
               <p>Merev léptekkel sietett ki az utcára, karon ragadta Sebestyént, és izgatottan
                  áthurcolta a mészáros bódéja elé. A deszkafalon kézzel írott színlap a Víg
                  özvegyet, a János vitézt és a Velencei kalmárt hirdette. Közölte azt is, hogy a
                  társulatnak egy pár kölcsöncsizmára és néhány székre volna szüksége. “Garancia
                  általánosan ismert művészi hírnevünk. Ennélfogva úgy a székeket, miként a csizmát
                  is hiánytalanul vissza fogjuk szolgáltatni nagybecsű tulajdonosaiknak.”</p>
               <p>- Nos, vazelinpancsoló barátom! Örvend neki? Jó két jércét látok itt a színlapon.
                  Mi? Mukkanjon hát, öregem. Nem bizsereg tőle a háta?</p>
               <p>- Nem szokott bizseregni a hátam - jelezte a gyógyszerész udvariasan. - Nem
                  lelkesedem a színművészetért.</p>
               <p>- Ez megpukkanni való, pathikusom. Hogy mondhat ilyet?</p>
               <p>Nem, rendszeretete csakugyan idegenkedett ezektől a kusza, s talán tisztátlan
                  emberektől. Fenn a színpadon azt mondják egymásnak:</p>
               <p>“NŐ (kéjes unalommal): Menj, menj, kedves... Unom a kezed diákos félelmét, ahogy
                  végigsimítja combomat. Unom a hangodat, ahogy azt súgod, szeretnél megtisztulni
                  velem. Unlak, kategorikusan unlak, szegény fiam.</p>
               <p>A FÉRFI (lesújtva): Inkább sósavat öntöttél volna a fülembe, drága, mint ilyen
                  szavakat, ó, hogy vágytam megtisztulni veled és általad!”</p>
               <p>És hogyan folytatódott ez a párbeszéd egy óra múlva, a Kispipa étteremben?</p>
               <p>“A. FÉRFI: Ha tudni akarod, vadcica, ma megint olyan voltál a harmadik
                  felvonásban, mint egy rongybaba. És kérlek, ne mártsál az én pörköltömbe, mert én
                  sem mártok a te kéttojáspohárodba.</p>
               <p>NŐ: Ne légy oly piszok, Endre, csak egy mártást!</p>
               <p>A FÉRFI: Mindent, Tündérkert, de mártani azt nem engedek. Mártani, azt nem! Kérjél
                  bármit!”</p>
               <p>A szomszéd asztalnál ültek egyszer a Kispipában és hallotta párbeszédüket. Szörnyű
                  lényeknek tartotta őket. A százados aggodalmaskodva csóválta a fejét. De ilyet!
                  Nem szereti a színészeket.</p>
               <p>- A kardok megérkeztek, százados úr? - tudakolta Sebestyén ünnepélyesen.</p>
               <p>A százados azt ígérte, hogy ír egy ezredes barátjának, s a kardok, esetleg
                  pisztolyok rövidesen megérkeznek. Hadonászott a botjával, vezényelte már a
                  párbajt, nehéz lovassági kardokról, vontcsövű pisztolyokról beszélt, és lázba
                  hozta az egész községet. Noha két hét telt el már azóta, a párbajt, a fegyverek
                  késlekedése miatt, még mindig nem lehetett megtartani. Sebestyén kissé csalódva
                  nézett a századosra. Nagy tiszteletén, amelyet a kitűnő katona iránt érzett, már a
                  párbaj előkészületei is alapos rést ütöttek. Almirás ugyanis kétségbe vonta azt,
                  hogy neki érettségi bizonyítványa volna, és ehhez képest alkalmas volna lovagias
                  elégtételvevésre. Okmányai nem voltak kéznél; ami kevés iratot őrzött a zsebében,
                  az elázott a folyóban. A százados, aki becsületbíróságként döntött a kérdésben,
                  úgy határozott, hogy a gyógyszerész műveltségét kivizsgálandó néhány alapos
                  kérdést fog feltenni neki. A vizsgát igen ünnepélyes és szigorú keretek között
                  tartották meg. A századoson kívül tagja volt a bizottságnak az iskolaigazgató fia
                  is, aki egyben a jegyzőkönyvet is vezette. A százados első kívánsága az volt, hogy
                  Sebestyén fütyülje el a Gaudeamus igiturt. A második kérdés így hangzott: Ki volt
                  Napóleon és miről volt nevezetes? Stratégiai vagy taktikai hibát követett-e el az
                  orosz hadjáratban? A harmadik kérdésbe a százados is belezavarodott egy kicsit.
                  Azt kérdezte, hogy ki ölte meg Brutust, holott Brutust a gyógyszerész értesülése
                  szerint senki sem ölte meg. Inkább ellenkezőleg állott a dolog, Brutus ölte meg
                  Cézárt. Ebből egy kis vita támadt, amit a tanító bevonásával döntöttek el. A vita
                  azzal végződött, hogy a százados megsértődött, s a vizsgát befejezettnek és
                  sikeresnek nyilvánította.</p>
               <p>Sértődöttségéről megfeledkezve vidáman tette most karját a Sebestyén vállára.</p>
               <p>- Mérsékelje magát, pathikusom. A fegyvereknek minden pillanatban meg kell
                  érkezniök. Irigylem magát, fiatalember! Irigylem! A fegyver, a dicsőség, ez az,
                  látja! A többi egy lyukas konzervdobozt nem ér.</p>
               <p>Eszébe jutott, hogy még nem mesélte végig diadalmas ravaruskai áttörésének
                  történetét. Anélkül, hogy a gyógyszerész vállát elengedte volna, botjával
                  felvázolta az út porába a hadállásokat. Sebestyén meghökkenve vette észre, hogy
                  a vázlat lényeges eltéréseket mutat a múlt havi hadállásokkal szemben. A zászlóalj
                  ezreddé nőtt, s a huszonnégy órás ütközetet a százados most egy lángelmére valló
                  rajtaütéssel egy félóra alatt nyerte meg.</p>
               <p>- De hiszen ön négy hét előtt másképpen mesélte el! - kiáltott fel a gyógyszerész.
                  - Hogy lehet az? - A századosra nézett, aki hümmögve egyenesítgette a bajuszát. -
                  Pedig én önt igen nagyra becsültem - tette hozzá kiábrándultan - annak ellenére,
                  hogy olyan nevetséges kérdéseket tett föl nekem.</p>
               <p>- Nincs több sakkozás! - intett a százados haragosan, és kemény, tábetikus
                  léptekkel befordult a kapun. - Mit nem merészel egy ilyen expathikus! Megszakítom
                  magával az ismeretséget!</p>
               <p>Sebestyén csodálkozva nézett utána.</p>
               <p>- Azt hiszem, tábesze van - gondolta. Aztán frissen fordult be a Péterfi
                  üzletébe, hogy néhány ív papirost és borítékot vásároljon. A Péterfi kirakatában
                  már vastag por borította a pirostojásokat. A kis kövér ember éppen a boltját
                  locsolta. Az üzlete fellendült egy kicsit, több volt a dolog, amióta kisültek az
                  Almirás szabálytalanságai. A központ leltározást rendelt el, s addig is, amíg
                  tiszta képet alkothatott magának az üzlet vezetéséről, felfüggesztette az Almirás
                  intézkedési jogát.</p>
               <p>- Mivel szolgálhatok, esedezem? - kérdezte Péterfi bágyadt
                  szolgálatkészséggel.</p>
               <p>- Borítékokat, tíz ív papírt, Péterfi uram! Sokszorosítjuk és szétküldjük a
                  vegyvizsgáló jelentését. Néhány banknak, néhány vállalkozónak. Tőkére van szükség,
                  Péterfi úr! Tőkére!</p>
               <p>A szatócs úgy vélte, hogy bizony nem ártana, ha azt az iszapfürdőt nyélbe lehetne
                  ütni. Talán a szív ellen is jó lesz, mit gondol Sebestyén?</p>
               <p>- Minthogy a reumás bántalmak a szívre is hatnak, nem lehetetlen, hogy a reumás
                  bántalmak megszüntetésével a szívnek is nagy szolgálatot fogunk tenni.</p>
               <p>Péterfi reménykedve hallgatta. Nehéz volt a lélegzete, olykor rosszullét fogta
                  el.</p>
               <p>- Répafi doktor tegnap titokban megfürdött az iszapban - mondotta. - Ne próbáljam
                  meg én is?</p>
               <p>Orvossal kell beszélnie, közölte Sebestyén. A papírral fürgén igyekezett a
                  tanítóhoz, aki vállalta a másolatok gépelését. Természetesen a tanítót is be kell
                  majd vonni a fürdővállalatba. Lelkes munkaerő. Becsületessége kőszikla.</p>
               <p>A fürdő ügyei remekül haladtak. Egy kis talajvizsgálat még, egy kis geológiai
                  méricskélés, és világosan ki fog tűnni: érdemes-e nagyobb arányú befektetésbe
                  kezdeni, alkalmas-e a hely egy hatalmas gyógyfürdő létesítésére, s nem csak múló
                  vegyi értékek jelenlétéről van-e szó.</p>
               <p>A lopótök alakú utcán lassú szekér zörgött. Szalmán, takaró alatt Sebestyén az
                  írnokot pillantotta meg. Az állomásra vitték, mert kórházba kellett szállítani.
                  Veséje, lépe, hasnyálmirigyei betegek voltak. Sebestyén biztatóan megszorította a
                  kezét.</p>
               <p>- Gondolja, hogy nem késtem még el, Sebestyén úr? - tudakolta az írnok
                  alázatosan.</p>
               <p>Nem dulakodott már benne két ember, a fennhéjázó írnok és a lagymatag költő. Csak
                  egy ijedt, beteg ember feküdt a szalmán. Sebestyén meggyőzően legyintett.</p>
               <p>- Semmi. Talpra fog állani, mint a pinty.</p>
               <p>A tanító lenn volt a kertben, s bánatosan hegedült a szilvafa alatt. A pajtára
                  felmászott a tök, és nehéz gyümölcsét, mint aki súlyos terhet cipel, lerakta a
                  zsindelytetőre.</p>
               <p>- Csodás kilátások, magiszter uram - kiáltotta a gyógyszerész messziről. -
                  Nagyszerű láthatár. Helyesebben szólva: látóhatár! Jó napot kívánok. Elkészült a
                  jelentéssel?</p>
               <p>A tanító mélabúsan leengedte a hegedűjét. Vonójával egy ugráló tücsköt
                  követett.</p>
               <p>- Nem - felelte mélyen. A zsebéből levelet vett elő, rángatódzó mosollyal
                  nyújtotta előre. Sebestyén belenézett.</p>
               <p>- Az ön kitűnő könyvét, magiszter uram! Visszautasították! Sajnálatraméltó
                  vakondok. Határtalan eltompultság! Nevetnem kell.</p>
               <p>Felnevetett. Gyerekes, elcsukló volt a nevetése.</p>
               <p>- De a dolgok tovább folynak! A kéziratát még ma elküldi egy másik kiadóhoz!
                  Vannak még kiadók Európában!</p>
               <p>A tanító letargiájának mély kútjából fanyar érdeklődéssel emelte ki a fejét.</p>
               <p>- Gondolja, kérem?</p>
               <p>- Gondolom? Nem. Hiszem. Én hiszek, tanító uram, hiszek! Könyörtelenül hiszek, ha
                  minden összedől is körülöttem. Pipogya kor ez, mert térde rögtön megroggyan
                  ijedtében, ha... Nos, hagyjuk. Kérem estére a jelentést! Ne felejtse el: az
                  igazság az ön oldalán van. Jó napot.</p>
               <p>Elpattant, mint egy nyílvessző, és ragyogva, fürgén fúródott át a lopótök alakú
                  főutcán. Az iskola előtt a Márta lármás gépkocsijával találkozott.</p>
               <p>- Sebestyén! - szólott utána Márta. - Mi lelte? Meg sem áll?</p>
               <p>A gyógyszerész vidáman kuncogott a bevált tréfán. Jóban voltak már. Márta is
                  megtréfálta nemrégen. Kivitte őt a tanyára, azt mondta fajdkakast fognak lőni, s
                  fegyvert adott a kezébe. Ha a sörétes ujjú fogorvos látná! - zsongott akkor a
                  büszkesége. A puska dörrent és meglökte a vállát. Hatalmas madár pottyant le a
                  fáról, boldogan cipelte be a községbe. Fajdkakas, tanító uram, fajdkakas! -
                  kiáltotta már messziről, hogy a kocavadász körorvos is hallja. S mi volt a pompás
                  fajdkakas? Egy közönséges gyöngytyúk, Márta hajtotta ki a tanyáról, hogy
                  megtréfálja vele.</p>
               <p>- Elhozta a kézápoló receptet? - tudakolta Márta bizalmas hangon.</p>
               <p>Sebestyén átadta a receptet, és cserébe egy írást kapott. Elolvasta.</p>
               <p>“Öreg Szamárnak. Helyben. Saját kérésére nyugdíjaztatik, s annak végrehajtásával
                  Sebestyén gyógyszerész bízatik meg. Kelt Borjúmálon, július havában.”</p>
               <p>Márta is elolvasta a receptet.</p>
               <p>“Végy</p>
               <p> 1 rész resorcint,</p>
               <p> 25 " glycerint,</p>
               <p> 25 " vaselint,</p>
               <p> 25 " lanolint,</p>
               <p> 25 " oleum olivarumot,</p>
               <p>keverd össze, és gondold meg, mit ér a legkitűnőbb kézápoló, s a legszebb kéz, ha
                  azt nem annak nyújtod, akit boldoggá, határtalanul boldoggá tudnál tenni
                  vele.”</p>
               <p>Mosolyogva néztek egymásra.</p>
               <p>- Este! - intett Márta a kezével.</p>
               <p>- Este! - bólintott a gyógyszerész vidáman, a kamarási udvarra beforduló kocsi
                  után nézve.</p>
               <p>A postára beadott néhány levelet, s miután fontosabb dolgait így elvégezte,
                  visszafordult a kavicsbánya felé, hogy a szamarat átvigye a szigetre. A tarló
                  felől egy macska tartott a patkolókovács háza elé. Egeret hozott a kölykeinek. Az
                  egér úgy állott a szájában, az orra alatt, mintha vastag angol bajuszt viselne. A
                  fal mellett eleresztette, s a macskakölykök édeset bámultak az iszkoló ellenség
                  után. Kerek és csodálkozó volt a szemük, a borzongó palaszürke szőr puha gömbbé
                  kerekítette a fejüket. A patkolókovács egy tarka ló patáját gyalulta lapos
                  vasával. A ló szundított, csak néha mozgatta meg fehér szempilláját.</p>
               <p>A gyógyszerész magasra emelte botját.</p>
               <p>- Holláhop, barátom! Beléphetek körömápoló műtermébe? Jó napot kívánok. Ki kéne
                  írnia: manikűr, pedikűr...</p>
               <p>A kovács barátságosan megeresztette félbajuszát. A fogó után nyúlt, hogy kiemelje
                  a parázsból az izzó patkót.</p>
               <p>- Igaz lesz az a fürdőhely? - kérdezte.</p>
               <p>- Igaz! Igaz lesz. Meg fog születni! A magzat vajúdik még, de fekvése remek!
                  Remek, patkolókovács uram, és a szíve kitűnően ver...</p>
               <p>A kovács megfogta a patkót a parázson, lábával nyomott is egy könnyedet a fújtató
                  pedálján. Építkezésekről, kisajátításokról beszélnek a községben, mondta. S hogy
                  új utat vágnak majd a réten át. Fürkészve és reménykedve pislantott félszemével a
                  gyógyszerészre. A nagy forgalomból talán neki is hull valami, fejezte ki a
                  pillantása; keréktörés, lesántult ló, épületvasalás, esetleg hátul, a kis
                  kuckóban el is hálhatna egy kis fizetségért egyik-másik zsábás beteg.</p>
               <p>- Kitartás! - tüzelte a gyógyszerész. - Pompás dolgok lesznek itt, barátom! Úgy
                  fognak özönleni ehhez a bűzös sárhoz, mint darazsak a cukorszörphöz...
                  Mindenkinek felvirrad Borjúmálon.</p>
               <p>A kovács, aki idáig szívesen hallgatta, s örömében a bajsza másik felét is
                  megeresztette, most gyanakvóan emelte föl mutatóujját.</p>
               <p>- Mindenkinek? Akkor hát Almirásnak is.</p>
               <p>A Rozál halála után legszívesebben leütötte volna a lelkiismeretlen frátert.
                  Kiszedte a patkót a tűzből, és olyan haragosan nyomta rá a ló patájára, mintha
                  csak Almirást patkolná. A forró vas fehér füstöt perzselt a szaruból.</p>
               <p>- Kifelé áll a rúdja - biztatta Sebestyén elköszönve.</p>
               <p>A patak lappadó zöld vizében kövek alatt, karókhoz kötve ázott már a kender. Az
                  öreg szamár a tanya udvarán állott elmerülve a maga méla és rejtélyes
                  szamárságaiba. Várta, hogy valaki kiürítse a teli hordót. A gyógyszerész kifogta
                  a talicskából és elindult vele. Távol volt attól, hogy állatbarátnak lehetett
                  volna nevezni. A macskákat utálta, a kutyákkal szemben a kritikus tartózkodó
                  álláspontjára helyezkedett, az öreg szamárral szemben pedig csak egy szociális
                  elvet képviselt. Az agyonrobotolt élet végén a nyugalmas bojtorjánt. Az
                  állatbarátok - ebben osztotta a Ferdinánd felfogását - jóságukkal embertársaik
                  elől az állatokhoz menekülnek, mert maguk is érzik, hogy jóságuk túl kicsi és túl
                  önző ahhoz, hogysem hálát arathatnának vele felebarátaiknál. Galád kis szívük,
                  vélte Ferdinánd, nem bírja el az emberi nyomorúság méreteit.</p>
               <p>Lenn a folyó mellett csillogott egyet a Máté kapája, s utána sercegve koppant
                  valami. Kőbe vágott a kapa éle a tikkadó krumpliföldön. A tégelyben melegedett, és
                  ízét vesztette a reggeli kútvíz. Máté a magasba emelte a sárga faedényt, s
                  nyílását a szájához dűtötte. Látta a kullogó szamarat és mellette a gyógyszerészt.
                  Szájában a víz meleg íze egy kicsit keserűre posványosodott. Ha megvette volna a
                  legelő mellett azt a tagot, most neki is volna iszapja, s nem kéne ezt a rideg
                  földet nyekergetnie. Szeme egy riadtat szaladt körbe a négy holdon. Lustán és
                  fanyarul növelte magát a kukorica. Pedig, de szépen nekirugaszkodott júniusban! S
                  a kő, mintha csak neki szólott volna a drága trágya, nőni és szaporodni kezdett,
                  egyre sűrűbben dugta ki fejét a földből.</p>
               <p>A learatott rozsföldön hamvas tyúkok keresték a gilisztát. A Simon tyúkjai voltak.
                  A domboldalon a Rozál sírdombjának sárga göröngyei békésen sütkéreztek a
                  napon.</p>
               <p>Levezette a szamarat a folyóhoz, s a kötőféket a tutaj hátuljához kötötte. A
                  júliusi nap felitta a zsombék vizét, és rongyos patakká szelídítette a folyót. A
                  tolórúddal ellökte magát a parttól, s a szamár ellenállás nélkül követte. A víz
                  csak a derekáig ért, jól is esett neki a hűsítő fürdő. S aztán szívesen is ment,
                  néha kenyérdarabokat kapott Sebestyéntől, egyszer meg mentolos cukrot. Békésen
                  követte egy darabig új gazdáját, de a folyó közepe táján gödörbe lépett, nyakig
                  süppedt a vízbe, s ettől ijedten megmakacsolta magát. Sebestyén tologatta a
                  tutajt, a szamár meg visszahúzta.</p>
               <p>A mennykőbe is öreg szamara!</p>
               <p>Méltatlankodva adta fel a küzdelmet, mert nem tudott a folyó sodra és a szamár
                  konok testsúlya ellen egyszerre megküzdeni. Hiába kiáltozott, a tutaj ott állott
                  vele a folyó közepén, horgonyt vetve a szamár jóvoltából. A magasban vércse
                  keringett a feje fölött. A hegyoldalon vörhenyes porfelleg dagadozott.
                  Terjedésének sebességéből ítélve a Márta kocsija lehetett.</p>
               <p>Leült a deszkázatra és rágyújtott. Átkozott hülyéje! A szamárról hamarosan
                  megfeledkezve sokáig nézegette a vörhenyes porfelhőt. Este! - mondta neki Márta.
                  Még hét órája volt addig. S aztán majd együtt sétálnak ki a községből a parti
                  gyalogösvényen. Lépegetni fognak a füvön, az erős holdfényben; Márta szép fogai
                  csillogni fognak, s meztelen karján látszani fog az oltások világos karikája. A
                  fürdőről fognak beszélni, mint két hét óta minden este. Ha Márta még egyszer
                  megkérdi tőle, hogy mekkora forgótőkére volna szüksége, akkor most megmondja neki.
                  Vajon nem arra gondolt-e a lány, hogy megtakarított vagyonkájával lehetővé tegye a
                  vállalat megindulását? Milyen kedves és megható vonás!</p>
               <p>Boldogan lélegzett. Csak a vizsláját ne hozná minden este magával. Az állat
                  ide-oda rohangál, félórákig ugatja a sündisznókat és borzlyukakat, s ilyenkor ott
                  kell állniok, mert Mártát mulattatja a kutya nyugtalan csaholása. Nevet, figyeli
                  a váltakozó hangokat s lenge, fehér ruhája alatt rugalmasra feszül a teste, mint
                  az ingerült vizslának. Aztán hirtelen elunja a kutyát, elindul, kezét összefonja,
                  és kötekedő hangja elpuhul; maga elé néz; lépegetnek. Meztelen nyakát és karját
                  világítja a hold, a hajából dohányvirág-illat árad.</p>
               <p>Csintalanul hunyorított. Jól kieszelte azt a mondatot a kézápoló szerrel
                  kapcsolatban. S mit fog mondani, ha Márta este szóvá teszi?</p>
               <p>- Nos, igen kérem... Látott már körhintát! Maga az én körhintám tengelye... Hogy
                  úgy mondjam, ragyogó központja. S én maga körül forgok... Az élet
                  villanyzongorája szól, s én csak keringek maga körül...</p>
               <p>Elégedetten nyomta meg szemüvegét. A nap forrón sütötte a hátát. Nógatni kezdte a
                  szamarat. Húzogatta a kötőfékjét, a rúddal is megpiszkálta. Rábeszélő hangon
                  hívogatta, végül aztán elvesztette a türelmét.</p>
               <p>- A ménkőbe is, mi lesz már! Ki látott ilyen butaságot!</p>
               <p>Védence nem hajolt se a jó szóra, se a kemény dorgálásokra. Fölemelte a rúdját és
                  haragos csapást mért az állat fejére.</p>
               <p>- Disznó!</p>
               <p>Aztán kissé meghökkenve bámult a szamár vérző homlokára. Mit tett? Mit tett? Már
                  az első félórában fejbe kólintotta azt, akit atyailag a védelmébe vett!
                  Elképesztő... Megrökönyödve nyomta meg szemüvegét. Bűntudattól mardosva gyorsan
                  levetkőzött, és a kötőfékjénél fogva átvezette a szamarat a szigetre. Bőséges
                  táplálékkal látta el, elkészítette éjszakai fekvőhelyét is a gyertyánfa alatt,
                  nagy csomó almot szórva szét a mohos földön.</p>
               <p>- Bocsánatot kell kérnem - mondotta, inkább a megsértett elvet, mint a szamarat
                  akarván kiengesztelni.</p>
               <p>A nap már a hegyél szálfái között bujkált. Sebesen simára borotválta az arcát.
                  Mire átkelt a folyón, a verebek már elhelyezkedtek a bokrokon. Esteledett. Csak
                  egy fürj kortyolgatta még a héjakút tüskés levelei között meggyűlt esővizet.</p>
               <p>- Tragacantha - röppent ki a száján egy furcsa szó. Ujjongott a találkozás
                  örömétől. Másodszor is végiggondolta a szavakat, amelyekkel kézápoló receptjének
                  utóiratát fogja magyarázni. A körhinta-hasonlatot módosította egy kicsit. Ő a
                  körhinta, s Márta ott ül a középen, az oszlop alatt. Kézimunkál, és vigyáz arra,
                  hogy jól forogjon a közös vállalkozás.</p>
               <p>- Tragacantha - mondotta, mint örvendező apja egykor a telzü odaikot. Egy kicsit
                  elcsodálkozott magán, hogy oly váratlanul kiütöttek rajta a távoli, s már
                  elfeledett apai vonások.</p>
               <p>A tragacantha annak a pornak volt a neve, amelyben meghempergették a
                  gumiarabicummal bevont gyógyszertári labdacsokat.</p>
               
            </div>
            <div type="chapter">
               <head>XI</head>
               <p>Poros volt már az útilapu és megkopott már a liceumbokrok lila virága. A körorvos
                  kisebbik lánya az állomás felé hajtotta a kerékpárját. Nemrég tette le az
                  érettségit, s unatkozott Borjúmálon. Volt az állomáson egy fiatal gyakornok,
                  középen elválasztott hajjal. Szőke volt. Virgilnek hívták. Az állomás előtt, a
                  póznarakás mellett megállott, lábát rátette az egyik telefonoszlopra és
                  füttyentett egyet. A porban dinnyemagot ropogtattak a verebek. A gyakornok
                  kidugta fejét a raktárházból, s a jeladást vidám füttyszóval viszonozta. A
                  körorvosné éppen a lányaira gondolt. Szégyenkezve, nyomorúságos hangulatban
                  sietett végig a lopótök alakú utcán. Fején ferdén és kuszáltan ült a harsány
                  gepidasisak; egy csöppet sem látszott már harsánynak. Azért viselte, hogy riadt
                  tekintetét elrejthesse az emberek elől. Hat hete nem tette ki a lábát az utcára.
                  Büszke szíve összepotyolva, megalázva gyötrődött mellkasában. De rájárt a rúd!
                  Hogy bemocskolta hírnevüket az a hálátlan, őrült teremtés! Egy orvos lánya!
                  Megszökik, mint egy cseléd, megszökik egy közönséges könyvügynökkel. A Kurkai
                  körorvos lánya! Hát manapság már ilyesmi is lehetséges? És éppen azzal az arcátlan
                  nullával, aki rájuk sózta két év előtt a szentbeszédeket. Pokol, pokol ez az
                  élet.</p>
               <p>Egy kis zsömlekását vett a szövetkezetben. Kellett neki ez a zsömlekása? Úgy
                  kellett, mint a hideglelés. Csak azért ment be, hogy megmondja Almirásnak azért
                  benézhetne hozzájuk estére. Azért, mert nagyobbik lányát elszöktette egy
                  himpellér; azért mert Almirás azt a galád dolgot csinálta a szerencsétlen Simon
                  lánnyal, s mert szennyes üzelmei miatt majdnem a nyakát törték a szövetkezetben -
                  azért még benézhetne néha hozzájuk. Végre is ennyivel tartozik nekik Almirás: ők
                  kenték el a dolgot, s Almirás nekik köszönhette, hogy megmaradhatott Borjúmálon.
                  A kisebbik lány sokkal szemrevalóbb, mint a nagyobb, az az álmos, esztelen birka.
                  Nagyot sóhajtott.</p>
               <p>- Felfordult világ - rebegte boldogtalanul. Hogy egy ilyen kanász ágyába kell az ő
                  finom és üde lányát beravaszkodnia! Mert mi mást tesz egy mai anya. Nyájaskodik,
                  mesterkedik, megalázó utakat tesz meg, hogy ilyen mosdatlan parasztlányokkal,
                  színésznőknek nevezett vidéki cafatokkal hempergő szakácsnécsemete ágyába játssza
                  át az önnön vérét, gonddal, félelemmel és édes ábrándokkal nevelt gyermekét. Az
                  ember, amikor fésüli, aranyos gyűrűket süt a hajába és ráadja konfirmációs
                  ruháját, azt hiszi még, hogy így, ilyen ártatlanul, ilyen szűziesen fog kilépni
                  előkelő s jól kereső vőlegénye oldalán a templomból. S mi a könyörtelen való?
                  Hogy egyik lánya esküdetlen összeadja magát egy ismeretlen szélhámossal, a
                  kisebbiknek pedig egy ilyen sonkanadrágú Almirással kell beérnie. De az ember ma
                  megkönnyebbülten lélegzik akkor is, ha ilyen cipeli el a lányát, és nem hull bele
                  valami kalandba, vagy nem szárad a nyakán. Gonoszul van ez elrendezve! Ha pénzük
                  volna! De hát nincs. Kurkai tehetetlen bakkecske. Ahelyett, hogy rendesen
                  megvenné orvoskodásának az árát, beéri egy tucat felháborító tojással és
                  körmönfont paraszti siránkozással. Ülepét egész nap a tornácon melengeti, s
                  újabban már arról locsog ismerőseinek, hogy négy év előtt egyszer csonttollú
                  madarat lőtt a berekben. A lányának pedig rendes alsólepedőket sem akar adni.</p>
               <p>Keserűen és egy elrontott élet gyászával szedte a lábait. A százados néhány
                  kacsát hessegetett az udvaron.</p>
               <p>- A szitát - kiáltott rá az udvar fenekéről lompos parasztasszonya.</p>
               <p>- Megérdemled, ostoba paprikajancsi - gondolta Kurkainé haragosan.</p>
               <p>A századost néhány hét előtt kiverte az a mord parasztasszony a házból. Az egész
                  Borjúmál tudott róla. A százados együtt ivott reggelig a színtársulat két
                  kimázolt cafatjával. A községben azt beszélték, hogy a gazdasszonya meg is
                  verte, amikor reggel hazabotorkált. Az ivás abból eredt, hogy a százados minden
                  évben felkötötte a kardját, és fejére tette régi tiszti sapkáját a ravaruskai
                  győzelem évfordulóján. A sapkát szitává likasztották a molyok, amitől a százados
                  annyira felgerjedt, hogy becsapta a kaput, és haragosan betért a Borsán
                  vendéglőjébe, ahol Almirást együtt találta két szabad szájú fehérnéppel. Leült
                  közéjük. Elmondta sapkájának és a ravaruskai áttörésnek a történetét, Almirás meg
                  bizonyos áskálódó disznókról beszélt, és erélyes hangon önrendelkezési jogot
                  követelt a cserebogaraknak. Később meghatódtak és egymást köszöntgették egész
                  éjszaka. Alig ült le az egyik, fölemelkedett pohárral a kezében a másik, hogy
                  viszonozza a felköszöntőt. A két nő meg evett s ivott azalatt, és cukorangyalnak
                  nevezték a két elázott kortyondit.</p>
               <p>- Nagyra becsült kapitány uram! - kiáltotta Almirás, hogy a pap házvezetőnője is
                  hallhatta a harmadik házban. - Emelem poharamat nagyrabecsülésem ama szálaira,
                  amelyek összekovácsolnak bennünket ebben a dancs faluban. Vesszenek a mocskosok,
                  és éljenek az igaz férfiak.</p>
               <p>- Kedves barátom és tisztelőm - emelkedett szólásra a százados. - Katona vagyok,
                  s nekem vurst az egész Borjúmál. Egy hadosztályt vezényeltem, s jön egy ilyen
                  cseléd, és leckéztet engem. Enghem! Ki fogom rúgni! Megértettük? Bin ich
                  verstanden? Igaz barátom vagy, de amit a csimazokról méltóztattál mondani, hogy
                  tudniillik adjunk nekik szavazati jogot, ezt én, mint katona nem oszthatom.
                  Ennélfogva emelem poharamat mindama dolgokra, amelyeket az előbb voltál szíves
                  említeni. Éljenek a szoknyavadászok. Verstanden?</p>
               <p>A német nem volt anyanyelve, de szívesen fitogtatta.</p>
               <p>- A szitát, nem hallja! - kiáltott a parasztasszony másodszor is.</p>
               <p>A körorvosné látta, milyen szolgálatkészen igyekszik a százados a szitához, hogy
                  leakassza.</p>
               <p>Undorodva fordította félre a fejét. Elsüllyedve a maga keserű szégyenében észre
                  sem vette a boltajtóban betegesen ácsorgó Péterfit. Valami rendszeresen paskolta,
                  ütögette a cipője orrát. Lenézett.</p>
               <p>- Elfelejtettem befűzni a cipőmet - kiáltott fel szerencsétlenül.</p>
               <p>Megállott. Idáig jutott hát. Lógó cipőnyelvvel jár az utcán. Ő, aki egykor
                  Mozart-estélyt adott, és fehér orchideákat kapott egy híres zeneszerzőtől, ő,
                  akinek táblabíró volt az apja.</p>
               <p>A falu megeszi, összerágja az embert, mint a mész. Eltorzulva, nevetségesen
                  őrlődik a falu és város két malomköve között. Nem lesz belőle sohasem paraszt, de
                  azt sem tudja elfelejteni, hogy valaha városi nő volt. Kijár hetyke városi
                  emlékeinek sírjához, és nem látja, hogy a falu sűrű folyondárja fonja be a
                  sírt.</p>
               <p>A kamarás kertjében a pulykák unatkozva csipkedték a mimózát. A kert végén
                  Sebestyénnel találkozott. Szégyenkezve igazított egyet nyomorúságos kalapján, és
                  lehajtotta a fejét. A gyógyszerész csak botjának fürge köreivel adta tudtára,
                  hogy dolgai kielégítően haladnak, és mit se törődik a körorvosné régi rágalmaival.
                  A bot megsemmisítő fölénnyel pergett ujjai között.</p>
               <p>- Lám, hogy befészkelte magát ide - gondolta. - S Márta már vele is összeszűrte a
                  levet.</p>
               <p>Délelőtt hallotta, hogy a gyógyszerész rumot, cukrot és kétszersültet vett
                  Péterfinél, s azt is megkérdezte, kaphatna-e olyan ügyes mintájú
                  papírszalvétákat.</p>
               <p>- Persze, az a szajha mindenkit lefoglal magának! - állapította meg haragosan. -
                  Pedig ha igazán gyógyszerész... az az ostoba Kurkai megtehetett volna annyit, hogy
                  meghívja egyszer és bemutatja a kisebbik lányának.</p>
               <p>Reménytelenül csapta be maga mögött a kaput.</p>
               <p>*</p>
               <p>A nyugalmazott szamár a sziget gyertyánfája alatt állott naphosszat. Hallgatta a
                  szúnyogok lágy cincogását s a folyó halk moraját. A nyakán szalag is volt, a
                  gyógyszerész kalapjának vékony bőrbélése, rajta krétával írt két görög szó: Panta
                  rhei. A dolgok tovább folynak. Gazdája előbb más szövegre gondolt, egyebek közt
                  arra, amit Ferdinánd nevű barátjától hallott egyszer: a világot néha szamarak
                  bölcsessége kormányozza. De ez hosszú volt. A Hit, Remény, Szeretet is megfordult
                  a fejében. Aztán mégis a kitartásra intő görög szavak mellett döntött.</p>
               <p>Az öreg Panta rhei üresen nézett maga elé. A macska leugrott a fáról, s valami
                  társas ösztöntől indíttatva hozzákente oldalát a szamár lábához.</p>
               <p>A kis faház ragyogott a tisztaságtól. A gyógyszerész éppen valami kapuívet
                  fejezett be, s a fűzfavesszőkből készült lugasszerű kaput virágokkal díszítette
                  fel. A ház előtt a kis asztalkán abrosz díszelgett. A két alumíniumcsupor, a
                  kanalak, a rum s a cukor a párkányon várták, hogy az asztalra kerüljenek. A
                  teafőző edény sárga dróton függött a tűzhely fölött. A kis tócsában három kövér
                  hal ficánkolt. Márta szerette a sült hal illatát. Amikor az előkészületeket
                  befejezte, megborotválkozott, és a szamarat levezette a sziget tatjához, hogy ne
                  lábatlankodjék ott, ha majd asztalhoz ülnek. A széllámpába friss gyertyát dugott s
                  végigtekintett a háztájon. Takaros és tiszta volt minden. A házon sokat
                  toldott-foldott, megszilárdította, barátságtalanabb külsejű deszkáit
                  kicserélte. Minthogy a pénze rohamosan apadt, eladatta Kempelnével a kerékpárját
                  és a pénzéből néhány szükséges dolgot szerzett.</p>
               <p>Elégedetten nyomta meg szemüvegét, és átnézett a túlsó partra. A hegyoldalon
                  leiramló vízmosásokban már sűrűn és barnán feküdt a falevél. Tagjaiban
                  utolérhetetlen szépséggel zsongott a várakozás érzése. Felajzott, sugárzó
                  tekintete látta már a Márta fiús, határozott lépteit, ahogy ütemes mozgással
                  közeledik a kukoricást szegélyező gyalogösvényen.</p>
               <p>A fák árnyai már nőni kezdtek. A gyufát odaigazította a tűzhely mellé, hogy
                  rögtön kéznél legyen, ha melegíteni kell a teavizet. Valami borzongó szépséget
                  érzett. A kenyeret még hazajövet vékony szeletekre vágta és megpirította. A
                  túloldalon, a bokrok hézagaiban fehér petty mozgott. Egy fehéringes parasztlány
                  haladt a tanya felé.</p>
               <p>- Holnap délután átmegyek magához - mondta neki Márta este, amikor elváltak.</p>
               <p>Fogták egymás kezét az érett, őszi estében. A magasban vadkacsák hápogtak.</p>
               <p>- Holnap délután átmegyek magához - mondta Márta halkan, ajándékozóan.</p>
               <p>Ő lehajolt. Meghatott, hálás száját odatapasztotta a Márta kezéhez. Mint egy
                  eszményi, boldog pióca, aki a boldogság forró nedvét szívja magába.</p>
               <p>Tegnap óta százszor dongott át mellkasán, és ezerszer nyilallt át tagjain az
                  örömökkel zsúfolt ígéret. A kapuíven megigazította a virágokat és tutajra szállt,
                  hogy Mártát a túlsó parton bevárja.</p>
               <p>Márta talán szereti már. Oly sokáig fogták egymás kezét. Csípőjük összeért, s
                  egyszer combjuk is összesimult, ahogy hirtelen megálltak egymás előtt.</p>
               <p>- Sokat gondol rám? - akarta tudni Márta.</p>
               <p>Sokat. Mindig. Igazában talán nem is az iszapfürdő tartotta itt, hanem Márta.</p>
               <p>Visszanézett a szigetre. Egy óra múlva, ott, a fák alatt! A nyírfadorongokból
                  készült padon fognak ülni, egymás mellett. Egymás mellett, halk, zajló, boldog
                  kínok között. A szerelem dongó angyalai fogják körülrepkedni őket. Szorongó,
                  édes vajúdásuk talán... - megnyomta izgatottan a szemüvegét - talán meghozza
                  Testük Nagy Egyesülését is!</p>
               <p>A Testük Nagy Egyesülése. A természet szép, végzetes ajándéka. Átkozottul gyönyörű
                  dolog.</p>
               <p>És miről fognak beszélni azután?</p>
               <p>Tegezni fogják egymást. Márta tegezni fogja őt. “Adj egy kis tüzet, szívem.” S ő?
                  “Igen. Adok. Fel tudnám gyújtani érted ezeket a fákat, az egész erdőt itt
                  körülöttünk... bár ez súlyos büntetést vonna maga után.” És Márta: “Csacsi! Kis
                  öreg talyigás szamár (egyszer már mondta ezt), hát ennyire szeretsz?” Ő: “Ennyire
                  szeretlek.” A Márta arcán elégedett, boldog mosoly: “Köszönöm, szívem...
                  Köszönöm... Köszönöm... Te nem gyújtasz rá?” Ő: “Nem, Márta, ez a csókok órája s
                  nem a pipáé.” Márta: “Ezt is köszönöm. Te jó vagy. Áldozatkész. Ezt a fürdőügyet
                  is milyen szépen elindítottad. Most aztán nem fogunk elszakadni egymástól.” Ő:
                  “Egy kicsit még elszakadunk, körhintám drága s utolérhetetlen pénztárosa! Most
                  elmegyek. Tavaszig itt úgysincs semmi tennivalóm. Abból a gyógyszertárból azt
                  írták, szeptemberben közöljem újra a címemet, akkor talán felvesznek. A pénz
                  miatt, Márta. Gyűjtenünk kell. Nem szabad sohasem elszakadnunk a realitásoktól.
                  Gyűjteni fogok, hogy körhintánk minél ragyogóbb és szédítőbb legyen...”</p>
               <p>Persze, egyébről is fognak beszélni. A csillagokról, az életről, s esetleg
                  Almirásról is. “Csókolj meg” - fogja mondani Márta. S ő teljes odaadással meg
                  fogja tenni, “Örökké” - fogja lehelni Márta. - “Bár egy örökkévalóságig tartana.”
                  Igen. Kétségtelen. Az ember elszédül, ha az örökkévalóságra gondol.</p>
               <p>Meg fogja magyarázni Mártának, mi az az örökkévalóság. Egy hét előtt olvasta egy
                  újságlapon, amelyet a szél a Simonék drótsövényére akasztott. Az északiak szerint
                  - írja az újság - van egy száz kilométer magas szikla a tenger közepén. Ehhez a
                  sziklához minden ezer évben elmegy egy cinege, s csőrét odakeni a sziklához. Ha a
                  szikla tövig elkopik majd a cinege csőrétől, akkor elmúlt az örökkévalóságnak egy
                  pillanata...</p>
               <p>A kavicsbánya alatt a kondás részegen hajkurászta a disznóit. A gyógyszerész előtt
                  levette kalapját. Engedelmet kért, hogy ilyen tiszteletlen állapotban van, de
                  éjszaka egy kis külön munkája akadt, átrakott néhány határpóznát, amelyet délután
                  helyeztek el a határjáró mérnökök, s a pénzből beivott két decivel.</p>
               <p>- Tetszik látni kérem szépen itt a fán Pudli urat? - kérdezte megtántorodva. -
                  Felcsaptam a fára, merthogy rosszalkodott.</p>
               <p>A kutyája ott csüngött a fán, élettelenül.</p>
               <p>- Tipikus ősember - csóválta a fejét Sebestyén. - Azt hiszem, maga minden gazságra
                  kapható!</p>
               <p>Felháborodva hagyta ott, s felkapaszkodott a dombra, ahonnan elláthatott a község
                  felé. A tanító elmondta neki, hogyan mulattatta Gubacs a közönséget a legutolsó
                  színházi előadáson. A társulat néhány helybeli némaszereplővel egészítette ki
                  magát. Közöttük volt a disznópásztor is. A Borsán udvarán folyt a színielőadás.
                  Egy egér valahogy feltévedt a deszkákra, mire a művésznők egyike sikítani kezdett,
                  leugrott a dobogóról, a disznókondás pedig, akinek egy furulyázó pásztort
                  kellett alakítania, addig hajszolta az egeret, amíg agyonverte.</p>
               <p>- Durva, érzéketlen ősember - szögezte le megvetően.</p>
               <p>A kaszáló felől a piros Simon felesége kiégett sarjút cipelt egy kendervászonból
                  készült zsákban.</p>
               <p>- Érik a szilva - mondta barátságosan. - Ne szedjek egy kosárral a tekintetes
                  úrnak is?</p>
               <p>Álla alatt meghúzta a fekete gyászkendő bogát. Nagyot lélegzett a lánya
                  emlékére.</p>
               <p>- Rajta csak. Szívesen veszem.</p>
               <p>A szilvának már érzett a szaga a levegőben. Érés után hamar töppedni kezdett.
                  Csebrekben és hordókban gyűjtötték, ott megiszaposodott, s októberben kifőzték.
                  A Simon szérűjében állították fel az üstös sátrat, a főzetők oda hordták a
                  megfült termést. Fát is vittek tüzelőnek és lisztet csiriznek, amivel
                  körültapasztották az üstöt, hogy ki ne szabaduljanak belőle az értékes
                  párák.</p>
               <p>A domb alatt lépésben kocogott a Répafi gebéje. Az ügyvéd töppedten ült a bakon,
                  olyan volt, mint a végét járó szilva. Csüngött a feje, elnyűtt sportsapkája alól
                  gyűlölettől előtörő pillantásának tompa volt már a hegye. Nem tudott már szúrni,
                  megrokkanva és fáradtan meredt a ló farkára. Minden reménye cserbenhagyta. Hamis
                  fogsora eltörött, nem tudott újat csináltatni. A fürdővállalat megalakítását sem
                  bízták rá. Egyetlen vigasztalása volt a bárányfej, amelyet Máténé ígért neki.
                  Szerette a főtt fejet, s élvezettel emelte ki villájával szemgödrükből a kocsonyás
                  bárányszemeket. Megállott a Mátéék tagja előtt.</p>
               <p>- Számíthatok a bárányfejre? - kérdezte bizonytalanul.</p>
               <p>Máténé nevetett.</p>
               <p>- Jól van, na, elküldöm...</p>
               <p>A Mátéék kukoricája megjavult. Szépen megnyúltak a szárak, s a csövek is
                  megvastagodtak. De az asszony is. Májfoltok alól bújt elő mosolya, amikor a
                  várakozó Sebestyént megpillantotta. Tudta, hogy Mártát várja.</p>
               <p>- Nem fél, hogy vihart kap, gyógyszerész úr? - kiáltotta kötekedve.</p>
               <p>- Ki van zárva! - harsogta le a dombról Sebestyén. - Sürgönyileg jelezték
                  volna.</p>
               <p>Máténé nevetve mutatott a keleti égre.</p>
               <p>- Amott, látja-e!</p>
               <p>Máté féloldalasan haladt mellette. Tököt vittek a tehénnek. A tehenük szép borjút
                  ellett, most az asszonyon a sor. Terebélyesedtek. Az udvarukon tegnap az új
                  istállóhoz kijelölte már veres vízbe mártott zsinegjével az ács a sasfákat és
                  gerendákat. Mentek elégedetten, kiszipolyozottan a napi tizenhat órai munkától.
                  Tudták jól, sok követ kell még kihordaniok a feltört tagból, sok trágyát kell még
                  beleszántaniok, amíg a hordalékos talaj adakozó humusszá érik. De még fiatalok. S
                  aztán vigyáznak, hogy a persely tartalma se apadjon meg oktalanul. Ma is karikára
                  vágott, megsózott vereshagymát ebédeltek kenyérrel.</p>
               <p>Sebestyén az utat tartotta szemmel. Odalenn színesedni kezdtek már a fák. Ezek a
                  színek, mint tarka papírfüzérek a majálisokat, mind az ő érzelmeit díszítették; a
                  tücskök meg zeneileg festették alá. Szeretett volna maga is dalolni valamit, de
                  hamar felhagyott vele. Üldögélt türelmesen, boldoggá merevedve a domb ormán. A
                  mellkasa tele volt szavakba nem foglalható örömmel, mint a felfújt duda levegővel.
                  Ujjával beleírta a levegőbe:</p>
               <p>Sebestyén Károly Jakab Hektor, boldog vagy, ugye!</p>
               <p>Tehergépkocsi haladt az úton, de a felkavart por nem akart leszállani. Ott maradt
                  a levegőben, elnyúlt, kanyargott. A völgyre hulló árnyék a tarlón át alattomosan
                  kúszott a község felé. Nem vette észre, Mártával folytatott magában tarka
                  párbeszédeket az életről, a felhőkről és leendő gyógyszertárukról, amelynek nevet
                  is adott: Gyógyszertár a fiatal apostolhoz. Pipára gyújtott, s az égő gyufát
                  előrenyújtotta, a község kijáratához, arra a pontra, ahol Mártának kellett
                  kibukkannia: mire a gyufa lángja elalszik, egy igazibb láng fog odalenn a
                  helyében fellobbanni, a Márta fehér lángja, a magasztos tűz, amely jönni fog felé
                  és lángba borítja őt is s egész életét. De a gyufát elfújta a szél, amely egyre
                  nyugtalanabbul muzsikált a magas füvek között.</p>
               <p>- Márta! - ugrott fel ujjongva.</p>
               <p>A porfelhő, amelyet a gépkocsi porának nézett, futó portölcsér volt; a községből
                  jövet nekiiramodott az országútnak, s felhőjével elfátyolozta a kamarási ház
                  távoli jegenyéit és a szeszgyár kéményét.</p>
               <p>- Kitartás! - intette magát türelemre.</p>
               <p>Az erdő árnyéka, amely már a község széléig kúszott, lassan felszívódott. Szürke
                  lett a táj zsongó majálisa, seperték a faleveleket, szürke volt az ég is, és
                  oldalt szürke fémszalagnak látszott a folyó. Sebestyén újra meggyújtotta a
                  pipáját, s mereven bámulta a község kijáratát. Nem vette észre, hogy elúszott a
                  délután. Nem látta, hogy az ágakat és a mályva virágját szél lóbálja, s a lepkék
                  riadtan menekülnek a levelek alá.</p>
               <p>- Vihar lesz - integetett messziről a piócahalász. - A nadályok még a délután
                  elrejtőztek a vihar elől.</p>
               <p>Még a délután? - kérdezte magától meghökkenve. Körülnézett. Persze, alaposan
                  alkonyodott már. Nagy porfelhők úsztak a község felett, a nád mélyet hajolt a
                  zsombékban, és riadtan reccsentek a fiatal szálfák az erdő szegélyén. A sötét
                  égnek egy jókora foltja kietlenül elsárgult. Percek alatt leszállt az este.</p>
               <p>A gyógyszerész megnyomta a szemüvegét. A fülére kövér esőcsepp hullott. Lassan
                  lekullogott a folyóhoz. Gépiesen letolta a vízre a tutaját. Az öröm duzzadó
                  levegője elszállt a dudából. A szigeten a szél mindent szétszedett és felborított.
                  Az asztalról letépte a virágokat, a fűzfavesszőből készült diadalkapu egyik
                  lábát kirángatta a földből és a magasba emelte. A pad hanyatt feküdt a
                  földön.</p>
               <p>Tapogatózva cipelt be mindent a faházba. Meggyújtotta a gyertyát és leült a priccs
                  szélére. Künn megvillant az ég s tisztátlant csattant, mint egy lábos fedője.
                  Lesújtottan és gyötrődő mosollyal nézte a gyertyalángot. A Márta fehér lángja!
                  Milyen botorság volt hinni ezekben a szavakban! Botorság volt hinni Mártában!
                  Mártának nem volt más célja, minthogy kegyetlenül megtréfálja őt. Mindenkit
                  megtréfált. Maga mondotta egyszer, hogy kedvét leli a kegyetlen tréfákban. “Azt
                  mondják, mosolygó, szívtelen ördög vagyok.” Igen. Mosolygó, szívtelen teremtés.
                  Női Néró. Szenvedélyes öröm számára, ha felgyújthat és porrá égethet maga körül
                  mindent.</p>
               <p>A pirított kenyérszeletekre nézett.</p>
               <p>Oh, a kis pirított kenyerek! A szép párbeszédek! A megindító tegeződések. “Adj egy
                  kis tüzet, szívem...” - megnyomta szemüvegének a nyergét, mosolyogni próbált, de
                  szemei csak pislogtak, nedvesen. - “Adj egy kis tüzet, szívem!...”</p>
               <p>Veszett szép tréfa volt. Elhitetni vele, hogy a férfias győzelem szép babérjai
                  integetnek felé! S aztán mosolyogva bevezetni őt ebbe a szomorú és véres tréfába,
                  mint a bekötött szemű Almirást az üvegszekrénybe! Igen, csörömpölve hullt össze
                  körülötte a világ. A gondolatai vérzenek, bekötött szeméről leesett a kötés. Márta
                  elégedetten nevet tréfáján, amelyet annyi céltudatossággal készített elő, olyan
                  szívósan szőtt. S ő semmit sem vett észre. A tanító óvatosságra intette. A
                  százados tiltakozva hadonászott. “Pathikus barátom! Ne melegedjék bele a dologba,
                  közveszélyes perszóna! Achtung!”</p>
               <p>Hát igen, az ő számára elég veszélyes volt. Szépen elbánt vele.</p>
               <p>“Adj egy kis tüzet, szívem!”</p>
               <p>Szívem, szívem, szívem! És a szegény, kis pirított kenyerek! Most mit csináljon
                  velük? Mit csináljon az ember a megmaradt pirított kenyereivel? Olyan szép
                  egyformára vágta őket, s amíg pirultak a villa végén, Márta, agyának és szívének
                  gyöngéd Mártája, azt mondta neki: “Kis öreg talyigás szamár, hát ennyire
                  szeretsz?"</p>
               <p>Ó, szegény, elhagyott kis pirított kenyerek. Mit csináljon velük?</p>
               <p>A szeme nedvesen és szomorúan csillant meg a gyertyafényben. Elővette a kést,
                  vajat kent a pirított kenyerekre és rendre megette őket. Künn pedig reccsent és
                  morajlott az éjszaka, vihar volt.</p>
               <p>*</p>
               <p>Délben jelentették volt, hogy az irtáson eltűnt a nyolcvanból két kaptár. Márta
                  kocsira ült és felrobogott az erdőbe, hogy a tényállást kiderítse. Hamar a végére
                  járt. A görbenyakú gyerek csente el őket, aki a fekete kecskékkel szokott arra
                  járni. A kasok elő is kerültek. Nyílásaikat, a gyerek sárral tapasztotta be, hogy
                  a méhek kárt ne tegyenek benne. Márta különösen lágy és békés hangulatban volt,
                  elbocsátotta a megrémült kölyköt, és sietve visszaindult a községbe, hogy
                  idejében a Csigáson lehessen. Valami kellemes nyugtalanság sarkalta. A tréfás
                  esti séták, amelyek sok mulatságot ígértek neki, furcsa bolyongásokká komolyodtak,
                  a kötődő párbeszédek vidám feszültségét valami édesedő és nyugtalanító
                  feszültség váltotta fel. Egy különös ember lépegetett mellette; olykor sután, s
                  derűsen ható felszíne alatt szokatlan dolgok lappangtak. Valami régi férfiasság
                  és még régibb becsületesség. Csak bolondok lehetnek ilyen furcsán férfiasok és
                  ilyen tisztalelkűen becsületesek. Ez a gyógyszerész mégsem volt bolond. Nézni, úgy
                  nézni az emberre, hogy összeszűküljön kicsit a gyomra tőle, s megremegjen a
                  térde, nem tudott Sebestyén. Gyerekes pislogással nézett rá áhítatának gyakori
                  perceiben. De amikor kóborolva járták a folyó partját s a rétet, a szavai sok
                  mindenért kárpótolták. Megszerette Sebestyént? Nem tudta. Nem látta mi van
                  érzéseinek megrázott tartályában. A tartályban homályosan és zűrzavarosan
                  kavargott a fölzavart üledék. De a közelgő találkozásra kellemes szorongással
                  gondolt. Az órájára nézett. Négy óra volt. Sietve elindította a kocsit.</p>
               <p>A fák között látta a szigetet. A gépkocsi nagyokat zökkent a rossz úton, erősen
                  fogta a kormánykereket. A kutya ott ült mellette és óvakodva húzódott hátra.</p>
               <p>- Félsz bolond? - nevetett rá Márta.</p>
               <p>A kormánykerék feszültsége hirtelen megszakadt. Márta, csodálkozva forgatta.
                  Szinte magától forgott, a kocsi pedig, mint egy elszabadult rugó, hirtelen
                  előrelőtte magát a lejtőn. Márta megértette, hogy a fékszalag elszakadt.</p>
               <p>- Ugorj! - kiáltott a kutyára, és kiugrott a fékevesztett kocsiból.</p>
               <p>Csak percek múlva tudott feltápászkodni. A lába vérzett, egyik karját nem tudta
                  mozgatni. Sápadtan vonszolta magát az erdőn át a község felé. Az autó
                  füstölögve, szétrobbanva, felmeredő kerekekkel egy vízmosásban feküdt.</p>
               <p>Lenn az erdő alján megállította az egyik deszkaszállító szekeret és azon tért
                  vissza a községbe. Bekötözte sérüléseit; amire összeszedte magát és meghagyta,
                  hogy fogjanak be a régi homokfutóba, meglehetősen későre járt már az idő.
                  Esőcseppek koppantak a tornác üvegfalán.</p>
               <p>Felöltözve, útra készen nézegette az esőcseppeket. Az elkerített baromfiudvaron
                  egy kotló állott a hirtelen esőben, alóla, mint egy nagy családi ernyő alól,
                  nyugodtan bámulta a világot néhány fiatal csirke. Az esőcseppek kövéredtek és
                  sűrűsödtek. A kotló eleinte futó záporra gondolhatott, most azonban megadta a jelt
                  az indulásra, és nekiiramodott a közeli csűrnek. A fedél nélkül maradt csibék
                  egyike-másika még elbámészkodott, aztán egyedüllétére eszmélve, riadtan követte
                  menekülő társait.</p>
               <p>Beesteledett. Szél kavarta a fák lombját, gallyak hulltak a magasból s az alsó
                  tornác megtelt kövér, barna fenyőtobozokkal.</p>
               <p>A kamarás az ajtóból nézte az ácsorgó, tűnődő Mártát.</p>
               <p>- Hová készül? - kérdezte barátságosan. Márta vállat vont.</p>
               <p>- Már sehová.</p>
               <p>Nem szólt semmit arról, hogy két órával előbb még életveszélyben forgott, és lábát
                  kötések borítják.</p>
               <p>- Miért lakik az az ember ott künn? - kérdezte a kamarás mosolyogva.</p>
               <p>- Magam sem tudom - mondta Márta meglepődés nélkül. - Különös ember... Hektornak
                  hívják - tette hozzá és ő is mosolyogni kezdett.</p>
               <p>- Elég rendesen hangzik - vélte a kamarás. - Vacsorázunk?</p>
               <p>*</p>
               <p>A tanító felvette kockás kabátbélésből készült felöltőjét, és sietve elhagyta az
                  iskolát. Szemközt csukva volt a Péterfi boltja. Haláleset miatt zárva! - írta fel
                  valaki krétával a kopár faajtóra.</p>
               <p>- Keveset mozgott - gondolta a tanító. A hírt már reggel hallotta, amikor iskolába
                  ment. Meg is nézte Péterfit. Sárga volt, mint egy megfagyott paradicsom. Élt
                  negyvenkét évet, diktálta be a házvezetőnője szipogva az elöljáróságon.</p>
               <p>Az éjszakai vihar kietlen őszi csepegéssé szelídült. Az út mentén két kidőlt
                  vackorfa fehér csonkja látszott. A kovács háza előtt a patkolókorlát fáján
                  tanakodva csüngtek az esőcseppek. Váratlanul őszi köd ereszkedett a völgyre, a
                  községre, befolyt a kéményekbe, átalvetőkbe, a fák odvába és a vakondlyukakba. A
                  mezőn egy magányos tyúk kapirgált, s egy kóré kunyhó körül sárgatök héja
                  világított a szürke ködben.</p>
               <p>- Barta úr - hallotta a tanító háta mögött a Márta kiáltását.</p>
               <p>Megfordult és megemelte a kalapját. Két éve nem köszönt a lánynak. Látta nyugtalan
                  arcát, elsötétült szemgödrét. Tudta, hogy a gyógyszerész nyugtalanítja.</p>
               <p>- Valami baja történt? - kérdezte Márta.</p>
               <p>A hangja elfulladt; az arca nedves volt az esőtől. Esőköpenyének hegyes kámzsája
                  hátrahanyatlott a sietségtől.</p>
               <p>- A piros Simon - közölte a tanító - azt mondja, hogy a faházat feldöntötte a
                  vihar...</p>
               <p>- És Sebestyén? Hol van?</p>
               <p>- Nem tudom...</p>
               <p>Márta rohanni kezdett.</p>
               <p>- Menjünk...</p>
               <p>A sáros úton megcsúszott a lábuk. Talpuk alá súlyos agyaglepények ragadtak. Némán
                  és nyugtalanul haladtak egymás mellett.</p>
               <p>- Magától bocsánatot kell kérnem, Márta - szólalt meg később a tanító.</p>
               <p>A lány könnyedén legyintett.</p>
               <p>- Ne gyerekeskedjék, Barta... Dolgozik valamin?</p>
               <p>- Igen. Éppen tegnap kezdtem hozzá. A Sebestyén biztatására.</p>
               <p>- Aggódom érte - mondta Márta szorongva.</p>
               <p>A levegőben kiöntött iszap szaga terjengett. A kavicsbánya alatt meglátták a
                  disznópásztort a piros Simon feleségével.</p>
               <p>- Kérem szépen - ordítozott át a szigetre a disznókondás botjával hadonászva. -
                  Kérem szépen, hol van?</p>
               <p>A piros Simon ladikért ment. A ladik javítás alatt állott, le kellett cipelni a
                  folyóhoz.</p>
               <p>Márta tölcsért formált a tenyeréből.</p>
               <p>- Sebestyén! - kiáltotta át a szigetre. - Hektor úr! Ott van?</p>
               <p>A hangját elkapta a folyó harsogása. A kunyhónak nyomát sem látták, csak a szamár
                  állott ott szügyig vízben.</p>
               <p>- Hektor úr! - kiáltott Márta.</p>
               <p>A kondás levetette a kabátját. Kioldotta a cipőjét is. Borostás, örökké vigyorgó
                  arcán valami soha nem látott komolyság tükröződött.</p>
               <p>- Mit akar, bolond - förmedt rá a tanító.</p>
               <p>- Megnézem...</p>
               <p>Belevetette magát a lármás, örvénylő folyóba és úszni kezdett a sziget felé. A
                  piros Simon felesége úgy vélte, hogy nem kellett volna engedni, odavész a
                  hullámokba. A feje néhányszor csakugyan lebukott, karjával kétségbeesetten
                  csapkodott, de ahogy egy kis lélegzethez jutott, megint csak a sziget felé
                  folytatta küzdelmes útját.</p>
               <p>Márta és a tanító a gyógyszerész nevét kiáltozták. De a hegyoldali vízmosásokból,
                  amikben tegnap még csak barna falevelek peregtek, most hangos és durva víztömegek
                  rohantak le a folyóba, és lármájukkal elnyomtak minden kiáltást.</p>
               <p>Sebestyén tutaját, mint mindig, előrelátóan egy fához erősítette. Az áradás csak
                  reggel lepte el a szigetet, s a faház is csak reggel adta be a kulcsot. Nagyobb
                  bajok nélkül fogta el a tutaját, fel is szállott rá, de tanácsosabbnak látta
                  halogatni az átkelést. A folyó az ilyen hirtelen vizek után órák alatt leapadt,
                  és eltűntek belőle a veszélyes örvények. Odaát valami kiáltást hallott. Meg akart
                  fordulni, de járműve váratlanul elszakadt a fától, átsodródott vele a szigeten a
                  keskenyebb folyóágba, és a hömpölygésben táncolva igyekezett előre. Sebestyén
                  megkapaszkodott a zsinegben, és szétvetette a lábát. A tutaj táncolt alatta.
                  Tolórúdja becsúszott a vízbe, a zsineggel próbálta járművét kormányozni. Hamarosan
                  elhagyta a szigetet és befutott a főágba, amely azon a helyen elszélesedett és
                  megenyhült egy kicsit.</p>
               <p>Hátranézett. Csak a nyugodtan álldogáló öreg szamarat látta. Nyakörvéről az eső
                  talán még nem mosta le a görög szavakat: Panta rhei. De a faház deszkái már útra
                  keltek, s talán vitték az agyonütött macska hulláját is. A gyertyánfa egyik vastag
                  ága okozta halálát. Az ütés talán az ő fejének volt szánva, de a macska teste
                  felfogta az ütés súlyát, s mire hozzáért az ág, a macska leterített teste elvette
                  gyilkos erejét.</p>
               <p>- S hogy idegenkedtem mindig a macskáktól! - gondolta sajnálkozva.</p>
               <p>A kavicsbánya dombja egy darabig eltakarta a parton állókat. Ahogy tovább haladt,
                  a part előugrott egy kicsit a domb mögül, látott egy hosszúkabátú férfialakot, de
                  nem ismerte fel benne a tanítót, mert sohasem látta felöltőben és kalapban, mint
                  ahogy az esőköpenyes, kámzsás női alakban sem ismerte fel már Mártát. Mit se
                  tudott a disznópásztor önfeláldozó elszántságáról, nem látta a tanító riadt
                  integetéseit, és hogyan is különböztethette volna meg a gumikámzsás nő arcán a
                  könnyeket az esőcseppektől. A piros Simon feleségét megismerte. De vajon nem azért
                  ácsorog-e a parton, mert a tegnapi vaj ára miatt bizonytalankodik?</p>
               <p>Nem, ezt a csúfos gondolatot elvetette magától. Bizonyára dolga akadt Gubaccsal,
                  a pásztorral.</p>
               <p>Még egyszer hátrafordult, de már sem a szigetet, sem a parti alakokat nem látta.
                  Tudta, hogy a szigettől végleg elszakadt, mint ahogy Borjúmál is végérvényesen
                  eltűnt a szemei elől. Nem bánta már. Nem érzett különös szomorúságot, ősz volt
                  már, amúgy is mennie kellett volna. Hát most megy, megy és nem is fog többet
                  visszatérni. Mi keresnivalója volna még Borjúmálon?</p>
               <p>Új parti fák jöttek, új hajlású dombok. A szürke folyó, amely kérlelhetetlenül
                  vitte, még jobban kitágult, szilaj hullámai elszelídültek. A tutaj mellett egy
                  úszó deszkát látott, lehajolt, és ügyesen kiemelte a vízből. Öreg deszka volt,
                  magától repedt ketté. Az egyik darabját megfogta, és óvatosan a part felé
                  terelte vele a tutajt. Tudta, hogy lejjebb, néhányszáz-méternyire ellaposodik a
                  part, könnyűszerrel kiszállhat. Látta is már a szomszéd község házait; az úton túl
                  egy kocsma ajtaja felett gyaluforgácsot ingatott a szél. Ott eszik majd valamit,
                  gondolta. Aztán megvárja a társasgépkocsit és folytatja útját.</p>
               <p>A hullámok most már szelídebben vitték a part menti vízben. Ez mindig így volt.
                  Mindig akkor érte valami intrikus baleset, amikor az élet s az igazság
                  szépségeiben készült gyönyörködni. Vajon azt jelentették-e ezek a balesetek, hogy
                  nem nőtt igazság és szépség a számára? Korántsem.</p>
               <p>Korántsem.</p>
               <p>Szépség és igazság itt mindenki számára akad. Csak fel kell kutatni, tovább kell
                  utazni a szürke folyón, ha helytelen parton kötött ki az ember. Elsietett dolog
                  volna elcsüggedni azért, hogy néhány lovagiatlan közjáték feldönti robinzoni
                  kunyhónkat és arra kényszerít, hogy újra hajóra szálljunk.</p>
               <p>Az igazság az, hogy Sebestyén Károly Jakab Hektor e pillanatban nem ezen
                  gondolkozott. Tegnap éjszaka néhány férfias kapavágással eltemette álmainak
                  lobogóhajú hófehérkéjét. Lehet, hogy elsiette a dolgot, hófehérkéje nem volt
                  halott, csak almacsutka akadt a torkára. Ő, aki hitt az élet külső jeleinek és
                  olykor a tartalmatlan látszatoknak is, csak a néma halottat látta, aki nem felelt
                  már a hívására, s ezért elhantolta. Ahogy vitte a folyó, ezen a temetésen
                  gondolkozott. De az is eszébe jutott, hogy borotvakészletét, amelyet Péterfi útján
                  hozatott, a faház romjai alatt hagyta. Olykor ilyen komolytalan apróságok
                  suhantak át az agyán. Párizsban nemegyszer jutott eszébe, hogy B-ben, régi
                  lakásának íróasztalában két ív érintetlen itatóspapírja van. Nem mintha érdekelték
                  volna most létének ezek a kicsinyes tartozékai. Csak éppen átsuhantak rajta.</p>
               <p>Még egyszer hátranézett. Idegen határban járt már, új foltok, új vonalak ötlöttek
                  a szemébe. Az útról gépkocsi távoli hangját hozta felé a szél.</p>
               <p>- A társaskocsi volna? - kérdezte magától, és fölnézett az égre, hogy az idő
                  állásáról tájékozódjék.</p>
               <p>Nyugaton, a felhős égen lyuk képződött, s a lyukon át, mint eltört borosüvegből a
                  sárga bor, szétlövellt a nap.</p>
               <p>- Ki fog derülni - állapította meg megkönnyebbülve, és orrához nyomta
                  szemüvegének nyergét.</p>
               
               
            </div>
         </div>
      </body>
  </text>
</TEI>