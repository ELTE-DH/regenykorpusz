<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU01046" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Vanek úr Párizsban</title>
				<author>
					<persName>
						<surname>Rejtő</surname>
						<forename>Jenő</forename>
					</persName>
					<date from="1905" to="1943">1905-1943</date>
					<idno type="VIAF">54974682</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">54169</measure>
				<measure unit="pages">139</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Vanek úr Párizsban</title>
					<date>2003-09-03</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/00600/01046"/>
					<respStmt>
						<resp>Original Electronic Edition</resp>
						<name>Juhász Lehel</name>
						<name>Szabolcsi József</name>
						<name>Miklósi Viktor</name>
						<name>Varjú Mária</name>
						<name>Werner Zsolt</name>
					</respStmt>
				</bibl>
				<bibl type="firstEdition">
					<title>Vanek úr Párizsban</title>
					<author>Rejtő Jenő</author>
					<date>1986</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="medium"/>
				<ns1:canonicity key="high"/>
				<ns1:timeSlot key="T8"/>
			</ns1:eltec>
		</xenoData>
		<revisionDesc>
			<change when="2021-07-12"/>
		</revisionDesc>
	</teiHeader>
	<text>
		<body>
			<div type="group">
				<head>Első rész</head>
				<div type="chapter">
					<head>I. FEJEZETElőjáték a Szaharában</head>
					<milestone n="1" unit="startSubChapter"/>
					<p rend="head">1.</p>
					<p>Sába Királynője az asztalnál ült, és borotválkozott. De szokott
                            káromkodni és pipázni is, ami királynőknél igazán ritkaság.</p>
					<p>Káromkodásra feltétlenül okot szolgáltatott a zsilettje. Ugyanis ez az
                            egyetlen fegyver a világon, amely akkor veszélyes igazán, amikor
                            elkopott az éle. Ilyenkor roncsolja, töri a bőrt, mindössze a szőr iránt
                            nyilvánít némi kíméletet.</p>
					<p>A fentiek után bizonyára minden olvasó előtt kétségtelen, hogy Sába
                            Királynője férfi.</p>
					<p>Hogyan lehet egy királynő férfi?</p>
					<p>Mondjuk, ha úgy hívják, hogy Sába István, és a Sába név eszébe juttatja
                            csúfolódó ismerőseinek a róla elnevezett királynőt.</p>
					<p>Erről az ókori hölgyről még La Grenelle erődjében is hallottak.</p>
					<p>Sábának nem kellett volna a csúfolódást tűrnie, mert mindenki tudta, hogy
                            tavaly Marokkóban megverte a kantinost, akit előtte még soha senki nem
                            tudott megverni, csak az Úristen, mert a fél szemére hályogossá
                            tette.</p>
					<p>Sába tehát alaposan rácáfolt a csúfnevére. Azonban kerülte a kötekedést,
                            és egy gúnynév miatt nem mászott bajtársai képére. Valaha Sába István a
                            kecskeméti színtársulattól érkezett egyenesen Brestbe, anélkül, hogy a
                            “Vízkereszt” című előadást lemondta volna.</p>
					<p>Színész volt.</p>
					<p>Nagy csontú, mély hangú, jó kiállású fiatalember.</p>
					<p>Valamikor nagy jövőt jósoltak neki a pályáján. És most itt ül az
                            idegenlégió egyik helyőrségében, a legénységi hálóterem hosszú asztala
                            mellett, ahol néhányán borotválkoznak.</p>
					<p>Reggel bizottság érkezett Marokkóból Collidon kapitány vezetésével, hogy
                            vizsgálatot tartson a tragikusan elhunyt Bradieux nevű közlegény
                            ügyében. Ezért borotválkozott Sába. Ő is tanú, és még hárman.</p>
					<p>Nem nagy öröm.</p>
					<p>- Ezek is micsoda újmódi dolgok - mondja az egyik őrvezető a másiknak. -
                            Hogy egy ilyen Bradieux kölyök meghal ebben az istenverte
                            garnizonban.</p>
					<p>- Mindenkinek lesz annyi esze - felelte elég hangosan a másik altiszt -,
                            hogy nem mártja be az őrmesterét. Közlegény sose jártassa a száját
                            felettesére. Aki bajba keveri az altisztet, annak nem kell egy évig
                            várnia itt a légióban, hogy valami nehéz szolgálatot sózzanak rá.</p>
					<p>Ezt jó hangosan mondták, nehogy a borotválkozó tanúk figyelmét
                            elkerülje.</p>
					<p>...Sába csak húzogatta a régi pengét, és torzképekkel igyekezett
                            megfelelően feszült állapotban rögzíteni az arcbőrét.</p>
					<p>Ott ül a közelben Manuel is. Ő nem tanú. Inkább áldozat. Öreg spanyol, az
                            arca igen finom. Szinte régi festménynek tűnik, az előkelő, hosszú
                            keskeny kecskeszakállal, kétfelé hegyesedő bajusszal. A szenvedés a
                            Szaharában, a légió nehéz szolgálata mintha csak fokozták volna
                            külsejének főúri finomságát. Elefántcsontszínű magas homloka, beesett
                            halántéka, de még az is, amikor verejték gyöngyözik az arcán, ha
                            fáradtan lehunyja - a lovagkorral kihalt öreg várurakra
                            emlékeztetettek.</p>
					<p>Nagyon szerette ezt a kölyöknyi Bradieuxt, aki meghalt.</p>
					<p>Most ugráló léptek kopognak a folyosó kőkockáin!</p>
					<p>A Pojác!</p>
					<p>És máris ledobban az illető, pontosan a lábhegyére, mint valami híres
                            balettáncosnő, ha befejezi a szólóját.</p>
					<p>És azt mondja: “Hopp!”</p>
					<p>A következő pillanatban, fütyülve és dzsiggelve eldobja magáról a
                            derékszíjat, a sapkát, és egy ugrással követi a holmikat!... Máris az
                            ágyán van, és zubbonyát gombolja.</p>
					<p>Közben csak úgy hasít a fütyülése!</p>
					<p>Örökké vidám, táncol és ugrál.</p>
					<p>Ez a Pojác!</p>
					<p>Ő is díszruhába öltözik, mivel szintén tanúkihallgatásra megy.</p>
					<p>Elszakíthatatlan jókedvével ő tartja a lelket itt az emberekben, mert
                            időnként akkorát nevet, hogy belerezdül valamennyi ablaküveg.</p>
					<p>Többen is vele nevetnek. Mintha kis szellő fújna a sivatag felől,
                            élénkség röppent a Pojáccal a fülledt helyiségbe.</p>
					<p>Másodpercek, alatt öltözik! Feldobja a sapkát, és elkapja fejjel, magára
                            szedi a díszruhát, és villámgyors, roppant ugrással máris Sába mellé ül.
                            Ezzel nem viccel. Voltaképpen Manuel egészítette ki hármassá Sába és a
                            Pojác barátságát. Különböző nemzetiségű, természetű és korú emberek
                            barátkoznak itt össze a távoli La Grenelle helyőrségben, a Szahara
                            fészkes közepén. A Pojác orosz volt, és Gorcsev Ivánnak hívták. Manuel
                            spanyol, és Sába, a Királynő, magyar.</p>
					<p>- Ide hallgass - súgta Manuelnek a Pojác -, szedd össze magad egy kicsit.
                            Lehet, hogy rövidesen szükséged lesz minden erődre, öreg Manuel. És az
                            ilyen vén lovag mutassa meg a légiónak, hogy nem könnyű kibabrálni
                            vele...</p>
					<p>- Nem érdekel... Mi közöm a légióhoz? Bradieux-t nem adja vissza
                            senki!</p>
					<p>Sába a szemével az ajtó felé intett.</p>
					<p>Kezdődik! Egy őrvezető megáll az ajtóban, és nagyot rikkant:</p>
					<p>- Vigyázz! Kihallgatásra! Sába! Previente! Maturek! Gorcsev! Utánam!</p>
					<p>A négy tanú elindult az őrvezető mögött.</p>
					<p>A két másik altiszt egykedvűen ott állt az ajtóban.</p>
					<p>- Végre is - mondta az egyik káplár a másiknak - semmi sem történt. Nem
                            az első eset, hogy valaki Afrikában hőgutát kap.</p>
					<p>- Én csak aszondom - válaszolta a másik -, hogy aki itt Afrikában
                            bemártja az őrmesterét, hát az megütheti a bokáját.</p>
					<p>Csak most érkezett díszruhában a vizsgálat főszereplője. Borodin
                            őrmester! A két altiszt, némán tisztelgett, az őrmester visszaköszönt és
                            továbbment.</p>
					<p>Lassú, visszhangzó kongásokkal elnyelte lépteit a hosszú folyosó.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>...Bizottság!</p>
					<p>A kapitány, aki időnként egy láncról függő aranyceruzával játszik, és
                            két-két alacsonyabb rangú tiszt ül mellette. Előttük zöld asztal.</p>
					<p>Háttérben szuronyos őr.</p>
					<p>Az asztal előtt egy sorban, feszesen állnak: Previente, Maturek, Sába és
                            Gorcsev.</p>
					<p>Jobb oldalt, külön Borodin őrmester. A zöld asztal oldala mellett,
                            díszruhájában, mereven, sápadtan:</p>
					<p>A vádlott!</p>
					<p>Szörnyű hőség! Mindenki siet. A kapitány egymásra dobál néhány iratot,
                            egyikből olvasgat, végül száraz hangon odaszól a felsorakozott
                            legényeknek.</p>
					<p>- Ti Bradieux-vel együtt voltatok a zárkában, amikor meghalt!
                            Kihallgatlak benneteket, mert az a gyanú, hogy ez a közlegény
                            szabálytalanság áldozata lett. Previente!</p>
					<p>- Parancs!</p>
					<p>- Lépj ki!</p>
					<p>Dobbanás.</p>
					<p>- Mondott neked valamit Bradieux a halála előtt, ami az ügy kivizsgálása
                            szempontjából fontos lehet?</p>
					<p>- Nem nagyon... társalgott az... halódás közben... - felelte habozva
                            Previente.</p>
					<p>- Hirtelen halt meg?</p>
					<p>- Hát... - vállat vont. - Panaszkodott, hogy görcse van, azután
                            hátracsapta a fejit, meg hörgött és... így történt...</p>
					<p>A kapitány rácsapott az asztalra:</p>
					<p>- Világosan beszélj! Tudod, hogy miért volt rosszul? Igen vagy nem!?</p>
					<p>- Mit tudhassam én?... Délután behozták... és este már... meghalt.</p>
					<p>- Úgy... no jó. Gyerünk tovább. Maturek. Gyere csak egészen ide elém!
                            Hallottad, amit a bajtársad mondott?</p>
					<p>- Igen.</p>
					<p>- És te is ezt tapasztaltad?... Ne gondolkozz, te bitang, mert
                            kiköttetlek!...</p>
					<p>- Hát... az is volt, hogy a Kir... a Sába kopogott, és bejött Gorcsev az
                            őrségről... és...</p>
					<p>- Sába! Hallottad az előző vallomásokat és megértetted?</p>
					<p>- Igenis.</p>
					<p>- Igazat vallottak eddig?</p>
					<p>- Nem, kapitány úr. Amit ezek vallottak, az az első szótól az utolsóig
                            hazugság.</p>
					<p>- Szerinted mi történt Bradieux-vel?</p>
					<p>- Borodin őrmester eljárása okozta Bradieux halálát.</p>
					<p>A kapitány szeme lassan összefonódott, és a hangja kemény suttogással
                            csapott le.</p>
					<p>- Previente és Maturek közlegényeket fegyelmi úton szigorúan megbüntetni.
                            Erről jelentést kérek. Sába! Szerinted miért lett rosszul Bradieux?</p>
					<p>- A büntetése miatt. Sergeant Borodin parancsára negyvenötször
                            körülfutotta az erőd udvarát, esősévszakszerű, teljes
                            menetfelszerelésben!</p>
					<p>Moraj!</p>
					<p>A kapitány ismét összehúzta egyik szemét. A többi tiszt is hüledezve
                            nézte a festői díszruhában halotthalvánnyá vált Borodint.</p>
					<p>- Folytasd!</p>
					<p>- Bradieux a futás után hozzánk került a zárkába, és nyomban látszott,
                            hogy napszúrása van. Eleinte saját vízadagjainkkal mostuk, Maturek,
                            Previente és én. Később az őrségnek zörgettem, mert Bradieux
                            önkívületben énekelt, és lázas piros volt...</p>
					<p>Gorcsev benézett, majd elment, és visszatért azzal, hogy Borodin őrmester
                            úr nem adott utasítást a beteg Bradieux-re nézve.</p>
					<p>- Azt állítod - kérdezte halkan a kapitány -, hogy az őrmester eljárása
                            okozta a Bradieux közlegény halálát?</p>
					<p>- Igen, mert ez az igazság!</p>
					<p>- Jól van, fiam... Gorcsev!</p>
					<p>A Pojác kilépett.</p>
					<p>- Parancs.</p>
					<p>- Szerinted is Borodin őrmester idézte elő Bradieux halálát? - kérdezte a
                            kapitány.</p>
					<p>- Nahát! - Csodálkozva körülnézett. - Dehogy kérem! Szó sincs róla!</p>
					<p>- Nem tudsz arról, hogy Bradieux körbefutott az udvaron?</p>
					<p>- Dehogynem. Azonban éppen Borodin őrmester volt az, aki váltig intette,
                            hogy tartózkodjék az ilyen gyerekes futkosástól a rekkenő hőségben.</p>
					<p>- Vigyázz arra, amit mondasz!</p>
					<p>- Kérem, kapitány úr - szólt mentegetőző mosollyal -, én így láttam. Az
                            is igaz, hogy amikor kopogtattak értem, én is láttam, hogy Bradieux-nak
                            fényes a szeme, de azt hittem azért, mert állandóan lelkesen felhevül,
                            ha szeretett őrmesterünkre gondol. Nálam is így van.</p>
					<p>- Hallod! Ha itt egy szót elferdítesz, hát nagyon megütöd a bokádat!</p>
					<p>- A káplár meg ugyanezt mondja a bokámra, ha nem teszem... Így az ember
                            nem tudja, mi a helyes eljárás, ha félti a bokáját.</p>
					<p>A kapitány megértette. Felugrott és csapkodta az asztalt:</p>
					<p>- Gerol hadnagy! Ezt a káplárt huszonnégy órán belül egy sivatagi
                            büntetőszázadhoz vezényelni!... Hallgasson! - rivallt most Borodin
                            őrmesterre, aki szólásra jelentkezve kilépett. - Majd idejében módja
                            lesz rá, hogy védekezzék! Gorcsev! Beszélj komolyan, mert megjárod!
                            Szóval, Sába vallomása helytálló?</p>
					<p>- Hamisan vallott, kérem. Én elmondtam neki később a továbbiakat,
                            Borodin, szeretett felettesünk azt is megtiltotta, hogy vizet vigyek
                            Bradieux-nek, amikor meglátott a kulaccsal.</p>
					<p>A kapitány felállt.</p>
					<p>- Őrmester! Maga Oranban, a haditörvényszék előtt előadhatja majd a
                            védekezését. Most csak arra feleljen: gyűlöli-e valamelyik tanú
                            magát?</p>
					<p>- Igen! - mondta Borodin. - Sábát kurtavassal büntettem, mert kiállt a
                            sorból és feleselt!</p>
					<p>A kapitány feltette a sapkáját, és hóna alá csapva az írásait, odaállt
                            Sába elé. Keményen nézte.</p>
					<p>- Miért kaptál büntetést?</p>
					<p>- Sergeant Borodin azt mondta gyakorlatozás közben a szakasznak, hogy
                            ostobák vagyunk, és még az apáink közt sem volt olyan katona, mint
                            amilyen ő. Erre jelentettem az őrmester úrnak, hogy az én apámnál különb
                            katona senki sem lehet.</p>
					<p>A kapitány felkapta a fejét.</p>
					<p>- Úgy... És mit tett a te apád, ami szerinted felülmúlhatatlan katonai
                            teljesítmény?</p>
					<p>- Elesett!</p>
					<p>Hökkent, kissé ünnepélyes csend lett...</p>
					<p>- Ca va - bólintott tűnődve a kapitány.</p>
					<p>- Ez a teljesítmény nem ritka, de csakugyan felülmúlhatatlan.</p>
					<p>És kezet nyújtott Sábának.</p>
					<p>Ezzel befejeződött a vizsgálat.</p>
					<p>Borodintól később a haditörvényszék megvont két rangfokozatot. A káplárt
                            büntetőtáborba vitték, és a bizottság rendületlenül folytatta az útját,
                            és...</p>
					<p>És amerre a bizottság útja vezetett, mindenfelé sokan elszöktek.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>Donald, az angol veterán, aki tizedik évét szolgálja a légióban, és
                            mindenféléről alaposan tájékozott, arról mesélt a kantinban, hogy mit
                            akar ez a Pipettin őrmester, aki Borodin helyett jött Gorcsevvel,
                            Sábával sőt Manuellel is, azért, mert ez a barátjuk?!</p>
					<p>- No, majd értitek ti ezt mindjárt - szól Donald, és előrekönyököl
                            pipázva. - Csak az a kérdés, hogy van-e köztetek olyan, ki már megverte
                            a feleségét?</p>
					<p>Sokan jelentkeztek.</p>
					<p>- Én már az öcsém feleségét is megvertem - mondta a kantinos szerényen,
                            mert sohasem volt hetvenkedő természetű. Donald megszámolta őket:</p>
					<p>- Egy, kettő, három, négy, öt... te meg kettőt számítsz a sógornőddel, az
                            hét. Ti vörös bort fizettek, mert az okai vagytok mindennek, ami
                            Gorcsevvel, Manuellel meg a Királynővel történik. - A felháborodás
                            vihara zúdult Donaldra. Különösen a kantinos részéről.</p>
					<p>- Nem szórakozásból verem én a nőket, hogy fizessek érte! - kiáltotta
                            idegesen.</p>
					<p>- Ha nem, hát nem! - mondta Donald, és vállat vonva állta a vihart.</p>
					<p>Végül is a megbélyegzett egyének fizettek. Rajtuk ne maradjon ez a
                            csúfság!</p>
					<p>Az ősz harcos előbb ivott, azután kétfelé törölte a bajuszát, végül
                            lenyomkodta pipájában a lazán parázsló dohányt, azután komótosan
                            kezdte.</p>
					<p>- Hát ez a folytonos vizsgálat, meg inspiciálás, ami itt van mostanában
                            az altisztek miatt, amint hallottátok még a sivatagiaknál is, nem egyéb
                            mint ama találmány, hogy te elvered olykor az asszonyt, pedig
                            szereted.</p>
					<p>- De mennyire szeretem - mondta a kantinos.</p>
					<p>- És mégis elvered.</p>
					<p>- De mennyire elverem - bólogatott őszinte részvéttel.</p>
					<p>- Nohát, ez az eset mostan Afrikában a tiszt meg az altiszt között... A
                            ménkű csapjon ebbe a szódásüvegbe... Tehát egyszóval... Egészségetekre!
                            Itten arról van szó, hogy az altisztek, az idegenlégió fennállása óta, a
                            legfontosabb katonák Afrikában. No, de mér? Mert az volt a szokásban,
                            még akkor is, amikor én idekerültem, hogy tisztnek csak büntetésből
                            vezényeltek katonát a sivatagba fiatal hadnagyokat, ha női botrányuk
                            volt, sok adósságuk, ittak meg más effélét csináltak. Akkor áthelyezték
                            őket Afrikába. Itten boldogan adták át minden szolgálatukat az
                            altisztnek. A légiós őrmester elsőrendű katona! Mindenhez ért,
                            elszámolástól a beduinok elleni harcokig... Nohát! Így lett az egész
                            világon a legionárius őrmester valóságos fogalom. Vele kellett jóban
                            lenni, ha Afrikában valamit akartál. No... azután jöttek ezek a modern
                            idők, a rádióval, repüléssel, meg hogy nem lehet ütni a legionáriust,
                            szóval: Edison megtette a magáét!... Itt is egyszerre divatja lett, hogy
                            mennél nehezebb a szolgálat, annál jobb tiszt kell hozzá. Ide a légióba
                            nem fiatal, párizsi hadnagyocskák jöttek táskagramofonnal meg
                            alkoholizmussal, hanem olyanfajták, hogy túltettek mindenféle
                            bennszülött nyelvben, stratégiában és szervezésben az altiszten.
                            Harcban meg is értik egymást a legionárius tiszt meg altiszt! Csak ez a
                            “hagyomány” van közöttük elmérgesedve. A régi időket fenntartó
                            legionárius őrmester, aki korlátlan úr a legénységen és az alárendelt
                            légiós altiszteken. Ez meg a mai tisztnek nem tetszik.</p>
					<p>Itt elhallgatott, és elgondolkozva markába verte a pipáját.</p>
					<p>- Hát aztán? - kérdezi a kantinos.</p>
					<p>- Hát... aztán... Ez olyan, mint amikor te elmész bevásárolni, de
                            előzőleg odasózol a feleségednek, ő azután mérgiben összetör egy
                            tányért.</p>
					<p>- Igazad lehet! De ha egyszer meglátom... Tudomisten, Megemlegeti!</p>
					<p>- Tisztára dettó eset. Mert a tiszt elviszi Borodint. De helyette jön
                            Pipettin, meg marad a többi altiszt, és összetörik azt, aki bemártotta
                            az őrmestert. Mehet a Szahara másik végibe, oda is követi a hír:
                            “Árulkodott a légió őrmesterére!” És már első napon huszonnégy órás
                            szolgálatot sóznak rá.</p>
					<p>- De mi haszna van az egésznek, ha a bizottság elmegy, és folytatódik a
                            kibabrálás?</p>
					<p>- Hát, nézd! Te egyszer rajtakapod a feleségedet tányértörésen, és
                            egyszer pofonütöd, nem használ. Ha másodszor is pofonütöd, akkor tán
                            elunja.</p>
					<p>- Igazad van, megpróbálom - bólintott a kantinos. Hihetetlen, hogy mi
                            fogy itt tányérba!</p>
					<p>...Gorcsev és Sába bejöttek a kantinba. Nyakig sárosan. A teveistállót
                            tisztogatták.</p>
					<p>- Nesztek - mondta Donald halkan a körötte üldögélőknek. - Ehol a törött
                            tányérok.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4.</p>
					<p>A végzet Borodin ügyével indult el csodálatos útjára. Amikor elkezdődött
                            a kibabrálás, Borodinról nem esett szó.</p>
					<p>Csak épphogy jön Pipettin, és természetesen szemlét tart.
                            Kötelessége!</p>
					<p>Na, most feltűnik neki ez meg az.</p>
					<p>- Milyen ez a gomb? Négy nap salle de police.</p>
					<p>- Maga nem tudja, hogy munkaruhához is kell derékszíj? Háromheti kimenő-
                            és postaelvonás!</p>
					<p>- Hé! Öreg spanyol! Elejtette a gépfegyverállványát?! Ezért estig őrségen
                            van a sivatagi kútnál!</p>
					<p>És így tovább. Ki szólhat ellene? Csupa szabálytalanság a légióban. De az
                            altiszt csak akkor látja, ha akarja.</p>
					<p>...A híres kaland pontosan ama délutánnal kezdődött, amikor a Királynő
                            befejezte szolgálatát az istállók tisztogatásával, azután Gorcsevvel
                            együtt bejöttek a kantinba. Piszkosan, elkeseredetten. Egyszóval komor
                            hangulatban voltak. A legkegyetlenebb fájdalmat a sokféle nehéz
                            szolgálat, vagy lesújtó büntetéseken túl, az állandó postaelvonás
                            okozta.</p>
					<p>Levél érkezik Afrikába a La Grenelle erődbe! És két hete hever az
                            irodában, a címzett nem kapja kézhez!</p>
					<p>- Mit gondolkodol? - förmedt Gorcsev a barátjára, és odatelepedett: -
                            Elszökünk. Különben megölnek.</p>
					<p>- Sajnos, nem tehetem - felelte a Királynő. - Mit csináljak? Nem vagyok
                            jó szökevénynek. De te kíséreld meg. Végre is nekem nincs senkim, és
                            mindegy... Neked csak van valakid.</p>
					<p>- No, feleség, gyerek meg ilyesmi - felelte könnyedén. De ebbe a tréfába
                            mégis belekomorodott az arca, és otthagyta Sábát. Később lement a
                            gyakorlótérre, megkereste az ezredírnokot, szorosan mögéje állt, és a
                            fülébe súgta:</p>
					<p>- Öngyilkosság készül az erődben!</p>
					<p>- Mi?!... Hallja, ha bolondozik velem... hát megjárja!</p>
					<p>- Pszt... Láttam magát éjjel a kantin mögött. Csakis az ablakból vagy a
                            Holdból léphetett az útra. Ha szólok a kantinosnak, ebéd után megöli
                            magát. Mérget vehet rá. És ez jobb is. Aránylag gyorsabb és enyhébb
                            halál, mert a kantinos a söröscsappal öl. Kínos. Leghelyesebb, ha
                            főbelövi magát. Jobb üzlet. Mert ez a söröscsap dolog!... - És búsan
                            legyintett. - Még akkor is rossz erre gondolni, ha maga az áldozat.</p>
					<p>- Meg... megmondja - hebegte - a kantinosnak, hogy én?</p>
					<p>- Nem vitás. A postaelvonás nagyon dühít... Az is lehet, hogy a kantinos
                            egy trancsírozóbárddal jön.</p>
					<p>- Menjen a mosoda mögé, maga csirkefogó - sziszegte a tizedes -, hozom a
                            leveleit. De maga titokban tartja, hogy kilesett!</p>
					<p>- Tudja mit, hogy ne kelljen sokszor fáradnia, hozza mindjárt a Királynő
                            és Manuel leveleit is. Ez esetben aludjon ebéd után a kantinos. No, fel
                            a fejjel, öregem! Képzelje mennyivel rosszabb a levélhordónak!</p>
					<p>Öt perc múlva nála volt mindhármuk postája! Gorcsev két levelet kapott,
                            Manuel és Sába egyet-egyet. Először a magáét, azt bontotta fel, amit a
                            húga írt. Most senki sem nevezte volna Pojácnak, amilyen komoly
                            volt.</p>
					<p>“Drága Iván!</p>
					<p>Beköltöztem a Bl. St. Honoré szomorú házába. Ahogy már a múlt hónapban
                            jeleztem, szó sem lehet arról, hogy visszatérjek a nénihez Londonba.
                            Csodálom, hogy gondnokod, ez a Vanek úr, érdeklődésedre nem írta meg a
                            helyzetet. Pedig tőle bérelem a szobát. Azt hiszem, Te eltúlzod a nizzai
                            esetet, de szót fogadok, és kívánságodra még Őelőtte is titkolom, hogy a
                            húgod vagyok. Nedda Harloff néven élek Párizsban, és Vanek úr nem sejti,
                            hogy valaha halottam a Gorcsev nevet. Nem értem türelmetlenségedet,
                            amiért Vanek úrtól nem kapsz értesítést. Vanek úrnak elhinnéd, hogy jól
                            vagyok, és semmiben sincs hiányom? Nekem is elhiheted! De Te, Iván!
                            Komolyan írjál nyomban, ha nélkülözöl! Tudom, hogy nem rendelkezhetsz
                            most a pénzed felett. Nadjuska tegnap átutalt Londonból pénzt, és
                            mellékelek kétszáz frankot. Vigyázz magadra, és kérlek nagyon, ne rohanj
                            vele minden eszeveszettségbe őrülten, ahogy szoktad. Csak ezért az
                            egyért aggódom. Nagyon sokszor csókollak:</p>
					<p>Nedda”</p>
					<milestone n="4" unit="endSubChapter"/>
					<milestone n="5" unit="startSubChapter"/>
					<p rend="head">5.</p>
					<p>Szegény, szegény Nedda!</p>
					<p>Most már Harloff néven él. Őmiatta! Ő kavarta fel Nizzában a
                            szörnyűséget.</p>
					<p>Megnézte a másik levelet.</p>
					<p>Vanek úr írta!</p>
					<p>Ez az ember kis híján sírba vitte a leveleivel!</p>
					<p>A jó öreg Vanek úr!</p>
					<p>Nizzában talált rá, két éve, amikor még földönfutó volt Vanek úr! De ő
                            éppen gazdag lett, tehát Vanek urat örökre megtartotta.</p>
					<p>A titkára volt, de inkább úgy látszott, mintha ő volna a gazdája
                            Gorcsevnek. Mert megkívánta a feltétlen tiszteletet, és nem tűrt
                            konfidenciát.</p>
					<p>És Gorcsev, ki tudja miért - sokan így voltak vele -, megadta ezt a
                            tiszteletet Vanek úrnak, aki gazdájára olykor rápirított, de különben
                            nem végzett semmiféle munkát.</p>
					<p>Ezt azonban méltóságteljesen és fennkölten tette!</p>
					<p>Vanek úr nyárspolgár volt, és úgy érezte, hogy a társadalmat ez kötelezi
                            vele szemben. Lássuk hát, hogy végre is ki ez a Vanek úr?</p>
					<p>Volt a légióban. Véletlenül.</p>
					<p>Kitüntették a becsületrenddel. Nem tehetett róla. Életek, szerelmek és
                            kisebb nemzetek sorsa intéződött úgy, hogy Vanek úrnak végzetesen döntő
                            szerep jutott ezekben az ügyekben.</p>
					<p>Neki azonban sejtelme sem volt erről. Ha elmeséli neki valaki, hát nem
                            hiszi!</p>
					<p>Ő, mint a vaksors járt a polgári erényekbe vetett hitével, kevélyen,
                            buzgón, fidélis vidámsággal és öntelten.</p>
					<p>Hogy kicsoda ez a Gorcsev, akinek több éve titkára, és most házmestere?
                            Azt nem tudja. A rokonairól sem tud. Gyanús ember, az biztos. Korát,
                            nemzetiségét, foglalkozását nem is sejtette. A neve orosz, Párizsban
                            született, viszont az apósával angolul beszél. Ki lát ebben a zavarosban
                            tisztán, kérdi ő.</p>
					<p>Gorcsev, feleségével és gyermekével az apósánál lakott Nizzában. Itt egy
                            különös botrányba keveredett. Valami klubban. A lapok is megírták.
                            Mindenki tudta. Csak Vanek úr nem!</p>
					<p>Ki olvas manapság lapokat? “Mindegyik csak ugyanazt írja” - mondta
                            számtalanszor és hitte is.</p>
					<p>Gorcsevné a gyerekkel és az apjával, váratlanul elutazik Svájcba.</p>
					<p>“Biztosan reumás az öreg” - vélte a titkár.</p>
					<p>A szomszédos ház kertészét jól ismerte. Ez, úgy estefelé azt mondta:</p>
					<p>- Szép alak a maga gazdája.</p>
					<p>- Igen. Jó kiállású fiatalember. Az ő korában én is ilyen voltam.</p>
					<p>Gorcsev végül, egy hét múlva ezt mondja neki:</p>
					<p>- Párizsba megyünk, öregem.</p>
					<p>- Vanek a nevem! - jelzi kevélyen.</p>
					<p>- Igen, igen... Vanek úr!... Persze!</p>
					<p>Volt egy foghíjas, vén oroszlánjuk is. A szomszéd gyerekek átjártak hozzá
                            játszani. A főtt húst is alig bírta puszta ínye. Valami afrikai
                            csődtömegből hozta Gorcsev. Idomítója után nevezték el, és ketrecén
                            megmaradt mindvégig az eredeti tábla:</p>
					<p>Wendriner Aladár</p>
					<p>artista és ragadozó</p>
					<p>Vénebb volt, mint Matuzsálem. Csak azért tartották zárva a ketrecét, mert
                            a szomszéd kölykök halálra ijesztgették, ha körötte ugráltak.</p>
					<p>Párizsban a Bl. St. Honorén, egy ódon barokkvilágban búcsúzott Gorcsev
                            Vanek úrtól anélkül, hogy ő maga egy napig is ott maradt volna. A
                            holmiját lerakta itt, egy porlepte, levendulaszagú, régi szobában.</p>
					<p>- Kié a bútor? - kérdezte Vanek úr.</p>
					<p>- Az enyém. Magánál lesznek a kulcsok. Tehát vigyázzon jól.</p>
					<p>- Ha rám bízta a holmiját, hát felelek érte.</p>
					<p>Vanek úr máris elhatározta, hogy megtudja, kié a ház, ismernie kell a
                            tulajdonost.</p>
					<p>Gorcsev Párizsba érkezése napján megírta Svájcba a családjának, hogy
                            jelentkezik legionáriusnak. Azután fütyülve felnézett a párizsi égre,
                            amely voltaképpen szülőege volt. Vanek úrra természetesen nem tartozik
                            az olyasmi, hogy ő belép a légióba. Vanek úr legyen házmester!</p>
					<p>Nagyszerű!</p>
					<p>- Vanek úr! - szólt a titkárjához. - Én ma elutazom
                            oroszlánvadászatra.</p>
					<p>- Minek akkor ez a ház?</p>
					<p>- A falak megfelelőek ahhoz, hogy szép állatbőröket aggassak rájuk. Ön
                            itt marad. Vigyáz a bútorokra, és egy külön szobában lakik. Remélem,
                            amilyen elsőrangú titkár volt, olyan lesz házfelügyelőnek is.</p>
					<p>- Nem fog csalódni bennem!</p>
					<p>- Magam is azt hiszem - felelte szomorú előérzettel Gorcsev.</p>
					<p>De Vanek úr máris lelkesen, új megbízatásának élt:</p>
					<p>- Mit szólna - vetette fel Vanek úr -, ha az egyes lakrészeket kiadnám?
                            Természetesen csakis ötven éven felüli, magányos hölgyekről lehet
                            szó.</p>
					<p>- Nem akarok most üzlettel foglalkozni. Mellesleg azonban csodálom, hogy
                            ilyen kifejezett vonzalommal viseltetik ötven éven felüli, magányos
                            hölgyek iránt.</p>
					<p>- Uram! Én azért ajánlottam ezt, mivel az érettebb korban erkölcsi
                            garanciát látok.</p>
					<p>- Amióta tudom, hogy ön ötvenegy éves, azóta ilyen garanciában nem hiszek
                            - felelte Gorcsev. - Wendriner urat helyezze el a párizsi állatkertbe,
                            és látogasson el néha az öreg oroszlánhoz.</p>
					<p>Búcsúzás közben Vanek úr figyelmeztette Gorcsevet, hogy a pénzt meg kell
                            becsülni. Vasúti ismeretségekkel szemben óvatos legyen, és ha meghűl,
                            akkor azonnal ágyba, aszpirint, teát és izzadni, izzadni!</p>
					<p>- Mi történjék - kérdezte Gorcsev, mivel Vanek úr kifelejtette műsorából
                            e jótanácsot -, ha megszomjazom egy állomáson, és lemennék a restibe
                            sört inni?</p>
					<p>- Óva intem! - kiáltotta rémülten. - Ne szálljon le soha útközben a
                            vonatról! De ha mégis megtenné, akkor előbb számolja össze valamennyi
                            bőröndjét, különben a végállomáson észreveszi, hogy hiányzik
                            valamije.</p>
					<p>- Van még valami hasznos jótanácsa?</p>
					<p>- A legfontosabb: pénzt ne kérjen, és ne adjon!</p>
					<p>- Köszönöm - felelte Gorcsev. - Hát minden jót!</p>
					<p>És ment...</p>
					<p>Vanek úr riadtan topogott, egy helyben forgolódva, majd utána szólt:</p>
					<p>- Halló! Nem adott pénzt!</p>
					<p>- “Pénzt nem kérek, és nem adok!” Az ön szava szentírás előttem!</p>
					<p>És ment...</p>
					<p>- Uram! - kiáltotta ijedten. - Jól tudja, hogy kivétel erősíti a
                            szabályt!</p>
					<p>Gorcsev látszólag csalódottan visszajött, vállat vont, és átadott egy
                            csomó pénzt, meg egy évre előre, havi lejárattal kitöltött
                            csekkeket.</p>
					<p>- Elismerem, hogy igaza van, de így lehetséges, hogy szabályerősítés
                            céljából vasúti ismeretséget kötök, vagy kidugom a kezemet, amikor
                            izzadnom kellene...</p>
					<p>Így búcsúztak el. És Gorcsev beállt a légióba.</p>
					<p>Hogy s mint történt ez, mi volt a régi ügye Nizzában, hogy került éppen
                            az istenverte La Grenelle erődbe, senki sem tudta, de nem is törődtek
                            vele.</p>
					<p>Most itt áll egy lámpa mellett az udvaron, kezében a levéllel és a
                            kétszáz frankkal, elgondolkozva.</p>
					<p>Hirtelen zajt hall az udvar felől... Hát ez mi?</p>
					<p>Egy szaharián ugrik le a tevéről. Gyorsküldönc!</p>
					<p>- Kimondták a Tuareg-földre a vesztegzárat! - kiáltja az őrmester felé.
                            Úgy látszik, hogy nyomban viszi tovább a hírt, mert nem engedi a tevét
                            elvezetni. - Kolera van! Minden erőd hat embert kiküld járőrbe a rend
                            fenntartására. Menetfelszerelésükön felül öt napi ivóvizet és élelmet
                            kap mindegyik.</p>
					<p>A szaharián nyomban elvágtatott. Nagy izgalom...</p>
					<p>Pipettin őrmester később azt mondja az őrvezetőnek, hogy ez a Donald
                            sokat járatja a száját a kantinban.</p>
					<p>Félóra múlva sorakozót fújnak. Robin káplár tűnődve járkál a katonák
                            előtt...</p>
					<p>Mint aki csak úgy találomra válogat.</p>
					<p>- Hat ember Tuareg-földre indul, és ott marad további parancsig, mert
                            járvány van... hát majd ez a Gorcsev is, meg a Sába és... No, mondjuk a
                            Manuel is, azután hogy ne lógassák a fejüket útközben, velük megy
                            negyediknek Donald legionárius is, aki vidám beszélgető. Kettőt még
                            mindjárt találunk. Öt napi élelemmel és ivóvízzel, menetkészen, egy órán
                            belül jelentkeznek az őrmesternél... Oszolj!</p>
					<p>...Mindenki némán megy a dolgára. Donald nyugodtan mormolja:</p>
					<p>- Most már olyan mérgesek, hogy az öreg tányért is a földhöz
                            vágják...</p>
					<milestone n="5" unit="endSubChapter"/>
					<milestone n="6" unit="startSubChapter"/>
					<p rend="head">6.</p>
					<p>Sötét este van. Egykedvűen indul útnak a hat katona.</p>
					<p>- Szökünk? - súgja Gorcsev.</p>
					<p>- Szökjetek - súgta Sába. - Én majd jelentkezem egyedül a paranccsal.</p>
					<p>- Akkor mi is maradunk - feleli Gorcsev. A másik kettő nem szól. Így
                            mennek apró zörrenések ritmusára, egyenesen a kavicsos, rögtönzött
                            műúton.</p>
					<p>...Mire felkel a hold, addigra a sivatagba ér ez az emlékezetes őrjárat,
                            amellyel e hat ember eltávozott La Grenelle erődjéből.</p>
					<p>Örökre.</p>
					<p>A járőr vezetésével az őrmester Gorcsevet bízta meg. Kapott egy részletes
                            Szahara-térképet, amelyen a legközelebbi oázis a La Grenelle erődtől egy
                            napi járásnyira volt feltüntetve.</p>
					<p>Afrika térképei a Szaharát illetően nem éppen megbízhatóak. Olykor
                            valamelyik oázist elviszi az ördög. Felhőkarcolónyi porral belepi a
                            homokvihar, de azért akadnak elegen, akik menetelnek az oázis jeltelen
                            sírja felé, olyanok, akik szentírásnak veszik a térképet. És bizonyos
                            azonosság a sivatagi térkép és a szentírás között csakugyan
                            előfordulhat. Az oázisnak jelzett ponton, a régóta áhított hely vár
                            rájuk, ahonnan nem kell már tovább vonszolniuk magukat, ha hinni lehet a
                            szentírás térképének, és odaát a túlvilágon, békében megpihenhet
                            mindenki.</p>
					<p>- Azt ajánlom - szólt Gorcsev -, hogy élményeinkről készítsünk
                            feljegyzéseket, és ha tíz év múlva kigyalogoltunk a Szaharából, a mű
                            révén milliomosok leszünk.</p>
					<p>- Az én barátaim között - monda Sába - író is akad. Ezért nem is olyan
                            üres tréfa, amit mondasz. Így végre egy igazi, élethű leírás is
                            megjelenne a légióról.</p>
					<p>- Ne hidd, öregem! Az emberek azt akarják olvasni, amit szívesen
                            elképzelnek, és nem szeretik, ha a valóság ellentmond ennek. A te
                            barátaid Párizsban, Londonban vagy egyebütt csak azt írhatják, hogy a
                            Szahara tele van fel s alá szaladgáló porfátylakkal, és eme örökmozgó
                            porfátylak alatt halad a menetoszlop, melyből időnként kipotyog néhány
                            közlegény, akiket fekve hagynak a sivatagban, úgy hogy mire a
                            menetoszlop a legközelebbi oázisba ér, már egyetlenegy emberből sem
                            áll.</p>
					<p>- Marhaság - vélte Sába.</p>
					<p>- Nagyon jó megállapítás - szólt az ősz Donald. - Az emberek
                            olvasmányaikban... legszívesebben saját eszüket csodálják...</p>
					<p>Az ördögbe! Manuel felbukott.</p>
					<p>Már régen vérszínű foltokban kavargott előtte minden, mert szemét
                            kikezdte a sivatagi vakság.</p>
					<p>- No, ezt sem a jó sorsa hozta ide - dünnyögte Donald. Elosztották a
                            felszerelését, így képes volt arra, hogy tovább vánszorogjon.</p>
					<p>- Eh, bien! Miért cipeltek? Nem jutok el én Európába, de nem is akarok...
                            Ti fiatalok vagytok, hát menjetek... Minek tovább élni?... Szegény
                            Bradieux is itt maradt... - Nem sírt, nem gyászolt, nem jajveszékelt, és
                            mégis megérződött a lényén, mélységesen megtörte Bradieux halála.</p>
					<p>A térkép nem hazudott. Este elérték az oázist. Eléggé lakott helynek
                            látszott, sok pálmával, duárokkal.</p>
					<p>- Uram - mondta a törzselöljáró, aki nyomban odament -, kaptok mindent,
                            hálóhelyet, élelmet, de beszélnetek kell a csendőrrel.</p>
					<p>Semmi baj. Járőrök. Csak akkor lennének szökevények, ha letérnek az
                            előírt útvonalról. Jött a csendőr, tisztelegve adta vissza az őrjárat
                            papírjait.</p>
					<p>- Zirzin felé ne induljanak - mondta -, az utat arrafelé, egy szakasz
                            szpáhi elzárja. Északnak menjenek, Tuareg-földre, és csak forralt vizet
                            igyanak útközben, és ha valakit látnak a Tuareg‑föld irányából jönni,
                            jelentsék a csendőrnek.</p>
					<p>- Ha egy napnál tovább tart az előadása, hozasson ki padokat - mondta
                            Gorcsev -, mert fárasztó állva hallgatni. Tudja, hogy úgyse hiszünk az
                            ilyen forralt ivóvízi babonában, és nem fogunk, mint a bolondok,
                            csendőrt keresni a Szaharában, ha szembe jön valaki Tuareg felől.</p>
					<p>Azután egy vályogkunyhóba kísérte őket a törzselöljáró. Manuel kissé
                            erőre kapott, evett is valamit. Nyomott hangulatban ültek ott, ez
                            tagadhatatlan. Csak Donald morgott valami komor, angol dalt. Sába amúgy
                            is hallgatag természetű volt. De itt van Gorcsev! Váratlanul nagyot üt a
                            combjára.</p>
					<p>- A mindenségit! Hát én bebizonyítom, hogy lesz itt hangulat. - Hirtelen
                            mozdulattal benyúlt a zsebébe, és elővett két zárt borítékot. -
                            Mindenki, aki jót röhög, kaphat egy levelet hazulról. ‑ Ez
                            felvillanyozta Sábát és az öreg Manuelt is! Levél otthonról! A Szahara
                            közepén!</p>
					<p>- Külön elrejtettem rossz hangulat ellen!</p>
					<p>Manuel kezében rezgett a papír, és fél bajusza időnként megrándult.</p>
					<p>- Szegény... szegény asszony... - súgta töredező hangon.</p>
					<p>- Kiről beszélsz?</p>
					<p>- Bradieux édesanyja írt... - mormolta a spanyol. - Nem tudja még, hogy a
                            fiú meghalt.</p>
					<p>- Ismered az édesanyját? - kérdezte Sába.</p>
					<p>- A feleségem...</p>
					<p>- Szóval Bradieux a mostohafiad volt?</p>
					<p>A spanyol szomorúan rázta a fejét és könnyek hullottak a szeméből.</p>
					<p>- A fiam volt... Az édes... egyetlen fiam volt...</p>
					<p>Szótlanul ültek ott abban a gömbölyű kis duárban, amit az arab kiürített
                            számukra. Ő a kunyhó előtt hált. Féltett lakótársait a szomszédos
                            mimózasövényhez kötötte. Az egyik lakótárs kecske volt, a másik
                            teve.</p>
					<p>Bizony ez nagy szó. A fia volt és ott... szinte előtte... Manuel lehunyt
                            szemmel a falnak támaszkodott. Lefeküdni itt senkinek sem
                            ajánlatos...</p>
					<p>- Meséld el pajtás, hogy mi sors hozott a légióba? - kérdezte
                            Gorcsev.</p>
					<p>A spanyol halántékán finom kék erek lüktettek.</p>
					<p>- Per dios magam sem tudom - suttogta -, artista voltam, később
                            vendéglős, és tönkrementem... Ez minden.</p>
					<p>Elhallgatott. Látszott, hogy nem szívesen beszél erről.</p>
					<p>- Én - kezdte Gorcsev - szerencsétlen orosz emigráns családból származom.
                            Apám, a könnyelmű atya, ügyvéd és háztulajdonos volt, Pétervárott. A
                            gondos orosz atya még idejében a gárdatiszti pályát választotta, vagy
                            legalábbis részt vett Raszputyin megölésében, hogy később, az
                            emigrációban ne kelljen szégyenkeznie, amikor egyszerű párizsi
                            rikkancsokkal, Juszipaszov és hasonló csodálatos nevű grófokkal
                            érintkeznek a szakmában. Az ő gyermekei meg lesütött szemmel járják az
                            elemi iskola osztályait, ahol a gárdáról és a Téli Palotáról regélő atya
                            meséire kíváncsiak az iskolatársaik. De, mert unokanővérem könyvei
                            között csak a Tadzs Mahal nevű hindu sírbolt leírását találtam
                            megfelelőnek, hát ezt tanulgattam, hogy osztálytársaimnak elmeséljem
                            Carszkoje Szelo helyett. Többen ezek közül talán ma is csodálkoznak a
                            Téli Palota szalonjában nyugvó, bebalzsamozott úrinő esetén. Később sok
                            csapás ért bennünket. Húgom Londonba került rokonokhoz, én matróznak
                            mentem, végül vagyonom és pozícióm Lett, sőt házfelügyelőm...</p>
					<p>Sábának egy művészbarátja írt Párizsból, hogy ott van valami a levegőben,
                            ne lógassa az orrát Afrikában!</p>
					<p>Gorcsev, aki még nem bontotta fel Vanek úr levelét, most végre elővette
                            ezt a világ legnagyobb misztériumát, amelynek megoldása logikailag és
                            számtanilag egyaránt lehetetlen.</p>
					<p>Vanek úr szinte egyidőben, illetve alig valamivel későbben többféle
                            fontos üggyel kapcsolatban (apró szögek, a padlás deszkái, átkódorgó,
                            szomszédos macskák stb.) közölte, hogy a házban valamennyi szobát
                            lezárta, kivéve az ő lakószobáját.</p>
					<p>Ebbe bele lehet őrülni. Egyrészt Vanek úr sohasem hazudik. Másrészt a
                            húga átveszi az ő Bl. St. Honoré 27. alá címzett leveleit. Mit lehet itt
                            tenni?</p>
					<p>Nem írhatja meg, hogy Nedda Harloffot ismeri, viszont mégis szeretné
                            Vanek úrtól tudni, hogy a húga ott lakik-e. Hogy érdeklődhetne egy
                            mérvadó, elfogulatlan személytől felőle?</p>
					<p>Erre nézve, bútorai és holmijai iránt aggódva, igyekszik körmönfont módon
                            rájönni, hogy húga valóban ott lakik-e a Bl. St. Honorén.</p>
					<p>Legutóbb ezt írta Vanek úrnak:</p>
					<p>“Mb. soraimmal érdeklődve van szerencsém szíves figyelmét felhívni, hogy
                            t. feleletei, sajnálatos módon, a köntörfalról elnevezett, kevéssé
                            szabatos mondatokat tartalmazzák, cca. elég sűrűn. Szolgálataitól
                            egyébként elkápráztatva írok, mivel valamennyi kérésemnek eleget tett.
                            Csak nem írta le elég pontosan, hogyan él ön a szobájában. Egyebekben a
                            küldeményt megkaptam, és köszönöm. A nyolc év előtti vasúti menetrend
                            elég izgalmas olvasmány, de a távolsági telefon előfizetőinek betűrendes
                            névsora kissé egyhangú. Viszont örömmel vettem a »Hegyek alján« című
                            dalmű zongorakivonatát.</p>
					<p>Kívánságára, étkezés előtt, asztalkendőmmel megtörlöm az evőeszközöket,
                            hogy a dörzspapír szennyező nyomait eltávolítsam. Szíves érdeklődésére
                            nb. tudomására hozom, hogy háromheti működés után szaldómon két lelőtt
                            oroszlán fungál, az alábbi részletezés szerint:</p>
					<p>1 db nőstény</p>
					<p> 2 méter</p>
					<p>1 db hím (vagy udvarló) </p>
					<p>2,5 méter</p>
					<p> Összesen:</p>
					<p>4,5 méter</p>
					<p>A hotelokat, tanácsa szerint kerülöm, amint látja, egy kaszárnyában,
                            barátomnál, az alezredesnél lakom, Afrika fővárosában, La Grenelle
                            festői kikötőjében.</p>
					<p>Ismételten bátor vagyok felkérni, hogy postafordultával, a legapróbb
                            részletekig menő felvilágosítást adjon:</p>
					<p>1. Lakik-e teremtett lélek a házban Vanek úron kívül?</p>
					<p>2. Írja le pontosan mindazt, amit reggeltől estig tesz, és mindent, ami a
                            házban történik.</p>
					<p>3. Továbbá levelem vételének elismerését kérem, azon reményben, hogy
                            érdeklődésére a jövőben is számíthatok.</p>
					<p>4. Zárom soraimat és vagyok</p>
					<p>kiváló tisztelettel</p>
					<p> Gorcsev Iván”</p>
					<p>A válasz pontos és kimerítő. Vanek úr Gorcsev kérésére felsorolta a nap
                            eseményeit. Elsősorban közölte, hogy reggel, de legkésőbben amikor
                            felébred, teát és pirítóst eszik. Ámbár az is megtörtént már, hogy
                            gyűszűnyi konyakot reggelizett (hacsak egy csöppel is többet inna, már
                            naphosszat álmos lenne). Megírta azt is, hogy négykor ebédel, és
                            megemlítette, hogy a lépcsőházból eltűnt egy lábtörlő. Praktikus lenne
                            ezeket odaláncolni. A volt házmester elvitt a szuterénból néhány
                            szerszámot, azt állítja, hogy az övé. Ami azt a kifejezett kérdését
                            illeti, hogy nincsen-e más lakó a házban, csak azt feleli, hogy nem
                            adott okot eddigi szolgálataival bizalmatlankodásra. A kérdésre tehát,
                            hogy megszegte-e Gorcsev parancsát, és van-e rajta kívül lakó a házban,
                            kereken és egyszerűen azt válaszolja, hogy:</p>
					<p>Van! Igenis van!</p>
					<p>És ezen nincs mit mosolyogni. Ő most nem írja meg a lakó nevét, aki a
                            mosókonyha lakója, igen szerény körülmények között tengődik ott, s az
                            alperes szívéhez rendkívül közel áll. De majd csak akkor írja meg a
                            nevét, ha Gorcsev úr kellőképpen elgallopírozza magát válaszában, mert
                            azt hiszi, hogy ez a lakó Vanek úr jellemén szárad. Addig ő hallgat a
                            nagyobb hatás kedvéért. Csütörtökön délelőtt itt volt a kéményseprő.
                            Mondta, hogy ne használják az etázsfűtést, ugyanis a kivezetőcső
                            könyökénél hiányzik egy rész. Érdekes, hogy neki is, az iskolában minden
                            kabát kiszakadt a könyökénél. A mai postával feladta a kért könyveket,
                            és úgy érzi, hogy jól kiválogatta azokat, amelyek egy oroszlánvadászt
                            érdekelhetnek:</p>
					<p>Maculay: A keresztes hadjáratok és Oroszlánszívű Richárd. Tanine: Az ifjú
                            Dickens oroszlánkörmei. Oszendovszkij: Kié a világ nyersanyagának
                            oroszlánrésze? Kuprin: Cári tisztek, orosz lányok (Színmű).
                            Asztronómiai Évkönyvek: Földünk a Vízöntő és az Oroszlán jegyében.
                            (Külön értekezés a Fiastyúkról).</p>
					<p>Nem hiszem, hogy Ön baromfira is vadászik, de kár lett volna ezért
                            megcsonkítani a szép könyvet.</p>
					<p>Sajnos pénz dolgában kissé szűken van, azért így végzi levelét:</p>
					<p>Mielőbbi válaszát, különösen kínos pénzügyeim rendezésére nézve, roppant
                            sürgősen várom, mert elzálogosítottam már a pecsétgyűrűmet. Amennyiben
                            pénzt küld, úgy nem kell nélkülöznöm e kedvelt ékszeremet, mert
                            kiváltom,</p>
					<p>tisztelettel</p>
					<p> Vanek B. Eduard</p>
					<p> házfelügyelő és magántitkár</p>
					<p>Hát ez már több a soknál!</p>
					<p>Most már kezdi érteni... Szegény lány beköltözött a mosókonyhába.</p>
					<p>Megöli Vaneket, hogy ezt a lányt hagyja ott lakni.</p>
					<p>Csak írhatna neki már! De ki tudja, mikor lehet?!</p>
					<p>Az öreg Donald, aki már régen nem várt és nem írt levelet, elnézte
                            Gorcsevet, amint térdére csapott az összegyűrt levéllel.</p>
					<p>- Nem érdemes dühösködni! - mondja. - Ilyen a nő!</p>
					<p>- Majd beverem a pipát a szádba! Itt nem olyanfajta nőről van szó,
                            amilyent te hiszel - üvölti Gorcsev.</p>
					<p>- Hát te, Királynő? Úgy szokás, hogy akik együtt mennek meghalni,
                            tudjanak valamit egymásról. Rólam mindenki tudja, hogy tíz év előtt
                            odasóztam valakinek egy vendéglőben, és azt hittem, hogy itt jobb lesz -
                            mondta a vén pipás. - Ha már elkezdtük az imént, mondjuk tovább!</p>
					<p>- Mellettem mindenkit felfedeznek - dünnyögte Sába. - A menyasszonyomat
                            is felfedezték. Nagy sztár lett, én meg... de hagyjuk... Azt hittem, itt
                            sem lesz rosszabb nélküle. - Látszott rajta, hogy többet nem bír
                            mondani.</p>
					<p>A vén arab dúdolt kint, és egy madár is belerikoltozott néha... Az oázis
                            valószínűtlenül fehér izzása mentén dermedt pálmák között feszült az
                            éjszakai sötét.</p>
					<p>- Én - mondta Gorcsev, megtörve a csendet, mintha a falon szaladgáló
                            százlábúakra terelődne a figyelme, holott valami különös, belső
                            feszültség miatt lett ilyen -, énbelőlem kiütött... az ősi vér...</p>
					<p>Elhallgatott. Mutatóujjával megpöckölte a vacsoráról maradt kuszkusz
                            morzsáit. Néhány kabóca szólalt meg váratlanul, mintha eddig némán
                            figyeltek volna, de most már ők is belefognak éjszakai dalukba.</p>
					<p>- Mint hamiskártyás végeztem elég biztató pályafutásomat. Egy hármas
                            pókerjátszma után, a detektívek lefoglalták a kártyacsomagot. Én mesés
                            összeget nyertem előzőleg. Nem bizonyult rám, de kaszinókban a suttogás
                            is elég. Hamiskártyás vagyok. Az apám is az volt és... főbe lőtte
                            magát... Mi az?</p>
					<p>Mindhárman felugrottak.</p>
					<p>A hatalmas Donald, aki talán idősebb volt Manuelnél, könnyedén felkapta a
                            spanyolt, és kivitte a karjaiban.</p>
					<p>- Ez meg fog halni - mondta csendesen Gorcsev. - Talán, még nem végzetes
                            az állapota, ha megmentjük... Észak felé, Mars el Kebirnél esetleg
                            átjuthatunk spanyol területre.</p>
					<p>- Nem szököm - mondta Sába komoran.</p>
					<p>- És azt gondolod, hogy én elszököm onnan, ahol te tovább szolgálsz?</p>
					<p>- Nem szököm.</p>
					<p>Csend volt. Azután lánczörgés hallatszott, mintha rabok volnának a
                            közelben. Pedig csak a nyugtalankodó teve szerszáma okozta a zajt.</p>
					<p>- Tán két hétig bírja még - jött vissza az ősz, óriás pipás. - Letettem
                            egy pálma mellé. Én elszöknék vele, de egyedül nem bírom vinni az
                            öreget.</p>
					<p>- Barátai meg nincsenek - mondta gúnyosan Gorcsev.</p>
					<p>- De a kutyamindenségedet! - ordította Sába, ahogy életében tán háromszor
                            tette, és olyan néma csend támadt ettől a dörgő hangtól, hogy hiéna,
                            kabóca, kakadu percekre elnémultak odakint a sivatagban. - Engem te ne
                            ugrass! A Lisztes vesse ki “fej vagy írással”!</p>
					<p>Lisztesnek, sűrű hátrafésült, ősz haja miatt, a veterán Donaldot
                            hívták.</p>
					<p>- Fej - mondta Gorcsev.</p>
					<p>Donald feldobta a pénzt. Ahogy leesett, Gorcsev villámgyorsan föléje
                            hajolt, aztán odamutatta Sábának. Hogy nem fordult-e meg közben az
                            ötsous, az a Szahara örök titka marad.</p>
					<p>- Na! Látod, hogy fej!</p>
					<p>Sába elgondolkozott. Végre is ártatlanul halálba üldözik, és ez a Gorcsev
                            sem olyan legény, akinél ő különb. Itt arról van szó, hogy az öreg
                            Manuelt megölik miattuk, hát az is kötelesség, hogy elvigyék.</p>
					<p>- Jól van hát. Szökjünk! - Ezzel befejeződött a “Fej vagy Írás” és
                            kezdődött egy más játék. “Életre Halálra!”</p>
					<p>Délben már letértek a parancsban előírt útvonalról...</p>
					<p>...És ekkor (a sors bonyolult működésének ellenőrizhető mozzanata volt)
                            sok ember, továbbá félholtak, élők, de általában élhetetlenek,
                            elindultak a Szahara legkülönbözőbb pontjairól azonos cél irányába, és
                            sejtelmük sem volt arról, hogy visszavonhatatlanul, végérvényesen
                            beteljesedett jövendőjük elé masíroznak, amely egy középpontban vár
                            rájuk.</p>
					<p>Egy magányos párizsi házban.</p>
					<p>És sok-sok ijesztő, zavaros, vidám és halálosan veszélyes esemény káosza
                            is útra kelt, egy időben ezen emberekkel...</p>
					<milestone n="6" unit="endSubChapter"/>
				</div>
				<div type="chapter">
					<head>II. FEJEZETSzökevények a Szaharában</head>
					<milestone n="1" unit="startSubChapter"/>
					<p rend="head">1.</p>
					<p>A Szaharából jelentik...</p>
					<p>Mit? Már minden helyőrség megmondta, hogy kiküldött járőrei eltűnnek,
                            viszont megerősített járőr nem mehet felderíteni, mert a létszám nagyobb
                            csökkentése az erőd fennállása óta, minden napiparancs szerint szigorúan
                            tilos.</p>
					<p>No már most, a mozgó, kisebb egységek, amelyek hatékonyak szökevény
                            hordák ellen, általában szahariánokból, szpáhikból vagy fele létszámban
                            tevékkel gyorsított szenegáli vadászokból állnak. Itt is, ott is
                            találkoznak a szökevények nyomával, ezt jelentik. És itt is, ott is
                            bottal üthetik a szökevények nyomát. Ezt nem jelentik...</p>
					<p>Csak a Szaharából jelentik állandóan, erődök és szapőrök és
                            rádióalakulatok...</p>
					<p>Már valamennyi erőd ideges tőlük. És az a nagy, magas Úristen tudná, hogy
                            hol kódorognak a csirkefogók. Látták őket egy hatalmas oázis felé menni.
                            Az oázis valamennyi tagja és elöljárója sírva állította, hogy nyomukat
                            sem látta...</p>
					<p>Nem! Majd bevallják, hogy itt jártak a kolerásak, és erre a hatóság
                            kivágja a pálmákat, elégeti a duárokat, és ki tudja hová hajtja el a
                            lakosságot!</p>
					<p>A Szaharából jelentik csúfolódó egyének: eltűntek, mintha szárnyuk lett
                            volna!</p>
					<p>Holott! Manuelt öszvérkordén szállították. Ezek komótos szökevények.
                            Viszont elsőrangú ötlet Donaldtól: három légionista feltűzött
                            szuronnyal, továbbá két csendőr az voltaképpen egy szabályszerű
                            különítmény az elszököttek ellen. Valakit már “el is fogtak” de nagyon
                            öreg, hát a kordéban hagyták.</p>
					<p>Ez Manuel!</p>
					<p>Manuelnek Gorcsev állandó gondját viseli, mert nagyon szívéhez nőtt az
                            öreg spanyol.</p>
					<p>Így érnek Razvit vasúti csomópont közelébe, és elhatározzák, hogy
                            őrjáratuk e megerősített helyet elkerüli.</p>
					<p>De mi a csoda!</p>
					<p>Ott a leégett csőszlaknál két tűzoltó nagyban méreget valamit. Mit árthat
                            nekik két tűzoltó? Ezeket egy pofonnal elintézi akármelyikük. Majd
                            megtudják tőlük, hogy merre járnak a szpáhik. Az őrjárat feltűzött
                            szuronnyal, hivatalos léptekkel közeledik a tűzoltókhoz. És megállnak
                            ott.</p>
					<p>A tűzoltók teljesen elmélyedve a munkájukban, szinte észre sem veszik a
                            három katonát. A hosszú, sovány azt mondja a kicsi, kövérnek:</p>
					<p>- Trovacsek! Maga mérje le a tűzfészektől haránt irányban...</p>
					<p>Az őrjárat összenéz. Trovacsek siet, buzgón és lihegve, az őrjárat pedig
                            leül egy padra, mert fáradtak. Az egyik rágyújt, és nézik, amint
                            Trovacsek méri a tűzfészket. Tisztában vannak, hogy szökött
                            legionáriusok ezek, akárcsak ők. De nyugodtan ülnek.</p>
					<p>A hosszú, szemüveges most szórakozott oldalpillantást vet feléjük, és
                            nagyot kiált:</p>
					<p>- Trovacsek! A szintezőbádogot nem hozta el?</p>
					<p>Dühös hang hallatszik a ház felől.</p>
					<p>- Én itt úgysem tudok egyedül lemérni mindent! Teli van huzallal ez az
                            istenverte tető!</p>
					<p>Megérkezik a két csendőr. Halkan beszélgetnek az “őrjárattal”. Aztán
                            csomagból ebédelnek. És figyelemmel kísérik a két tűzoltó buzgó
                            munkáját.</p>
					<p>- Hát nézze, Trovacsek! Inkább menjünk vissza a laktanyába! - mondja a
                            sovány, szemüveges. Oldalt pillant, nyel és elindul a mezőkön át,
                            nyomában az alacsony, köpcös Trovacsekkel.</p>
					<p>- Hé! - kiáltja Gorcsev. - Jöjjenek csak vissza!</p>
					<p>A két tűzoltó összenéz. Nagy a túlerő. Visszajönnek.</p>
					<p>- Csak azt akarom mondani, hogy nálunk véletlenül van egy szintezőbádog,
                            ezért kár a laktanyába menni. Sába! Add oda neki a szintezőbádogot.</p>
					<p>- Köszönöm... de nekünk... menni kell...</p>
					<p>- Nézzék, bolondok! - mondja Sába. - Csak magukra néztünk, és már tudtuk,
                            hogy elszökött legionáriusok. Jöjjenek szépen velünk.</p>
					<p>- Hová?</p>
					<p>- Bárcsak tudnánk...</p>
					<p>- Hát ti!.... álmélkodtak. - Szökevények vagytok?</p>
					<p>- Miért pont mi ne? - mondta Klausner, aki közlegény is volt, mészáros
                            is, és jelenleg szökevény csendőrtizedes is egyben.</p>
					<p>A két ember csatlakozásával némi baj volt. Beszélni most nem lehetett
                            velük, mert két marokkal ettek, és a kövér Trovacsek már a lovak
                            oldaltáskájában kutatott utánpótlásért. De a hosszú, akit Jörgensnek
                            hívtak, és Svédországban kántor volt valaha, megsejtette a bajt.</p>
					<p>- Most hogy mentek ti tovább két tűzoltóval? A tűzoltó is olyasmi, mint a
                            katona, de járőrben nem fordul elő... Ne zabálj már, ide hallgass!</p>
					<p>Ez Trovacseknek szólt, aki köhögési rohamot kapott, mert valami a torkán
                            akadt, ahogy tömte magát.</p>
					<p>- Különben is baj - mondta Gorcsev - felszerelés nélkül szökni. Mert
                            azért elfoghatnak, és akkor pontosan egy évvel többet kapsz a
                            szökésért.</p>
					<p>- Például - mondta Schmidt -, a mi felszerelésünk itt van szépen,
                            köpenybe csavarva, a nyereg mögött. A puska meg Manuel szekerén.</p>
					<p>- Engem nem érdekel! - mondta a kis köpcös, aki különben igen öntelt
                            volt, és olyan kacsázó léptekkel járt, mint egy cowboy. - Ide kijöhet az
                            egész gyarmati hadsereg, hogy elfogjon... Egy Trovacsekkel állnak
                            szemben!</p>
					<p>Trovacsek, elbizakodottsága ellenére nagyon népszerű lett, bár Gorcsev
                            revolvert fogott rá, amikor az ő táskájában is keresgélt.</p>
					<p>- Itt be kell osztani az ennivalót! Hé! Mert lelőlek, még akkor is, ha
                            egy Trovacsekről van szó!</p>
					<p>Nem volt más megoldás, mint az, hogy a csendőrök lazán megkötözték
                            Trovacseket és Jörgenst, aki Svédországban valaha kántor volt, úgy
                            vezették őket, mint fogoly legionáriusokat. Később Donald kijelentette
                            Klausnernek, hogy ő is megadja magát, és felszerelését a csendőr
                            kápájára akasztva szintén kényelmesen sétált hátrakötözött kezekkel.
                            Azután Schmidt és Klausner minden tiltakozás ellenére - megadta magát a
                            járőr másik két tagja is: Sába és Gorcsev. Majd bolondok lesznek cipelni
                            ilyen melegben a felszerelést. És az örökké ideges Schmidt
                            megpendítette, hogy mi lenne ha ők is megadnák magukat a foglyoknak...
                            Erről azonban szó sem lehetett.</p>
					<p>Különben kényelmes séta lett volna az egész! Nem is szólva arról, hogy
                            később Jörgens megemlített egy nótát, amit természetesen csak az öreg
                            Donald ismert. Ezek az emberek, hozzászoktak, hogy fegyveresen,
                            menetfelszerelésben kutyagolnak a Szaharában, tehát bármilyen hőség is
                            volt, a pokoli kényelem vidámmá tette őket. Mert bármilyen nehéz is a
                            kápán lógó fegyver, Schmidt és Klausner álmodni sem szoktak olyat, hogy
                            lovon is léptethetnek a sivatagban.</p>
					<p>Elöl ment az óriás, ősz Donald, mintha márványból volna, és harsogta a
                            dalt, amelynek a második szólamát Jörgens énekelte, és amelynek harmadik
                            szólamáról bebeszélte Trovacsek, hogy ő tercel, de ez csak addig
                            tartott, amíg Donald torkon nem ragadta.</p>
					<p>- Könnyű egy megkötözött, védtelen Trovacsekkel! - méltatlankodott a kis
                            köpcös, aki muzikalitására igen büszke volt. Hozott is egy kis kürtöt
                            valahonnan, és nagyon lehangolta az általános tiltakozás, sőt a testi
                            fenyítés kilátásba helyezése arra az esetre, ha a kürtöt használatba
                            venné.</p>
					<p>Lassan elkerülték a vasúti gócpontot, és feltűnt a távolban az oázis.</p>
					<p>- Két óra út - vélte Schmidt. Komótosan haladtak. Egy kisebb oázist ők is
                            elintéznek, ha kell. Mert nyolc ember már sokat számít.</p>
					<p>Ez idő tájt Trovacseken idegrohamszerű szemtelenség vett erőt, mert
                            kijelentette, hogy a szökevények testvérek, egy szív, egy sors,
                            mondotta, tehát felváltva használják a csendőrlovakat.</p>
					<p>Amit Schmidt erre felelt, az részleteiben sem közölhető.</p>
					<p>De Klausner is üvöltött:</p>
					<p>- Nem elég, hogy térddel köll már a lovakat noszogatni a sok holmi
                            miatt?! Talán dobd ki az öreg Manuelt a kocsiból, és feküdj oda!</p>
					<p>- Azért még nem kell kidobni őt, úgy hiszem elférünk - vélte Trovacsek -,
                            fogadjunk!</p>
					<p>Senki sem fogadott vele, mindössze felajánlották, hogy a melegre való
                            tekintettel elveszik tőle a szintezőbádogot. Az ilyen szerszámot nehéz
                            cipelni. Trovacsek valamit dörmögött a szökött légionisták keserű
                            sorsáról, amit egy Trovacsek megadással visel.</p>
					<p>- Miért szöktetetek meg? - kérdezi Gorcsev Trovacseket. - Nem olyan fiúk
                            vagytok, akiknél egypár rongyos év számít.</p>
					<p>- Egy Trovacsek nem azért áll be a légióba, hogy aztán elszökjön, mert
                            nem állja a sarat, vagyis a port. De hát “megjelölt emberek” voltunk. Az
                            őrmester miatt - mondta a köpcös ‑, akit többen is figyelmeztettünk,
                            hogy ne portyázzék velünk a szakadékban, utóvéd nélkül. Ha szembe
                            támadnak, akkor mögöttünk egy géppuskával egérfogóba csalhatnak, mert
                            szűk a bemenet. De ő csak azt mondja, ne pofázzunk, húsz éve szolgál itt
                            a Szaharában.</p>
					<p>- No, hát aztán úgy lett... - folytatta Jörgens.</p>
					<p>- És ha egyszer úgy lett, hogy százan fűbe haraptak, ami nincs is a
                            Szaharában, akkor egy Trovacsek azt megmondja, ha bizottság kérdezi.</p>
					<p>- Sajnos, nem vagyok egy Trovacsek - mondta búsan a svéd kántor -, de én
                            is csak kimondtam az igazat az őrmesterről. No, aztán elment a
                            bizottság, és Trovacsek meg én megtanultuk, hogy jobb, ha az ember nem
                            pofázik.</p>
					<p>- Ha újra kérdezik, hát újra mondom! - üvöltött rá a Trovacsek.</p>
					<p>- Én is újra mondom - üvöltötte Jörgens -, de mégis jobb, ha az ember
                            menti a bőrét. Amíg a kapitány meg a hadnagy vissza nem jönnek
                            szabadságukról, a hatalmi tébolytól megveszett őrmester mellett senkinek
                            sem biztos ott az élete.</p>
					<p>- Én katonának szerződtem - ordítozott Trovacsek -, és nem
                            sötétzárkásnak, akit csak a teveistálló tisztítására bocsátanak
                            szabadon!</p>
					<p>- Mit jár a szád? - kiáltotta Schmidt. - Itt rajtad kívül egyikünk sem
                            egy Trovacsek, és mindenki “megjelölt ember”. Azért szökünk, mert nem
                            bírtuk a huszonnégy órás szolgálatokat, az őrségeket és az
                            istállópucolásokat... És mindegyikünk úgy vallott, hogy az a Szahara
                            altiszti hagyományait sértette.</p>
					<p>- Gyerekek! - mondta Gorcsev. - Van egy ötletem! Csináljunk mi magunk egy
                            kis haditörvényszéket. Igenis, mindenki, aki közénk áll, mondja el,
                            hogy miért jött, mit tettek vele előzőleg a légióban, hogy ezt majd fel
                            tudjuk mutatni, ha elfognak bennünket. Szerintem Afrikában olyan a
                            helyzet, hogy még egy Trovacseket is elfoghatnak.</p>
					<p>- Kötve hiszem! - és úgy is volt, mert éppen megkötözve állt ott.</p>
					<p>Gorcsev nagyképűen elővett egy hatalmas, vastag könyvet. A raktár részére
                            szólt.</p>
					<p>- Ebben akarta megírni Sába az élményeit - mondta, mert Sába messze volt
                            és összekötözve ‑, de egye fene, írja az élményeit a vörös zsoldkönyvbe.
                            Én ide beírom, hogy mi történt velünk, mielőtt idejöttünk, és azt is,
                            hogy mi történt mindenkivel...</p>
					<p>- Még egy Trovacsekkel is - dünnyögte Donald. - Gorcsev ötletét jónak
                            tartom.</p>
					<p>Minden egyes esetről jegyzőkönyvet vettek fel a fekete, vastag raktári
                            könyvbe, és ezt Gorcsev eltette. Sába viszont külön írta a jegyzeteit, a
                            piros kincstári zsoldelszámolási füzetbe. Manuel állapota a lombokkal
                            védett taligán örvendetesen javult.</p>
					<p>Délután elérték a Sangha oázist. Az oázis sajnos kissé mozgalmasnak
                            bizonyult.</p>
					<p>Ugyanis nagygyakorlatok folytak. A gyarmati hadsereg manővereibe ilyenkor
                            belevonják a franciabarát portyázó arabokat. Európai legénység nem
                            utánozhatja a bennszülöttek harcmodorát, hát igénybe veszik a
                            partizánokat. Ezeket minden jó francia utálja, mivel saját fajtájuk
                            ellen hadakoznak, és sarcolják, rabolják őket. De hát kellenek a
                            gyarmati helyőrség létszámához.</p>
					<p>Éppen egy ilyen szabadcsapat vonult át előttük, a különben csendes
                            oázison. A főcsapat néhány embere részegen hever a postán, mert éppen e
                            helyütt kerekedett kedvük egy kis dorbézolásra.</p>
					<p>Egy zöld turbános marabu, “doktor, szent ember és varázsló”, akinek
                            konjunktúrát jelent a hadgyakorlat forgalma, az oázis közepén imákat
                            mormol, trachomásokat gyógyít, orvosságokat árul, és nem hiányzik
                            kosarából az eleven cégér sem, egy kígyó.</p>
					<p>Amint megpillantja a legionáriusokat a csendőrök nyergéhez pányvázva,
                            rájuk mutat, és eltorzult arccal rikácsol:</p>
					<p>- Szökevény rumi kutyák! Már ég a gyehenna, a Sátán vár rátok!</p>
					<p>Gorcsev mintegy társalogva odaveti, hogy ne járassa a száját, és egy
                            tepsi forró kuszkuszt oly ügyesen pöccint meg cipőorral, hogy az
                            egyenesen a varázsló képébe repül.</p>
					<p>A marabu ordít, és a zöld turbán beszennyezése miatt felháborodott törzs
                            kis híján agyonveri a foglyokat. Ám a próféta inzultált fia, sírva és
                            üvöltve visszatartja őket.</p>
					<p>No és a két csendőr ágaskodó lova.</p>
					<p>- Állj! Ezek a kutyák egy zöld turbános igazhívőt bántottak! Vakon
                            bolyonganak majd a sivatagban, rüh lepi a bőrüket, és legyen átkozott
                            minden igazhívő, aki jobban akarja sújtani őket Allahnál!</p>
					<p>A nép erre elkotródott. A csendőrök körülnéztek élelemért, és túszokat
                            vittek magukkal.</p>
					<p>A marabu vad átkokat hintett feléjük.</p>
					<p>Gorcsev türelemmel végighallgatta, azután így szólt hozzá:</p>
					<p>- Hogy hívják?</p>
					<p>- Ibn Abu ben Latif Igamar el Mandur Gosrah Natif Gurin Hagomar...</p>
					<p>Gorcsev Sábára nézett, és vállat vont:</p>
					<p>- Képzelem, amikor ennek a szökött legionáriusnak azt mondták a
                            gyakorlótéren, hogy Abu ben Latif Mandur Hagomar... jobbra át! Abban a
                            gazember Borodinban sohasem lett volna ennyi udvariasság egy katonával
                            szemben.</p>
					<p>- Allah bolondsággal vert meg - kiáltott a zöld turbános marabu -, hogy
                            ostoba szókkal...</p>
					<p>- Ezeket most már hagyja - intette le idegesen Gorcsev. - Egy marabut
                            könnyen meglincselnek, ha két bemélyedés látszik az orra tövén, a
                            szemüveg nyomán, és aki a zöld turbánt hordja, az a próféta törvényei
                            szerint disznóhúst és alkoholt sohasem élvezhet, ön pedig egészbe véve
                            egy disznó, mert az oázis légkörét teljesen elrontja rumszagú
                            leheletével. Csodálom, hogy nem veszik észre a bennszülöttek. Hogy
                            hívják?</p>
					<p>A Marabu bágyadtan mondta:</p>
					<p>- Ibn Abu ben...</p>
					<p>- Csak nem akarja újra felmondani a verset! - kiáltotta Sába és
                            Gorcsev.</p>
					<p>- Figyelmeztetem - mondta Donald erélyesen -, magát ne hívják úgy, hogy
                            nekünk a bemutatkozás miatt itt kelljen bevárni az esős évszakot.</p>
					<p>- Pullover vagyok - vallotta megtörten a marabu. - Pullover Márk,
                            feltaláló. Azt hittem, hogy jól alakítom a mohamedán főmufti szerepét.
                            Még kígyóm is van. Egy marabu hatalmát érzem, ha illetéktelenül is! Nem
                            félek a viperától!</p>
					<p>- Akkor miért egy ilyen vacak vízisiklót cipel magával - kérdezte Gorcsev
                            -, amitől sárfürdő öregasszonyok sem félnek már?</p>
					<p>Azt különben egész jól tette, hogy nem hagyott meglincselni
                            bennünket.</p>
					<p>A kígyó valóban nem tartozott a mérges fajtához.</p>
					<p>- Vigye azt a dögöt, ha egy Trovacsek mellett áll.</p>
					<p>Nem folytathatta, mivel megjelent két csendőr és velük együtt sok arab.
                            Igazi csendőrök!... Kezd kínos lenni az ügy.</p>
					<p>- No, gazemberek - mondja az egyik -, velünk jöttök a legközelebbi
                            hadtápig.</p>
					<p>- Nekünk már van kísérőnk - felelte a Királynő.</p>
					<p>- Ne jártasd a szád! - és belerúgott. - Tán te dirigálsz itt? Észak felé
                            a mi körzetünk következik, tehát átvettünk benneteket. Lóduljatok!</p>
					<p>- Hiába! Úgy látszik a szerencse konokul ellenünk van.</p>
					<p>Az új csendőrök vitték a három foglyot, Manuelt a targoncán hagyták.</p>
					<p>A foglyok újra a porban kutyagoltak, megkötözve, és csak a távoli
                            homokdombok kecsegtettek némi árnyékkal.</p>
					<p>Vagy másfél óra múltán elérték a hullámos kanyart, és a csendőrök úgy
                            kerültek mögéjük velük, hogy derékszögben folytassák az utat, e magas
                            dombok árnyékában.</p>
					<p>Ekkor csoda történt.</p>
					<p>Mikor az oázis elnyelte a fordulót, az egyik csendőr odajött hozzájuk, és
                            elvágta a köteleiket:</p>
					<p>- Gyújtsatok rá - mondta vigyorogva -, én Ditrich vagyok és ez itt a
                            barátom, egy Marion nevű olasz.</p>
					<p>Most ők hápogtak meglepetten.</p>
					<p>Hihetetlen! Ez a két csendőr is szökevény!</p>
					<p>- Ilyen még nem volt! - mondta az olasz vidáman. - Hemzseg mindenütt a
                            szökött legionárius. Lassanként többen lesznek, mint az
                            állománybeliek.</p>
					<p>- Az a zöld turbános egy jópofa - mondta Donald.</p>
					<p>Mint az északra húzó vándormadarak, rajokban menekültek a katonák.</p>
					<p>- Pullover próféta hozzátok tartozik? - kérdi Trovacsek.</p>
					<p>- De mennyire. Nagyszerű fiú. Itt fogjuk bevárni - felelte Marion.</p>
					<p>- Miféle feltaláló az?</p>
					<p>- Pontosan mi sem tudjuk, Kétségtelen, hogy feltaláló. Minden helyzetben
                            feltalálja magát.</p>
					<p>- Merre maradt a mi két kísérőnk? - kérdezte Sába. - Rongárból jöttünk,
                            “csendőrökkel”.</p>
					<p>Ditrich és Marion röhögtek.</p>
					<p>- A posta mögött jól fejbe vágtuk őket. Suhi-bruhi, kettőt jól odamérve,
                            a nyakszirt tájára... Azután uzsgyi, le a ruhát róluk, be velük az
                            árokba és kész.</p>
					<p>- Az ő ruháikban jöttünk értetek... mit néztek?</p>
					<p>Szent atyám!</p>
					<p>Ezek azt hitték, hogy Schmidt és Kalusner igazi csendőrök! És elbántak a
                            két “kollégával”!</p>
					<p>- Hülyék! - üvöltött Gorcsev. - Azonnal visszamegyünk! Azok éppolyan
                            légionisták, mint mi.</p>
					<p>- Egy Trovacsek nem hagyja cserben a társait!</p>
					<p>De mégsem indultak, mivel távolról, tevén, nyargalva, feltűnik egy zöld
                            turbános egyén, burnuszban. Ez a próféta lehet csak. Meghallgatják
                            előbb, tán hírt hoz a kettőről.</p>
					<p>Veszettül nyargal!</p>
					<p>Uram Atyám!</p>
					<p>De hiszen ez Schmidt! Rettenetesen összevert, vérző arccal, lihegve
                            leugrik a tevéről, és a két megdöbbent csendőrre üvölt.</p>
					<p>- Hülyék! Miért hittétek azt, hogy erre valódi csendőr is jár?!</p>
					<p>Öt száj maradt tátva, mintha vezényszóra tennék.</p>
					<p>Hihetetlenül ellátták a baját, az kétségtelen. Egész lila meg zöld.
                            Elmondta, hogy a dorbézoló partizánoktól Klausner szerzett ruhát és
                            tevét, de a teve a gazdájához van idomítva és folyton kirúg.</p>
					<p>- Mi ketten - magyarázta Ditrich, az egyik újabb csendőr - a portyázók
                            után mentünk. Éjszaka, két magányos beduinról szedtük le a ruhát. Itt
                            most beleütköztünk a portyázók között két csendőrbe. Hát senki se veheti
                            rossznéven tőlünk, hogy fejbe vágtuk őket - mondta úgy Schmidtnek, mint
                            akit érzékenységében mélyen megsértettek.</p>
					<p>- De miért van rajtad zöld turbán? Hol hagytad a marabut? - kérdezi
                            Marion.</p>
					<p>- Suhi neki! - mondja megelégedetten és vérző szájjal Schmidt. - Én
                            lecsaptam a fejére az oldalfegyverrel, Klausner páros lábbal hasba
                            rúgta, hogy a teveúsztatóba repült és...</p>
					<p>Teljes lett a fejetlenség!</p>
					<p>Kérdezték és vádolták egymást. Össze-vissza kiabáltak!</p>
					<p>Rohamkést rántottak egymásra, Trovacsek és Donald megakadályozták
                            Ditrichet, hogy leszúrja Schmidtet, Gorcsev és Sába Schmidt mellén
                            térdeltek, és Jörgens kijelentette, hogy ez hallatlan.</p>
					<p>Kis híján újra kitört a botrány, azon az alapon, hogy a tűzoltók itt ne
                            pofázzanak, egy Trovacsek ezt nem tűrheti. Ditrich közölte, hogy a
                            marabu nélkül nem mozdul, mert Pullover a barátja.</p>
					<p>Már-már vér folyt, ami ezeknél az embereknél nem ritkaság, amikor
                            elhatározták, hogy két ember visszamegy a prófétáért, és elhozza a
                            teveúsztatóból.</p>
					<p>Sába és Gorcsev kijelentette (Donald, Manuel, Trovacsek és Jörgen is),
                            hogy aki nem fogadja el őket vezetőnek, az mehet. Marion dörmögött
                            valamit, hogy ő elfogadja, Ditrich meg nem is szólt, és a két ember
                            nekivágott éjszaka, hogy visszamenjen Pulloverért.</p>
					<p>A prófétát siralmas állapotban hozták el a teveúsztató mellől.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Később három újabb szökevénnyel gyarapodott a társaság. Ezek a hegy felől
                            jöttek, az Atlasz déli nyúlványa irányából. Közben úgy-ahogy
                            összebarátkoztak, Pullover, Ditrich, Schmidt, Klausner, Sába, Gorcsev,
                            sőt Manuel is valamennyiükkel az öszvérkordélyban, őriztetve utolsó
                            útján azt a kis egészségét, ami megmaradt, elsősorban Gorcsev megható,
                            gondos ápolása következtében.</p>
					<p>Állandóan figyelte, gondozta Manuelt, és az általában szomorúan,
                            mélységes szeretettel nézte.</p>
					<p>Az Ulgai híd táján jártak, amikor feltűnt egy vasúti pályaőr. Olyan apró
                            ember volt, egy jókora kecskén léptetett, kezében tokos zászló, orrán
                            szemüveg és egy rettenetes bibircsók.</p>
					<p>- Halló! - szólította meg Gorcsev. - Honnan?</p>
					<p>Ez egy dühös ember volt.</p>
					<p>- Maguk is szöktek! Most elmondjam? Hát hülyének néz? Miért?</p>
					<p>Az apró ember tehát valahol leütött egy vasúti baktert. Emiatt később el
                            kellett bújnia a szembejövő karavánok elől, mivel egy pályaőr igen
                            feltűnően tarkította volna a csapatot. Aztán rettentő szomorúságára,
                            kecskéjét szerencsétlenség érte, miáltal az kimúlt. Nekifutott fejjel
                            valami fatönknek. A kis pályaőr sohasem tudta meg, hogy a fatönk,
                            melynek a boldogtalan pára nekifutott, egy Klausner nevű mészárosnak a
                            kezében volt, és nem is a kecske futott, hanem a fatönk.</p>
					<p>- Egy Trovacsek ezt nem tenné! - szólt a köpcös. De botrány lett, amikor
                            e jelszóval meg akarták tagadni a húsadagját.</p>
					<p>- Hohó! Az a gyilkosságra vonatkozott, és nem a kecske pecsenyéjére!</p>
					<p>Szóval megették a kecskét. Mivel élelem igen kevés volt, és sehol oázis,
                            később még megették az egyik tevét is. Ez úgy kezdődött, hogy Pullover
                            próféta szerint az állat rakoncátlan, kirúg, és aki nem vigyáz, azt
                            megharapja.</p>
					<p>Egy ilyen elvetemedett állatot legokosabb még idejében elfogyasztani. Úgy
                            is lett.</p>
					<p>Hát furcsa. Furcsa tevét enni. De végül is nem rossz a húsa, mondogatták
                            egymásnak kevés meggyőződéssel. Azért, mikor a második teve is
                            rakoncátlankodott, ő is követte megboldogult társát. Miután elfogyott,
                            és a nagyétkű Schmidt a néhai állat nyergét fixírozta mélabús
                            tépelődéssel, nem sok hiányzott ahhoz sem, hogy azt is ízletesnek
                            találják.</p>
					<p>Másodnapja nem ettek. Ditrich megjegyezte, hogy ez az öszvér is - amelyik
                            a kordélyt húzta ‑ teljesen rakoncátlan, és Klausner közölte Mariannal,
                            hogy a bestia éjszaka meg akarta harapni. Pullover próféta megrendülten
                            vizsgálta Klausner karját, és baráti aggodalomtól áthatva hangoztatta,
                            hogy Klausner vére az égre kiált!</p>
					<p>Valamit tenni kell, mert lehet, hogy az öszvér veszett! Sába osztotta
                            Pullover véleményét abban, hogy tegyenek valamit a veszettség ellen, és
                            javasolta, hogy tüzes vassal égessék ki Klausner sebét. Erre nem
                            találták a sebet! Beforrt!</p>
					<p>Viszont Gorcsev közölte, hogy az öszvért nem ehetik meg. Azután magában
                            morgott, hogy ez a Pullover teljesen rakoncátlan, és éjszaka mintha
                            beleharapott volna, legfőbb ideje, hogy ennek az állapotnak véget
                            vessenek. Ezért Gorcsevet majdnem meglincselték, és a sorsüldözött
                            feltaláló reggelig nem hunyta le a szemét, és kezében két töltött
                            revolverrel várta a hajnalt.</p>
					<p>Az öszvér magaviseletéről többé nem esett szó.</p>
					<p>Másnap este rendkívül éhesek voltak, és távol néhány duár tűnt fel. Ott
                            valószínűleg egy portyázó törzs tanyázik. Klausner, Sába és Pullover
                            elhatározták, hogy kikémlelik őket. Jó ideig kúsztak, amikor a közelben
                            egy jámbor négylábú árnya tűnt fel.</p>
					<p>- Egy birka... - súgta Klausner, a szakértő, és Pullover, aki nemrég még
                            próféta volt, így a sötétben is látott, helyeselte a megállapítást.</p>
					<p>Sába nem helyeselte.</p>
					<p>- Ha van is birkájuk, hogy a fenébe csavarogna el ennyire?</p>
					<p>- Azt hiszed, hogy ezek az arabok iskolázott mezőgazdák? És kitől
                            féltsék? Ki a fene lopna itt a Szaharában?</p>
					<p>- Például mi - felelte Pullover...</p>
					<p>Annyi bizonyos volt, hogy ez a négylábú nem iszkol sántító ügetéssel,
                            mint a hiénák, nem domború a háta, mint a sakálnak, ez mégis csak valami
                            elsétált borjúféle.</p>
					<p>- Nálam van durung - mondta Klausner feleslegesen, mert az éjjel-nappal
                            vele volt.</p>
					<p>- Becserkészem. Illik, hogy az embernek egy kis vadászkalandja is legyen
                            a Szaharában.</p>
					<p>Pullover egy rutinos tolvaj észjárásával súgta:</p>
					<p>- A bőrit azonnal szedd le. Nem tudják bizonyítani, ha a törzs jelzése
                            nincs rajta.</p>
					<p>Klausner elkúszott. A sátrak környékén egy teremtett lelket sem látott.
                            Ezek alszanak, és távolabb valahol az őr. Alig hallható nyikkanás
                            hangzott fel... és csend.</p>
					<p>- Becserkészte... - súgta Abu ben Pullover megilletődötten, és nagyokat
                            nyelt. - Eláll ez a bestia, amíg innen a többiekhez visszük? Úgy értem
                            megsütjük egy domb mögött, hogy ne bajlódjanak a fiúk, és ne kelljen
                            annyit cipelni. Megesszük a részünket itt, azután nekik viszünk...</p>
					<p>- Csak hadd bajlódjanak vele ők is - dünnyögte Sába.</p>
					<p>- No jó, én csak mondom...</p>
					<p>Végre megérkezett Klausner a lenyúzott állattal.</p>
					<p>- Bárány... - súgta. A bőrét, farkát, fejét eltávolították, s sietve
                            visszatértek a táborba. Nyomban megsütötték és megették. Ízlett
                            mindenkinek. Fiatal bárány lehetett.</p>
					<p>Reggel azután látják, hogy a sátrak egy részét felszedik, és kerékre
                            szerelik!</p>
					<p>A mindenségit!</p>
					<p>Ezek katonák voltak. Mennek északra, vöröskeresztes kocsikkal. Egy teljes
                            egészségügyi osztag, tíz szekérrel! Az egyik szekérnek kiesik valamelyik
                            kerékagya, és négy szanitéc hosszasan piszmog. Az ördög nem tudja
                            elvinni őket! Már két és fél órája vacakolnak ott.</p>
					<p>- Odamegyünk! - mondja Sába. - Elegen vagyunk fegyverrel, ha
                            akadékoskodnak. A többi már messze lehet.</p>
					<p>- Helyes! - csatlakozik Gorcsev. - Pullover próféta itt marad Manuelnél,
                            de ha visszajövünk, és csak a kisujját is megette a betegnek,
                            összeverem.</p>
					<p>Egy ősz vöröskeresztes, hatalmas orral, két újonc társaságában emelgette
                            a kocsit. És figyelték közben az alakulatot. Csendőrök és legionáriusok
                            ékeztek, nem szólva a közös ponyvájukat viselő sziámi ikrekről.</p>
					<p>- Hé! - ordította Ditrich, aki elsőrangúan alakította a csendőrt. - Mi
                            baj van?</p>
					<p>- Kiesett egy kerékagy.</p>
					<p>- De maguknak csak megvan az agyuk, hogy ilyesmiért ne álldogáljanak
                            órákig a Szaharában?!</p>
					<p>A bronz arcú, nagy orrú, köpött a pipája mellől.</p>
					<p>- Maga tán itt katonáknak akar parancsolgatni?</p>
					<p>- Már a szanitéc is katona?</p>
					<p>Régi kebelbeli villongás ez a gyarmati hadseregben. A szanitéceknek és a
                            konyhaosztagoknak köztudottan rendkívül fontos a működése, de sajna nem
                            örvendenek kellő megbecsülésnek. Viszont az arab csendőr, akinek csak
                            bennszülött vagy katonaszökevény felett van hatalma, örömmel
                            tapasztalja, hogy ő is lenézhet valakit. Ditrich tehát elsőrangúan
                            alakított. Gorcsev most odalép a szekérhez, lehajol, itt egyet forgat,
                            ott kicsit nyom, néhányat kalapál, és felemelkedik.</p>
					<p>- Na, mehetünk, öregem! Megcsináltam! Csoda, hogy maguk nem tudtak
                            elkészülni vele.</p>
					<p>- De mi ellenkező irányba megyünk - szól zavartan a fiatalabb.</p>
					<p>- Mi is. Majd kísérjük magukat.</p>
					<p>A szanitéc mogorván végigmérte.</p>
					<p>- Merrefelé?</p>
					<p>- Nem tudjuk.</p>
					<p>- Az más. Mert éppen arra tartottunk volna. Van pénzük?</p>
					<p>Gorcsev legyintett.</p>
					<p>- Éppen azért kerestünk szekeret. Nem bírjuk cipelni. Maguknak mijük van?
                            Mert éhesek vagyunk.</p>
					<p>- Semmi baj! Akad itt annyi géz meg karbol, amennyi csak kell. Meg egy
                            egész láda használati utasítás, hogy a fertőtlenítéshez érkező
                            vöröskereszteseket agyonverni tilos és életveszélyes. Ha mást is szoktak
                            enni, akkor baj van.</p>
					<p>Sajnos, amikor átvizsgálták a kocsit, rájöttek, hogy akad ott más is. Két
                            beteg - szerencsére szimulánsok - húzódott meg ruha nélkül a kocsi
                            mélyén. Ruhájuk és felszerelésük egy másik kocsiban maradt, és egyelőre
                            sátorponyvába burkolózva csatlakoztak a szökevény csoporthoz. A
                            leghatározottabban kijelentették, hogy ők nem hajlandók felöltözni, mert
                            ezáltal szökevényekké válnak. Ebből az álláspontjukból később sem
                            engedtek.</p>
					<p>- Mi nem szöktünk - mondták -, csak az erőszaknak engedtünk.</p>
					<p>Azért mégis csak nekikászálódtak. A ponyvásszekér, az öszvérkordély, a
                            katonák, pompásan ellátva karbollal és felvilágosító röplapokkal,
                            továbbá gézzel és mélabúval.</p>
					<p>- Csak még előbb várjanak - mondta a nagy orrú szanitéc, akit egyébként
                            Bagronnak hívtak. ‑ Hozom Theofilt.</p>
					<p>- Kit?</p>
					<p>- A legjobb barátomat. Már tegnap tudtam, hogy elszökünk, és nem akartam
                            továbbmenni, hát elhajtottam a tábortól, hogy itt felejtsék. - És nagyot
                            kiáltott... - Theofil!</p>
					<p>- Ki az a Theofil?</p>
					<p>- Vöröskeresztes kutya. Itt kószált éjszaka a tábor körül. Hol a csodába
                            lehet...</p>
					<p>Az egész társaság igen merev arccal, sápadtan, egymástól elfordulva, a
                            szélrózsa minden irányába bámult. Némelyik gyors lélegzetet vett, és
                            Pullover prófétának megroggyant a térde.</p>
					<p>Valaki le akarta lőni Klausnert.</p>
					<p>Közben visszatért az ősz állatbarát, dúltan, kezében egy nyakörvvel.</p>
					<p>- Theofil!... Szegény... Mi van magukkal?</p>
					<p>A társaság tagjai a nyakörv láttán jobbra-balra elszéledtek. Klausner
                            ottmaradt, és tenyerébe hajtotta a fejét.</p>
					<p>Végül mégiscsak elindultak. Később a lovakat hajtó ősz egészségügyis azt
                            mondja Gorcsevnek:</p>
					<p>- Azért nézzen hátra, talán majd látja valahol...</p>
					<p>- Nem akarom látni! Siessünk! - ordította Gorcsev.</p>
					<p>Az öreg szanitéc nem értette, hogy miért ránt bajonettet Pullover a
                            feltaláló Gorcsevre, mikor ez később, mintha szendvicset készítene,
                            átnyújtja neki, egy szelet kenyéren a nyakörvet.</p>
					<p>Általában ezek mindig vihognak, ha ő könnyes szemmel mondogatja: “Szegény
                            Theofil, szegény Theofil...”</p>
					<p>Mi van ezen röhögni való?</p>
					<p>És lassan elmosódik a furcsa menet egy távoli szürke porgömbben, amely
                            észak felé gördül, és nem túlzás, ha azt mondjuk, olyan mint a lavina,
                            amely kis hógombócból, ahogy itt is ott is magára szedi a pelyheket,
                            egyszerre hatalmas és félelmetes lesz.</p>
					<p>Mars el Kebir előtt jöttek a postások.</p>
					<p>Kilencen voltak, porlepte vidám egyének, valamennyien levélhordó
                            oldaltáskával, mint akik szeretnék elhitetni, hogy így poroszkálnak a
                            Szahara egyik végétől a másikig, miközben itt is, ott is bekopogtatnak
                            az oázisokban: “Jó napot, levelet hoztam Kabil Musztafa
                            kecsketulajdonos úrnak, Szahara, Bunguz oázis.” Aztán fütyörészve
                            tovább Egyiptomig, és ott megint bekopog valakihez egy képeslappal,
                            melyben a rabló sejket üdvözli távoli rokona.</p>
					<p>Félvállról függő táskával oly gondtalanul ballagtak, mint bizonyos
                            külterületi levélhordók, kik derűsek mindig, mert a fölszintes házak
                            táján megkíméli térdüket a reuma. Négy hasonló levélhordó, hasonló
                            jókedvvel követi őket.</p>
					<p>Először megörülnek egymásnak. Mindegyik azt hiszi, hogy a másiknál
                            ennivaló is van.</p>
					<p>Azután együtt szomorkodnak.</p>
					<p>A géz, a karbol és a röpiratok megértő társaságra lelnek a levélhordók
                            táskájában kézbesítetlenül maradt kilenc altiszti revolverrel, a hozzá
                            való töltények társaságában. A levélhordók vidám vezetője különben dr.
                            Haagebeck Ervin svéd orvos, aki néhány revolver társaságában főművét is
                            magával viszi. Ezért jött Afrikába, ezért állt be a légióba. Egy
                            vöröskeresztes eljárásról írt hosszabb tanulmányt: “Szanitécek a háborús
                            sebészet profilaxisában”. Ez a címe.</p>
					<p>Nyomban hozzákezdett, hogy ha már ilyen szépen összejöttek a sivatagban,
                            úgy ezt a mindössze kétszáz oldalas munkáját felolvassa, mert szerinte
                            hihetetlenül fontos, hogy a szanitécek a sebesülteket hogyan részesítsék
                            elsősegélyben, az előrelátható műtét szempontjából.</p>
					<p>Néhány szót figyelmesen hallgattak. Azután Klausner felemelte a
                            dorongot...</p>
					<p>És Haagebeck felnézett rá, de a további részek felolvasásáról nem esett
                            többé szó.</p>
					<p>Annál több szó esett új szökevényekről.</p>
					<milestone n="2" unit="endSubChapter"/>
				</div>
				<div type="chapter">
					<head>III. FEJEZETAz Első számú Legvegyesebb Brigád</head>
					<milestone n="1" unit="startSubChapter"/>
					<p rend="head">1.</p>
					<p>A Szahara kétféle útrendszere, a megépített utak és az úttalan utak
                            megteltek vándormadarakkal. Ennyi szökevény még sohasem barangolt
                            mindenfelé.</p>
					<p>Már vagy hetvenen lehettek. És azt is jól tudták, hogy hetven mindenre
                            elszánt és felfegyverzett legionárius nagy meglepetéseket okozhat.</p>
					<p>Ragun oázist elfoglalták. Délelőtt feltűnt a domboknál néhány szanitéc,
                            és az elébük siető beduin főnökét felszólították, hogy adjon élelmiszert
                            nekik. A főnök okos ember volt, és értesülhetett arról, hogy
                            vöröskeresztesek nem hordanak golyószórót magukkal. Vagy ha igen, akkor
                            nem lehetnek olyan részegek, hogy az egyikük ott hátul, amelyik énekel,
                            a felszereléséhez és egyenruhájához zöld turbánt viseljen.</p>
					<p>Viszont sajnos Donald valóban annyira részeg volt, hogy ezt tette. A
                            szekér sötét mélyén Abu ben Pullover hajdani marabu ékét próbálta
                            magára, amíg a próféta aludt.</p>
					<p>Így aztán Gorcsevnek, Sábának kemény hangot kellett megütni. Az esetből
                            vita lett, a beduint egy négytagú rögtönítélő csapat nyomban felpofozta,
                            aki kísérőivel hazavágtatott, és kezdődött a hadművelet.</p>
					<p>A szökevényeket nem olyan fából faragták, hogy egy kis összecsapástól
                            idegeskedjenek, tehát szépen felfejlődtek, és dombhajlástól dombhajlásig
                            futva, szökellve, vetődve, annak rendje-módja szerint,
                            félreérthetetlenül egy kézitusa szándékával közeledtek az oázishoz.</p>
					<p>Egy ősz beduin már csata közben keserves szemrehányásokat tett
                            vezérüknek, hogy minek csinálja ezeket a dolgokat. Szökevények vagy nem
                            szökevények, ha kettőnél többen jönnek, már nem jó kikezdeni velük.</p>
					<p>A beduin főnök rávicsorított az öregre, hogy mindig ő befolyásolja itt a
                            harcosokat, pedig már rég megszabadultak volna az átkozott rumiktól, ha
                            bátran szembeszállnak. Pusztuljon, mert fejbe üti. Hajrá! Előre!</p>
					<p>Most jól megjárják majd ezek... És ekkor kilőtték kilenc fogát, úgy hogy
                            a golyó a jobb pofacsont alatt srégen a fül mellett jött ki, de ha már
                            ott volt, elvitte a cimpát is, úgy rohant tovább.</p>
					<p>A harcot azonban nem a rajvonal döntötte el, mert a beduinok szakadatlan
                            tüze úgy fröcskölt a sivatagban, hogy rövid ideig lehetetlen volt
                            előrejutni.</p>
					<p>Ekkor, az oázis mögül betörve, megszállta a centrumot egy szakasz állig
                            felfegyverzett, marcona és elszánt levélhordó!</p>
					<p>Itt vannak a postások! Revolverrel, bicskával és olyan szélvész
                            gyorsasággal, amilyet még nem láttak az oázisban...</p>
					<p>Nagy lett a pánik, mert ilyen alakulatot még sosem vetettek harcba a
                            franciák! Hát sajnálhatják! Valamennyi postás nyomban a frontra!</p>
					<p>Mert amit Haagebeck Ervin és társai másodpercek alatt műveltek, az a
                            levélhordók katonai szellemét a csúcsteljesítmények közé emelte. Mert
                            ahogy ezek a puskát és az automata revolvert a foguk között, később a
                            jobb kezükben tartották, ahogy a szíjat a bal kezükre csavarták,
                            miközben egyfolytában tüzeltek, jobbra-balra úgy csapkodtak vele, mintha
                            minden ember egy-egy légy volna, és félelmetes harci eszközzé avatva a
                            bőrtáskát, másodpercek alatt kiverték a kocsmából a megerősített
                            állásukból tüzelő bennszülötteket, akiktől puskát is szereztek, hát ez
                            csoda volt!</p>
					<p>A törzsfő öccsét, aki késsel a szájában, két puskával tüzelt szüntelenül,
                            úgy fejbe vágták egy bőrtáskával, hogy elájult, és e rövid szünet
                            elegendőnek bizonyult ahhoz, hogy az elszórt sivatagi rajvonal
                            kétméteres ugrásokkal betörjön az első állásokba.</p>
					<p>Ordítás, káromkodás, recsegés, ropogás, és megérkezik az egész
                            rohamosztag az oázis központjába, ahol két postás tizenöt percig
                            nyolcvan arab ellen tartotta a kocsma épületét. És vagy harminc támadó
                            hiába rohamozza még mindig két postás ellen a teveistállót.</p>
					<p>Az egyik sátorban az átlőtt szájú beduin főnök ebédjét Klausner tartja
                            megszállva, és bölcs intelmeket közöl a földön fekvő sebesülttel, aki
                            erre nem tud felelni, mert egy teljes burnuszból készült priznic van a
                            száján.</p>
					<p>A bennszülöttek leteszik a fegyvert, és mindent adnak.</p>
					<p>Ditrichnek átlőtték a vállát. Marion is kaphatott egyet valamivel a fél
                            arcára, mert egész kék. Az ősz szanitéc, aki Theofilt gyászolja, éppen
                            pipára gyújt, amikor a sebesült odajön hozzá, és az arcát mutatja
                            aggódva:</p>
					<p>- Nézd ezt meg...</p>
					<p>A nagy orrú kiveszi a pipáját, műértő szemmel, kissé eltartja a fejét,
                            azután bólint.</p>
					<p>- Egész jó. Csak nagyon elüt a másik oldaltól. Dehát errefelé úgysem
                            járnak hölgyek.</p>
					<p>Többet mint szanitéc nem foglalkozik az üggyel. Úgy látszik, a
                            verekedéshez jobban ért.</p>
					<p>A kiadós étkezés után ellátják a sebesülteket és tanácskoznak.</p>
					<p>- Így nem jutunk tovább... - mondja Sába. - Nem kezdhetünk
                            rablóhadjáratot végig a Szaharán. - Ezzel tisztában voltak.</p>
					<p>- Igaza van Sábának - bólintott Gorcsev. - Így tehát másféle eljáráshoz
                            kell folyamodnunk. Azt mondom, végezzük el szabályszerűen a dolgunkat.
                            Vöröskeresztesek vagyunk, tehát feltűnést kelt, amikor hordágy helyett
                            géppuskával jelenünk meg, és hogy ne járjunk hiába, ellátjuk a környéket
                            sebesültekkel. Vöröskereszteseknek ez a reszortja. Ápoljanak beteget, és
                            ha nincs beteg, gondoskodjanak róla, hogy legyen. A világhírű Haagebeck
                            Ervin megírta korszakalkotóan unalmas művének címében, hogy a
                            profilaxis fontos a vöröskeresztnél. Mi tehát ezentúl megelőzzük a bajt.
                            Ahol szükséges, ott megjelenik a Vöröskereszt, és ápolja a
                            sérülteket.</p>
					<p>- És ahol nem szükséges? - kérdi Trovacsek. - Ha nincs sebesült?</p>
					<p>- Épp ebben van a profilaxis. Megelőzzük a bajt, és lesz sebesült. Csak
                            sokat okoskodjanak! A két mezítelen bajtársat pedig felöltöztetjük
                            gézbe, ez ellen ők sem tiltakozhatnak, hiszen ez orvosi kezelés. Így
                            elkerüljük a közszeméremben sértett gyarmat egyhangú és kétségbeesett
                            tiltakozását menetünk ellen. Van csendőr, legionárius, és a postás az
                            doktor is! Majd meglátjátok!</p>
					<p>Pullover próféta feje tetején a széles, vörös mezővel közbeszólt.</p>
					<p>- És miért vagyok én itt?</p>
					<p>- Ez az - felelte vállat vonva Gorcsev -, amire eddig én sem tudtam a
                            választ.</p>
					<p>Letáboroztak.</p>
					<p>Holdas, nyugalmas este volt a sivatagban. Néhány pálma. Távol, végig és
                            végig mindenütt csak a Szahara halvány, fehér, holdfényszínű
                            homokhullámai.</p>
					<p>És egy-két, egészen apró pont: sakálok vagy hiénák, ahogy magányosan
                            ügetnek...</p>
					<p>A beduinok parancs szerint az oázis túlsó végén, egy csoportban gyűltek
                            össze, és a katonák közölték velük, ha egy is elmozdul, valamennyit
                            halomra lövik. Csak bort és ennivalót hozhattak.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Távolról, mindenfelől megérkeznek a hiénák. Mindig tudják, hogy hol van
                            valami népünnepély, szokatlanul nagymérvű húsfőzés-sütés... A beduinok
                            búsan ültek a sötétben, egy rakáson, összehajolva, titokzatosan és
                            villogó szemmel.</p>
					<p>Ahogy már ezek a beduinok ülnek, ha alattomos bosszú teljesülését várják.
                            Egy trachomás, félig megvakult, ősz szakállú cipőfoltozó, a helység
                            bölcse, nádból készült pipáját szívja.</p>
					<p>- Kinél volt a méreg? - kérdi valaki.</p>
					<p>- Nálam - felelt egy ifjú arab -, ezért tudom, hogy halál vár a rumi
                            katonákra. Két pohárral öntöttem a hordóba. Rafit és Szelim is látták, a
                            híres méregkeverők.</p>
					<p>- Igazat beszél - erősítették meg az említett tanúk, mivel az ifjú
                            bennszülött hiányos tisztessége rászorult arra, hogy méregkeverését
                            mások is igazolják.</p>
					<p>- Azt gurítottuk eléjük, más hordónk nincs is.</p>
					<p>- Mire a hold első fehér üzenete megjelenik a legmagasabb pálma felett, a
                            rumi kutyák valamennyien halottak - szól az ősz szakállú. - Egyetlen
                            pohár is elég ahhoz a hordóba, hogy meghaljanak.</p>
					<p>- És én két pohárral öntöttem bele. Mert sötét volt, a hordó szélét is
                            megfogtam, nehogy mellé loccsanjon. Azután ráhelyeztem a tetejét és
                            odagurítottuk...</p>
					<p>Néhány szluginak nevezett csontvázsovány, sebhelyes, sivatagi kutya
                            szaladgált közöttük, undokabbak és mohóbbak a sakáloknál.</p>
					<p>Mert a sakálok és a hiénák szép rendben, félkaréjban, leültek az oázis
                            elé, és orrukat magasba tartva, rekedten üvöltöztek, úgy festett az
                            egész, mint valami vándordalárda produkciója, amint szép rendben
                            összeállnak, és előadják a “Hörögj, hörögj csendes Szahara” című
                            dalukat. Teljesen stílszerű lett volna, ha később egy idősebb hiéna
                            megjelenik tányérozni.</p>
					<p>A beduinok hajlott háttal, behúzott vállal egymáshoz hajolva ültek
                            csendben, és várakoztak a pislogó tábortűznél.</p>
					<p>- Allah elküldi értük a halált... - súgta az egyik.</p>
					<p>- És pénzt kapunk... - kiáltott élénken egy fiatal. - Szökevényeket “élve
                            vagy halva” lehet a légiós erődbe vinni...</p>
					<p>És vártak...</p>
					<p>A katonák énekeltek, vitatkoztak, veszekedtek, sőt verekedtek is, azután
                            egyik-másik lefeküdt a köpenyére, majd lassanként a többi is így tett.
                            És végül elcsendesedett minden...</p>
					<p>Először csak úgy érezték, álmosak, amikor leheveredtek aludni, azután a
                            lassan ható méreg útján bizonyára, odasüppedtek a Morhut lángjába, ahol
                            a sejtán örök kínja fogadja őket.</p>
					<p>Allah nagy!</p>
					<p>Minden csendes... Az egyik suhanc ránéz az öregre. Ez bólint... A fiatal
                            bennszülött lassan elkúszik...</p>
					<p>Az oázis túlsó feléhez ér... Most megpillant két fa között a tisztáson
                            egy halottat!</p>
					<p>Mozdulatlan.</p>
					<p>De a nyakán szép fényes hüvelyben, ami átlátszó, mint az üveg, és mégis
                            papír, gondosan megóvva, a térkép nevű varázslat lóg. Ilyesmit nem árt
                            idejében ellopni, mert osztozkodásnál, ifjú korára való tekintettel,
                            kéréseit nem méltányolják majd az idősebb és kiérdemesült hullarablók. Ő
                            tehát felemeli a halott rumi katona fejét...</p>
					<p>Ugyanakkor a halott rumi katona felemeli a kezét...</p>
					<p>...Allah nagy, de ez a pofon még nagyobb volt. A halott rumi él! De
                            mennyire!</p>
					<p>A suhanc röptében még utoléri a turbánját! Pedig ez másfél másodperc
                            előnnyel kezdte a versenyt egy pofon röppályán.</p>
					<p>A suhanc visszarohan, hogy elmondja kísérteties élményét, de teljesen
                            bedagadt a szája.</p>
					<p>Tehát van még élet bennük?! A suhanc sűrű igent bólogat. Odateszi eléjük
                            három fogát. Az ősz bölcs megnézi a fogakat... Allah! Ez csoda! Ismét
                            körbeülnek, behúzzák a vállukat, és lehajtott fővel várnak.</p>
					<p>Pokoli erős szervezetük van az ilyen kutyáknak. A suhanc másodszor nem
                            indult el. Tudta jól, hogy ennyi idő múltán egy rinocérosz is meghal a
                            pálmaborba kevert méregtől, de mégsem indult el. Hamsud kikacagta!</p>
					<p>Ezt később megbánta...</p>
					<p>Hamsud rövidesen visszatért, és az orra már csak nyomokban látszott az
                            arcán. A próféta kezei hosszúak, de az semmi. Ennek a ruminak a kezei
                            szélesek és csontosak voltak. És úgy oldalról visszájára, ferdén, kissé
                            elcsúszottan, félálmában, szájon kapta Hamsudot. Aki az imént
                            kacagott.</p>
					<p>- Hogyan - kérdezte az egyik -, még pofoznak?</p>
					<p>- Ez csoda... - ámuldoztak. - Ez nagy csoda!</p>
					<p>- Én - mondta Bahumir a nyeregjavító - egyszer éjszaka, láttam az égen
                            Allah unokaöccsét, zöld lovon. Az sokkal nagyobb csoda volt, mint hogy a
                            rumi katonák pofoznak. Ilyen eset már máskor is előfordult... Szerintem
                            még velem is.</p>
					<p>Ez mégis csak őrület.</p>
					<p>Nem értették. Ennyi méreg, és ezek megitták. Széttörték az üres hordót
                            is, és még mozdítják a kezüket. Nem is lomhán és nem is gyöngén.
                            Hajnalban, amikor az öreg már személyesen akarta megszemlélni a
                            tényállást, feleútról rémülten visszatért.</p>
					<p>Allah!</p>
					<p>A katonák készülődtek! Sőt, fütyültek is, miközben felszerelték a
                            szekeret! Frissen és pihenten! Az egyik, akit Allah a feje közepén
                            megjelölt egy piros országúttal, éppen iszik a kancsóban maradt
                            pálmaborból.</p>
					<p>És daloltak és kalapáltak, szerszámot egyenesítettek, és beverték a
                            szekéragyat taktusra, serényen, mintha egy opera első felvonását
                            kezdenék. Az öreg reszketve visszament társai közé. Óvatosan kihozták a
                            mérget, és a legnagyobb szlugi elé odadobtak egy darab szárított húst,
                            néhány cseppel ízesítve. A kutya felhabzsolta... Fél perc múlva
                            lekushadt, aztán a hátára dőlt, és úgy megdöglött, mint akit villám
                            sújtott. Most jön ide a beduinokhoz titokzatos arccal az az istenverte,
                            táncolva pofozó, akit a többi Pojácnak nevez, és meglátja az arab
                            kezében az üveget!</p>
					<p>Végre! Leölik őket! De mégsem. Odalép az öreghez és azt súgta a
                            fülébe:</p>
					<p>- Add el nekem az egész üveg mérget! Elsőrangú ital, s ki tudja, hol
                            kapok még ilyen elsőrangút.</p>
					<p>És átad az arabnak tíz frankot!</p>
					<p>Elviszi a mérget és ni... Ott a fák mögött megáll, és úgy látszik, hogy
                            nagyot húz belőle, egész hanyatt dőlve, szájában az üveg végével.</p>
					<p>Az arabok sátraikba menekültek, arcra borultak, és imádkoztak, amíg csak
                            az utolsó, sátánnal cimboráló rumi kutya eltűnt a távoli dombok
                            között.</p>
					<p>Ali Benguz két nap előtt költözött be egy hordó pálmaborba. Déltájban
                            elhagyta a fürdőt, mivel a hordó szinte szétesett már a szokatlan súlyú
                            és mozgolódó tartalmától. A megrongált lakást odébb gurította a sötét
                            pincébe, és egy üreset hozott a helyére a lejáró mellé, nehogy feltűnjön
                            a hiány. Gondolta ebben meghúzza magát itt, mert tán mégis alkalom
                            nyílna, hogy amúgy is elázott egyenruháját, amely az alkoholmérgezés
                            utolsó stádiumában elrongyolódott, felcserélje egy burnusszal, egyen
                            valamit, és elszökjön.</p>
					<p>Ali Benguz azt mondta magáról, hogy messziről szökött, és félt mutatkozni
                            a beduinok előtt, ezért osont az oázis pálmáinak árnyékában a pincébe.
                            Így vándorolt egyik hordóból a másikba, illetve így került az egyetlen
                            ép hordóba, a lejáró mellé. Itt talán lophat valami élelmet, és arab
                            ruhában, ha akad egy arab, akinek kitekeri a nyakát, tovább ügethet,
                            amíg rátalál a szökevények nagyobb csoportjára, akikről már hallott.</p>
					<p>Éppen ezen tűnődött, amikor felemelték a hordó fedelét, a fejére öntöttek
                            két pohár folyadékot, és újra rátették a fedelet.</p>
					<p>Az eljáráson csodálkozott.</p>
					<p>Ezek a sötétben nem látták, hogy ő van a hordóban, és ez a nyúlós valami
                            a pálmabornak szólt. Később azután felgurították, és ekkor tudta, hogy
                            mindennek vége. Itt valami arab lagzi van, és azt hiszik, hogy ő
                            pálmabor.</p>
					<p>Aztán kinyílt a hordó teteje, és marcona egyének előreszegzett pohárral
                            megrohanták.</p>
					<p>- Uraim! - kiáltotta a török. - Nagyon kérem, ne igyanak ki meghallgatás
                            nélkül. Nem vagyok pálmabor. Nevem Ali Benguz.</p>
					<p>- Ne röhögtessen - szólt rá nyersen a bikanyakú Schmidt -, nekem akarja
                            bebeszélni, hogy maga nem pálmabor? Gyereknek néz?!</p>
					<p>- Ha pálmabor volnék is - szólt a nekiszegezett poharakkal bátran
                            szembenézve Ali Benguz ‑, még mindig óva intem önöket attól, hogy
                            megigyanak! Ugyanis, a sötét pincében a fejemre öntöttek valamit, és
                            nincs kizárva, hogy a beduinok nem vérképző chinalport vagy skorbutot
                            elhárító C-vitamint akartak csempészni az önök szervezetébe, a pálmabor
                            útján, amely én voltam.</p>
					<p>A törökről kiderült, hogy jó pofa, bár a ruháját már nem tudja használni.
                            A pálmabor örökre beadott neki. És amikor később a katonák saját
                            készletükből vidáman ittak, Ali Benguz gúnyos mosollyal közölte, hogy ő
                            teljesen józan, ne tévesszen meg senkit ez a támolygó, lezüllött
                            öltözék, amelyben - szerencsétlenségére - ő is benne van.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>Másnap pihenten és jól ellátva a szükséges készletekkel, úton voltak,
                            hogy elérjék Mars el Kebirt.</p>
					<p>- Meglátjátok, kiröhögnek és letartóztatnak bennünket - mondta Klausner,
                            amint feltűnt a távolból a hatalmas oázis.</p>
					<p>Gorcsev kiadta a parancsot: táborozni, felszerelni a vöröskeresztes
                            kocsit. Beosztotta az akcióban résztvevőket, és indulás Mars el Kebir
                            felé.</p>
					<p>Hogy ott mi volt!</p>
					<p>Délután megérkezik a vöröskeresztes osztag Mars el Kebirhez. Gorcsev
                            frissen leugrik egy kannával és egy pumpával...</p>
					<p>Ni csak!</p>
					<p>Tisztára őrült! Megáll és fröcsköl, tevékre, emberekre, asszonyokra,
                            sátrakra, hogy megrettenve fut mindenki, amerre lát. Azután
                            hátrakiált:</p>
					<p>- Na, mozogjatok lajhárok! Gyerünk! Fertőtleníteni!</p>
					<p>Most érkezik a hatalmas szál arab csendőr, akiért sebes galoppban rohant
                            a lakosság!</p>
					<p>- Hallja, mit csinálnak itt maguk? - kérdezi a karszalagos
                            katonáktól.</p>
					<p>- Látja, ha van szeme! Nem tud valahol egy kis pálinkát szerezni nekünk?
                            Te eredj a póznákhoz, mossad le azt is...</p>
					<p>- Miért nem felel? - kérdezi kissé halkabban a csendőr, és már nem
                            káromkodik. - Minek találták ki ezt az új csúfságot békés oázisok ellen?
                            Múlt hónapban itt voltak az oltással, meg az állatok fogait vizsgálták,
                            és lebunkóztak egy csomót...</p>
					<p>Na tessék!</p>
					<p>Sejthette volna! Ez a suhancképű katona átad egy írást: “A Vöröskereszt
                            csak a katonai parancsnokság intézkedéseit hajtja végre! Mindenki
                            köteles támogatni őket! Aki a fertőtlenítésnek ellenszegül,
                            bűncselekményt követ el!”</p>
					<p>Gorcsev egyre gorombább a csendőrrel.</p>
					<p>- Ahelyett, hogy itt bámészkodna - mondja -, gondoskodjék ellátásról,
                            mert ebédelni is akarunk. Majd kapnak kincstári blankettát. A hadsereg
                            semmit sem kér ingyen, de mindent olcsón.</p>
					<p>A csendőr nagyon ideges.</p>
					<p>- Hát én már sok mindent hallottam életemben...</p>
					<p>- Mondja csak öregem, nős maga?</p>
					<p>- Igen.</p>
					<p>- Akkor tegye meg nekem azt a szívességet, hogy rövidre fogott életrajzát
                            neje őnagyságának mondja el. Bennünket ugyanis nem érdekelnek a maga
                            élményei. A véleménye még kevésbé.</p>
					<p>Hiába! Nincs szebb, mint vöröskeresztesnek lenni. Ez a fogalom
                            tevékenységük folytán most alapos változáson ment át. Mert mit jelentett
                            ez a szolgálat a szökevények szerint? Íme: a vöröskeresztes járművön
                            közlekedik, mindig részeg, mindig van pénze, nincs semmi dolga, és olyan
                            goromba, mint a pokróc.</p>
					<p>Sabumirnál néhány tudatlan bennszülöttet, mert ezek nem helyeselték
                            eljárásukat, úgy megvertek a vöröskeresztesek, hogy a csendőrség
                            részesítette őket elsősegélyben.</p>
					<p>De hát ne akadékoskodjanak, amikor az egészségükről van szó.</p>
					<p>Most már akarva nem akarva, folytatni kellett az oázisok
                            fertőtlenítését.</p>
					<p>Bekenték karbollal a fákat, a sátrakat, az ételeket és a nőket;
                            lefröcskölték pumpával a tevéket, a csendőröket, a kutyákat, egymást és
                            a söntéspolcot a vendéglőben. Amikor már minden olyan büdös volt, hogy
                            csak a csendőrök erélyes közbelépése akadályozta meg egészségügyi
                            osztaguk lincselését, elkezdték letörölni a karbolt. Valamelyik
                            rosszkedvű csendőr, aki legtöbbször szóba elegyedett velük,
                            megkérdezte, hogy nem tudnak-e valakit a Vöröskeresztnél, aki egy
                            elsőrangú orvosságos szekrényt vásárolna? Sába azt felelte, hogy ilyet
                            nem tud, de ha már társalognak, megemlíti, hogy segíthetne a
                            fertőtlenítésben néhány ráérő, bámészkodó alak. Amikor a csendőr
                            összeráncolt homlokkal tudakolta, hogy vajon kire gondol a legionárius,
                            Sábának személy szerint nem jutott ilyen az eszébe, de szerinte világot
                            járt emberek állítják, hogy még nem tört le a keze senkinek sem
                            ilyesmitől. A csendőr ugyan nem állt kötélnek, de néhány arabot
                            kivezényelt ilyenkor a kóterból, hogy elvégezzék a fertőtlenítést. Addig
                            a katona aludt.</p>
					<p>A bíró, aki nagy stréber volt, pálinkát adott nekik, és így félrecsapott
                            sapkával érkeztek Mangurba.</p>
					<p>Ez az oázis teljesen üres volt. A fertőtlenítésnek ugyanis híre ment, a
                            lakosság a hegyek közé menekült, és csak egyetlen, kenderszívástól
                            elhülyült, ősz kávéfőző arab dalolt a kunyhója előtt. Vállvonogatva
                            fogadta a katonákat. Ő már nyolcvanéves, neki minden mindegy: ha
                            akarnak, ám fertőtlenítsenek!</p>
					<p>Komolyan hallgatták a vallomást, majd a falhoz állították az öreget.
                            Gorcsev megkérdezte, hogy utoljára üzen-e valakinek, mert ehhez joga
                            van. Az arab üzent valamit a francia Vöröskeresztnek, azonban az
                            üzenetet nem adják át, mivel nem lett volna sem helyénvaló, sem ildomos
                            az intézménnyel szemben. Azután Sába bekötözte a szemét, és a kövér
                            Trovacsek vezényszavára a hidegre töltött fecskendőikkel lefröcskölték
                            az arabot, aki kis híján meghalt, mivel életében először érte víz a
                            testét. A drámai esemény után elhagyták az oázist.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4.</p>
					<p>A szökevények száma útközben egyre szaporodott. Az újabbak között a
                            legcsudálatosabb volt a két Delivette testvér, akik sítalpakkal jelentek
                            meg a Szaharában azzal, hogy ők szökevények.</p>
					<p>Végül be kellett látni a sítalpak jogosságát, tekintve, hogy a két járőr
                            az Atlasz legmagasabb csúcsáról menekült, és nem volt bolond
                            felszerelését otthagyni, mert akkor egy évvel többet sóznak rájuk.</p>
					<p>Sába káromkodott.</p>
					<p>- Nem elég ez a két meztelen ember gézbe csavarva, most még jön hozzá két
                            síelő! Száz lépésről mindenki látja, hogy szökevények vagyunk.</p>
					<p>- Úgy van! - mondta Klausner. - Mert hogy a légköri viszonyok annyira nem
                            változhatnak egymillió éven belül, hogy síelőket küldjenek a
                            Szaharába.</p>
					<p>Ezután szerencsére megjelent a műszaki osztag, teljes apparátusával,
                            sátorral, rádióval, telefonnal.</p>
					<p>Vegyük azonban sorjába a csodálatos történetet! Az Első Számú
                            Legvegyesebb Brigád, ahogy a szökevények alakulatukat elnevezték, a
                            Szaharának azon szélmarta, kisebb tányérjában vesztegelt, amit
                            legionáriusok gyakran használnak táborozásra, mivel a szél - ő tudja,
                            miért teszi - tányér alakú mélyedést ver a földbe, amit nem temet be
                            soha, amelyet sziklás föld határol, és földrajztudósok által a Szahara
                            “mélyebb deflációjának” neveztetik. Ide csak egy őrt kell állítani, az
                            úgynevezett “tányér” szélére, és kész a tábor.</p>
					<p>Erre jelenti Trovacsek az őrségről, hogy a nagyon sötét éjszakában, mivel
                            a hold már eltávozott, közelednek távolról egyének, és lőhet-e? Gorcsev,
                            Ditrich és Schmidt járőrbe csúsznak, és az őrséget megerősítik Donalddal
                            és Jörgenssel, akik előzőleg becsületszavukat adják, hogy nem énekelnek.
                            Hogy pipázni lehet, ez valahogy elviselhetőbbé teszi a dolgot.</p>
					<p>Egy távoli dombnál várnak. Közben hajnalodik, és látják, hogy távolról
                            műszakiak közelednek. Ez már csak a régi világból való, kettes, hármas
                            szökevényeknek számít valamit, mert ők két gépfegyverükkel legalább őt
                            műszaki alakulatot lőhetnek halomra, ha azok idegeskednének.</p>
					<p>De megelőzi a csoportot két rosszkedvű ember. Az egyik széles állkapcsú
                            legionárius, benyomott orral és robbanástól roncsolt arccal, ez a
                            leselkedők legnagyobb megdöbbenésére zsebre dugott kézzel jön.</p>
					<p>- Egy zseb az éjszakában!</p>
					<p>A katonanadrágnak nincs zsebe. Ez tehát megszökött, és nyomban két zsebet
                            csináltatott magának. Már jó!</p>
					<p>És álldogálnak, várják a műszakiakat.</p>
					<p>Aki a zsebre dugott kezű mellett áll, annak egészen kicsi, piros orra
                            van, mint a télire eltett paprikák legapróbb fajtája. Pirossága
                            vetekedik a hajnalpírral.</p>
					<p>Köröttük, csak most látszik, három-négy katona áll. Nem vitás! Végre lesz
                            rádiójuk, telefonjuk. A katona egykedvűen hallgatja a sebhelyes arcú,
                            zsebre dugott kezű és hihetetlenül sovány, apró paprikaorrú ember
                            beszédét. A paprikaorrú egész vékony, nőiesen sikítozó hangon beszél, a
                            nyomott orrú zsebre dugott keze felett himbálja a felsőtestét, és kissé
                            dallamosan, mély hangon társalog.</p>
					<p>- Ha én mondom magának, hogy eltévedtünk, Krajovácz - mondja a mélyhangú
                            -, arra mérget vehet.</p>
					<p>Krajovácz vigyorgott.</p>
					<p>- Hát férges lehet attól is, ha a földön hált. Énrólam nem ment magára
                            féreg. Elhiheti Szvetozár.</p>
					<p>- De ember, hát szembesüt a nap! Hol lehet már innen Omar, amikor az
                            nyugatnak van, és nem oázis, hanem város!</p>
					<p>- Maga örökké ezzel van elfoglalva. Én örülök, hogy élünk egyáltalán.</p>
					<p>- Azt hiszi, süket vagyok?! És ha igen!? Úgy még hallok, mint maga!</p>
					<p>- Ha nem jutunk haza, hát nem jutunk haza! - sivított a paprikaorrú. -
                            Maga azt hiszi, hogy félek?</p>
					<p>- Most még adok, de máskor ne kérjen! - Átadott egy szivart, azután
                            továbbment.</p>
					<p>A körülálló katonák nyugodtan társalogtak. Gorcsev járőrével nyomban
                            visszacsúszott a “tányérhoz” és beszólt:</p>
					<p>- Fegyverbe!</p>
					<p>- Kik jönnek?</p>
					<p>- A huszonkettes bolondok vannak itt.</p>
					<p>Nem lehet tudni, mi lesz.</p>
					<p>A műszaki alakulat örömmel csatlakozott hozzájuk, mert amint elmesélték,
                            napi 24 órás menetelésen a Tuareg-földre küldte őket az őrmester a
                            kolerások hogyléte felőli pontos tájékoztatás céljából.</p>
					<p>Kiderült, hogy Szvetozárral és Krajovácz-cal egy határon találkozott a
                            szökevény műszaki csoport. Az éhen- vagy a szomjanhalás határáig.
                            Magukhoz vették a két furcsa embert, és akármelyiket kérdezték bármiről
                            is, jó hangosan, hát világosan felelt. Csak egymással nem beszélhettek,
                            mert a süketség határáig nagyothallók voltak. Ők kizárólag egymással
                            beszélgettek. Olykor verekedtek is. A műszakiak ezt megszokták.
                            Históriájuk egyszerű. Valamiféle ügyben felrohantak Marokkóban a
                            századparancsnokhoz, eléje tették azt a csajka ételt, amit az őrmester a
                            konyhapénzből, nehéz menetelések után etet velük, és az őrmester röpült
                            a távoli Szaharába. A két embernek - akiket sorshúzás útján jelöltek ki
                            erre a feladatra, és akik feláldozták magukat - az egész század hálás
                            volt, mert a koszt hirtelen megjavult. Azután hat hét múlva elkerültek
                            egy hegyre alagutat építeni, de kevés volt az ember Tuareg‑földre, egy
                            lázadó sivatagi törzs ellen, hát odavezényeltek néhányat, majd egy
                            tizenöt főből álló aknaszedő csoport kellett a tűzvonal elé. Aztán két
                            embert fegyveresen felderítésre küldött az altiszt, így Krajovácz és
                            Szvetozár, aki ezt a nevét használta, mert a Blitz előnevét csúnyának
                            tartotta, szembekerültek három altiszt kezén is a halállal.</p>
					<p>Ezt úgy értsük, hogy Szvetozár és Krajovácz szívesen mentek volna
                            Marokkóba, ha éppen rájuk esik a választás, hogy ketten felderítsék a
                            Szaharát, pedig ehhez sokkal több ember kell.</p>
					<p>De mikor Marokkóból az új altiszt rögtön elküldi őket a vasútépítéshez,
                            ahova mint “megjelölt emberek” érkeznek, és onnan elküldik őket a
                            tűzvonalba, és onnan éjszakai járőrbe a tűzvonalon túl, akkor ők
                            megszöknek. És a tűzvonalon túl kezdődő szökésnél valamelyik felvett egy
                            doboz cigarettát, ami egy akna időzítője volt. Szerencsére nem francia,
                            hanem sivatagi törzs aknája, és így ha süketen is és sebzetten is, de
                            élve maradtak. Hogy mi szüksége van a sorsnak B. Szvetozár és Krajovácz
                            szabó kisebbfajta süketségére, ez azt hiszem akkor is felderíthetetlen
                            kérdés lesz, amikor régen elkészült a Marsba vezető műút.</p>
					<p>A fő, hogy most már száznál is többen voltak, és ami a legfontosabb,
                            nemcsak gépfegyverük, hanem tevés alakulatuk is volt, továbbá van annak
                            jó oldala is, hogy az ember elhozza a felszerelését: rádió- és
                            telefonosztag is van, ami éppen jókor jött...</p>
					<p>Ki hinné, hogy olyan modern szökevények léteznek, akiknek adó-vevő
                            állomásuk van? Nyomban veszik az egész Szaharát és a környező
                            vidéket.</p>
					<p>Aki felveszi a jelzéseket, halkan füttyent.</p>
					<p>Kétszáz szpáhi a Csád-tó vidékéről keresi az Atlasz felől, a
                            nagygyakorlatokról ellenük kiküldött háromszáz embert kézigránáttal és
                            golyószóróval.</p>
					<p>És ők közben itt vannak.</p>
					<p>Hívják Gorcsevet.</p>
					<p>- Feleld azt, hogy itt táborozunk a “tányérban”, mi vagyunk a legnagyobb
                            motoros előőrs.</p>
					<p>Felzúdultak.</p>
					<p>- Megőrültél? Akkor itt fog találkozni a két csapat!</p>
					<p>- Nem. Akkor még két csapat valahol északon, Mars el Kebir fölött, az
                            Atlasznál fog találkozni, mert nem egymást akarják látni, hanem
                            bennünket.</p>
					<p>- És ha mégis idejönnek?</p>
					<p>Gorcsev vállat vont. Az ilyesmire minek felelni? Ki mondta, hogy aki
                            velük jár, az életbiztosítást kötött? A rádiós máris mondja, csak úgy
                            vaktában:</p>
					<p>- Kilences motorosított előőrs, ötven emberrel a “tányér” nevű
                            deflációban táborozik. Az Atlasztól jött Mars el Kebiren át,
                            szökevényeket nem látott:</p>
					<p>- Halló! Halló!</p>
					<p>A szökevényeknek nyoma veszett!</p>
					<milestone n="4" unit="endSubChapter"/>
					<milestone n="5" unit="startSubChapter"/>
					<p rend="head">5.</p>
					<p>De hogyan veszett nyomuk?! Hiszen még nagyban fertőtlenítettek!</p>
					<p>A műszakiak, akik egy szekér mélyén vették a rémhíreket (és adtak is
                            néhányat), közölték, hogy valamennyi oázis figyelmét felhívták a
                            vöröskeresztes különítményre. Bárhol megjelennek, fogadják az őket
                            megillető üdvözlő sortűzzel, mivel élve vagy halva jelentős összeget
                            érne az alakulat. Ez egyben azt is jelentette, hogy az “üdvözlő”
                            csapatok is keresik őket.</p>
					<p>Kiváló személyleírással körözik az alakulatukat.</p>
					<p>Sába javasolta, hogy Donald vágassa le a haját, Trovacsek növesszen
                            szakállt és Ditrichet öltöztessék fel nőnek. A kézitusát idejében
                            sikerült megakadályozni.</p>
					<p>Gorcsev Benguzzal beszélgetett. Ezek itt nem olyan emberek voltak, akik
                            bármitől is megijednek.</p>
					<p>- Te honnan szöktél?</p>
					<p>- Asszir-Marut erődjéből. Szintén altiszti kibabrálás.</p>
					<p>Gorcsev gondolkozott.</p>
					<p>- Onnan elérni ezt az oázist, nagy teljesítmény. Kemény fickó vagy. Nem
                            hagytál magaddal sokáig kibabrálni.</p>
					<p>- Nem. Mert amikor az őrmester másodszorra akart kiállítani a napra, én
                            már ott sem voltam.</p>
					<p>Gorcsev körülnézett, Sábát kereste.</p>
					<p>- Ide hallgass. A törököt tartsd szemmel. Egyikünk állandóan maradjon a
                            többivel!</p>
					<p>- Hm... miért?</p>
					<p>- Nem tetszik nekem. Azt mondja, Asszir-Marutból jött. Nem igaz.</p>
					<p>- Onnan ember nem ér ide.</p>
					<p>- Na látod.</p>
					<p>- De hát... karavántól szökött?</p>
					<p>- Lehetetlen. A Szahara most tilos karavánok számára. Ezt repülőgépen
                            letették valahol.</p>
					<p>- Te! - Sába a homlokára ütött. - Ez nem úgy fogja a puskát, mint a
                            legionáriusok... Tegnap megfigyeltem.</p>
					<p>- Érted most már? Ez itt akar valamit...</p>
					<p>Keményen mondta Gorcsev, és ez volt a hangsúlyában: “Légy a barátom, és
                            ne kérd a titkomat.”</p>
					<p>- Értelek - felelt Sába, és minden további szó nélkül keményen
                            megszorították egymás kezét.</p>
					<p>Most hirtelen feltűnt Benguz, és odajött hozzájuk, mintha tudná, hogy
                            róla beszélnek. És szája szélén lógott a cigarettája. Nem dolgozott a
                            többivel, ami azt jelentette voltaképpen, hogy nem ismeri el sem Sábát,
                            sem Gorcsevet vezetőnek. Ő is az!</p>
					<p>- Hallom - mondta -, hogy egy beteg is van köztetek, aki kordélyon követi
                            a csapatot. Én elég jó orvos voltam valamikor. A keleti orvosok tudnak
                            egyet-mást, amihez az európaiak nem értenek.</p>
					<p>- Ez fordítva is így van - felelte Gorcsev.</p>
					<p>- Én is orvos vagyok, és szintén tudok egyet-mást, amit te nem.</p>
					<p>Hallgattak. Gorcsev hangjából bárki tudhatta, hogy nem orvos.</p>
					<p>- Kérlek... csak gondoltam, megvizsgálom - mondta a török közömbösen. -
                            Én a nevét nem tudakolom senkinek.</p>
					<p>- A betegnek sokféle neve van. Vedd úgy, hogy Arthur vagy Manfréd. De
                            semmi esetre se tudakold tőle.</p>
					<p>A török vállat vont, mint aki nem érti a célzást, és elment.</p>
					<p>- Kötözködés volt? - kérdezte Sába.</p>
					<p>- Nem. Ez volt az első összecsapás.</p>
					<p>Sürgős tanácskozást tartott a Brigád, mert nyilvánvaló volt, hogy a vidék
                            fertőtlenítését most már véglegesen be kell szüntetniük, és valamilyen
                            új lehetőséget kell sürgősen keresni. Észak felé menni ostobaság. Egyre
                            nagyobb számú helyőrség őrködik a civilizált vidéken. Nyugatnak,
                            keletnek és délnek indulni sincs különösebb értelme. Világos, hogy nincs
                            számukra hely a földünkön.</p>
					<p>- Ha kelet felől előbb érünk az Atlaszhoz, mint a bekerítő csapat, mert
                            erre bizonyára elvágják az utunkat, akkor lehetne valamit csinálni -
                            mondja Gorcsev.</p>
					<p>- Ez esetben ne sokat tanakodjunk - vélte Sába -, hanem vágjunk neki
                            teljes iramban! De mit akarsz ott az Atlasznál?</p>
					<p>- Remeket gondoltam - felelte Gorcsev és a térképre mutatott. - Itt van
                            Taurirt del Uarsatz, és jobbra a Giuri út vágja át, de egész alacsonyan,
                            talán négy-ötszáz méterrel a hófödte Tiz’n Tizka alatt. Itt a hammadasi
                            vár kőbányái fölött épült Amur Caid vára. Ez egy úgynevezett Casba.
                            Kiugró teraszok egymás mellett a Tiz’n Tizka félmagasságáig. Hosszába
                            épített falu. Olyan messziről, mint valami felhőkarcoló...</p>
					<p>- Mit mesélsz annyit, már láttuk a Casbát - mondta Schmidt.</p>
					<p>- Szóval - magyarázta Gorcsev, és helyeslően bólogatott Baumgarten felé,
                            mintha fején találta volna a szöget -, ha elérjük a hegyvidéket, és
                            sikerül eljutnunk a Casbához, akkor átmenetileg biztonságban
                            lennénk.</p>
					<p>- No, de beenged a Caid hordája bennünket a Casbába?</p>
					<p>- Ahogy a társaságot ismerem - legyintett Gorcsev -, teljesen hatodrangú
                            kérdés. Vagy beenged, vagy elfoglaljuk. Nem probléma.</p>
					<p>És a jelentős katonai alakulat lovaival, tevéivel, sítalpas
                            felderítőjével, vöröskereszteseivel, utász, csendőr, rádiós és postás
                            osztagával, valamint két összepólyált “súlyos sérültjével”, mivel ezek
                            még most sem voltak hajlandók felöltözni, nekivágott az izzó sivatag
                            alkonyi sugárzásában sötét ibolyaszínben ködlő porának, mely egyre
                            szűkebb körbe húzódott a látóhatártól, amint a nap lassanként
                            leszállt.</p>
					<milestone n="5" unit="endSubChapter"/>
				</div>
				<div type="chapter">
					<head>IV. FEJEZETA Szaharából jelentik</head>
					<milestone n="1" unit="startSubChapter"/>
					<p rend="head">1.</p>
					<p>Ilyet még nem pipált a világ! A Szaharából jelentik: Elkeseredett
                            harcosok népvándorlása a Szaharában!</p>
					<p>Marokkói katonai körökből jelentik: A nagyméretű szökések okát kutatják,
                            azonfelül megerősített szakaszokat vontak el délen, a távoli Csád-tó
                            helyőrségeiből, északon és keleten hadgyakorlatok századaiból, hogy
                            bekerítsék a menekülőket.</p>
					<p>Halló! Halló! Figyelem! A múlt heti jelentésünk alapján közöljük, hogy a
                            Csád-tó felől és az Atlasz vidékéről útnak indított csapatok találkoztak
                            egymással, sajnos anélkül, hogy a körülbelül hetven vagy száz főből
                            álló szökevény bandát, amelyekhez érthetetlen okból egy síjárőr(!) is
                            csatlakozott, elfogták volna.</p>
					<p>A Szaharából jelentik: Ez fizikai képtelenség! A szökevényeknek ott
                            kellett volna lenni az Atlasz és Aîn Szefra között a sivatag térségében.
                            Érthetetlen, hogy miközben őket senki nem látta, mégis elfoglalták
                            Raghib oázist. Kézitusával behatoltak a helységbe, megsarcolták a
                            lakosokat, és észak felé távoztak. A szökevények csapatának öt
                            mérfölddel Mars el Kebiren túl találkozni kellett volna a bekerítő
                            csapatokkal.</p>
					<p>Halló! Halló!</p>
					<p>A szökevények, úgy látszik, nem ismerték a bekerítő mozdulatokat. A
                            csapatokkal nem találkoztak!</p>
					<p>Figyelmeztetünk mindenkit, hogy aki a szökevényeket látja, kerüljön ki az
                            útjukból, de jelentse a legközelebbi erődben. Őrjáratok kiküldése
                            felesleges, mert ezeket a szökevények magukkal viszik.</p>
					<p>A Szaharából jelentik: A szökevények északkeleten tűntek fel! Nurrah
                            oázisból túszul akarták vinni a törzs elöljáróját, ha nem ad
                            élelem-utánpótlást és vizet.</p>
					<p>A Szaharából jelentik: A szökevények csapata úgy látszik, tovább
                            növekedett. Jobbára legionáriusokból áll, van, aki azt állítja, hogy
                            arab csendőr is akad közöttük, de feltűnőbb ismertető jelük két tűzoltó
                            és egy síjárőr, továbbá két egyén gézbe pólyálva a menetoszlop
                            végén.</p>
					<p>Utoljára Benszuf helység környékén látták őket, ugyanakkor több birka
                            eltűnéséről érkezett jelentés.</p>
					<p>Halló! Halló! Figyelem! A vöröskeresztesek két zsák élelmiszere
                            eltűnt!</p>
					<p>A Szaharából jelentik:</p>
					<p>Mit? Már minden helyőrség bejelentette, hogy kiküldött járőrei
                            eltűnnek.</p>
					<p>A kisebb mozgó egységek, amelyek hatékonyak ilyen fajta szökevények
                            ellen, azok itt is, ott is feltűnnek. Itt is, ott is találkoznak a
                            szökevények nyomával. De itt is, ott is bottal üthetik a nyomukat.</p>
					<p>Csak a Szaharából jelentik állandóan, erődök és szapőrök és
                            rádióalakulatok.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Mégis hogyan tűnhet el nyomtalanul egy ilyen vegyes társaság? Miután az
                            oázison túl egynapi fárasztó menetelés után lepihent a század, Gorcsev
                            elnyargalt északnyugatnak. Erre van az Atlasz felé vezető út első nagy
                            oázisa, nyolcvan lakossal. Előhívatta a főnököt.</p>
					<p>- Hogy hívnak téged, sejk? - kérdezte.</p>
					<p>- Abu ben Ikbár...</p>
					<p>- Hallgass meg, Abu ben Ikbár. Ha felmégy a dombra, láthatod, hogy száz
                            katonával vagyok itt. Őrjáratba kell mennünk az Atlaszig. Ez rendes
                            vidék, minek mennénk oázisról oázisra táborozni? Szépen pihenünk.
                            Megkapjátok ajándékba azt a pénzt, amit az őrjárat útközben takarmányra
                            költene. Így nekünk nem kell kutyagolni ebben a melegben, míg neked és a
                            többi oázis főnöknek kifizetik a nyugtáinkért a takarmány árát, mintha
                            valóban vettük volna. Itt a nyugta, aláírok vagy tízet. Ülj lóra, és
                            nyargalj végig valamennyi oázison az Atlaszig, mindenhol adj át egyet.
                            De minden sejknek odaadd, mert nem váltják be, csak attól a sejktől,
                            amelyiknek a nevét és oázisát ide felírtam. Ha egyet nem adsz át,
                            mindannyian bajba kerültök. Az elsőn áll a tied, negyven frank.
                            Megértetted? Hogy hívják a második oázist északra?</p>
					<p>- Muherzin... utána Jof el Szafra....</p>
					<p>És bemondta az oázisokat, Gorcsev sorban kitöltötte a nyugtákat.
                            Utolsónak a Bisztra törzset diktálta be a sejk. Ilyen üzlet nem ritka a
                            sivatagban. Olykor az őrmester és a sejk az ilyen zab-, takarmány- és
                            egyéb üzleteket felesbe bonyolítják le. Végre is sok őrjáratot küldenek,
                            ami csak tessék-lássék látja el feladatát. Ilyenkor a katonák pihennek
                            valahol két napot, alig kell takarmány, és az őrmester egy sejkkel meg
                            egy nyugtával elintézi a dolgot. Két ember keres, és senki sem fizet
                            rá.</p>
					<p>- De egyet mondok, sejk. Lóhalálában nyargalj végig ezeken az oázisokon,
                            és meg ne tudják a később erre járó katonák, hogy nem voltunk itt, mert
                            akkor engem, téged és a többi főnököket is elvisznek követ törni, sok
                            évre!</p>
					<p>Miután a katona elment, a sejk észak felé nyargalt. Minden oázisban
                            hagyott egy nyugtát, és valamennyi sejk eskü alatt tanította meg a
                            népét, hogy erre egy század rumi járt.</p>
					<p>A szpáhik és a vadászok, akik erre üldözték a századot, minden oázisban
                            nyomról nyomra követték a nyugtát, mely egy szál katona nélkül futott
                            előttük. Minden oázisban valamennyi arab eskü alatt vallotta, hogy a
                            század erre járt.</p>
					<p>A zászlóaljparancsnokság, a vezérkar, sőt a hadügyminisztérium
                            legtapasztaltabb tisztjei sem értették a csodát.</p>
					<p>De hogy mi történt Malbur oázisnál, amerre nem járt a nyugtát vivő sejk,
                            és hogy került később egy kincstári jegy Insallah helységbe, ezt a
                            szökevények sem értették. Pedig világos volt. Malbur oázisban a törzsfő
                            Abu ben Ikmárnak apósa volt. És a sejk úgy vélte, hogy ez ne kapjon egy
                            vasat sem. Az örüljön, ha nem keresi fel Abu ben Ikmár néhány jelentős
                            kardcsapása. Nemhogy még hasznot jelentsen neki a rokonság!</p>
					<p>Szépen megkerülte éjszaka, kúszva az oázist, és tovább sietett az
                            ösvényen Insallahba, ahol az öccse, egy derék fiú volt a törzsfőnök. És
                            ennek is elmagyarázta, töviről hegyire, mi az, amit a prófétára esküdve
                            kell állítani, ha nem akarnak hosszú ideig követ törni, ami egyrészt
                            felesleges, másrészt fárasztó. Így hát még részletes leírást is adott az
                            “arra járókról” a derék törzsfőnök. Mondják, hogy egy sárgás autó ment
                            elöl, abban ült egy magas rangú rumi úr, akinek a sapkáján falevéldíszek
                            láthatók, és jól tudjuk, hogy ezzel jelzik a rumi kutya urak, ha egy
                            katona öreg lesz, ideges, kiabálós és köhögős. Ezért az ilyen beteg
                            katona mindig lovon jár, vagy automobilon, és sok kitüntetést adnak
                            neki, hogy ne legyen mindig mérges, de ez, úgy látszik, teljesen
                            hiábavaló.</p>
					<p>Mondják, hogy mellette ült egy kis kövér, egyenruhás, akinek két hegyes
                            fa díszítette a vállát, valószínűleg azért, hogy ha az autó felborul,
                            akkor az belefúródjon a homokba, és állva maradjon az egész. Volt azután
                            egy jóképű szpáhi tiszt is egy másik magas, vállas, csontos, akinek
                            olyan mély hangja van, mint a távoli mennydörgés, és valaki a törzsből
                            segédkezni akart a poggyászok megszámolásánál, akit ez a mélyhangú pofon
                            ütött úgy, hogy sokáig beteg volt. A poggyászok körül fellépő
                            gyengélkedés előidézése ennek a mélyhangúnak biztos ismertetőjele.</p>
					<p>Így aztán egyszerű a rejtély nyitja, hogy a Malbur táján köddé vált és
                            felszívódott csapat hogyan tűnt fel ismét, mintha keresztüljutott volna
                            az Atlaszon, Marokkó felé a túlsó hegygerincen.</p>
					<p>Külön kedves epizód, hogy az Insallahnál is délebbre fekvő Lugir főnök
                            két hétig a fia menyegzőjén vendégeskedett, a távoli Barakezi hegyi
                            rablóknál, és midőn hazatért, ott találta a kincstári utalványt, mellyel
                            gyámoltalan helyettese az ő megkérdezése nélkül nem merte becsapni a
                            rumi kutya urakat. Pedig ennél nincs kedvesebb, szebb, vidámabb és
                            üdvösebb napi elfoglaltság. A törzsfő borzasztóan lehordta helyettesét
                            megbízhatatlanságáért és lustaságáért, nyomban kezébe vette az ügyet,
                            illetve a cédulát, és távollétének két hetét levonta az időből,
                            jelenlegi dátummal jelentette a katonák átvonulását, kérve a kincstári
                            utalványért járó pénzt, mivel sajnos ők hegyi lakók, szegény egyszerű
                            emberek, arcuk verejtékéből, két kezük munkájából élnek, s bármennyire
                            is csodálják, szeretik és tisztelik a rumi katona urakat, keserves
                            dolog, de nekik nincs miből hitelezni.</p>
					<p>Így aztán nyilvánvaló lett, hogy a csapatok, melyek a Csád-tó mellett
                            küzdöttek, gyorsabban értek ide az Atlaszról, alig három és fél óra
                            alatt átvágva leghosszabb átlójánál a teljes Szaharát. Majdnem másfél
                            órával gyorsabban, mint egy legújabb típusú, világrekord felállítására
                            készült vadászrepülőgép. Ez kétségtelenül a világ fennállása óta a
                            legpazarabb katonai menetteljesítmény. Különösen gépfegyverekkel,
                            golyószórókkal, páncélkocsikkal, sítalpakkal, és úgyszólván állandóan
                            teljesen részegen. Hogy a francia gyarmati hadsereg annaleseiben még
                            sincs arany betűkkel felírva, mint mondjuk a dicsőséges napok Mexikóban,
                            Miksa császár oldalán, ennek oka többek előtt is kézenfekvő lehet.</p>
					<p>Mondják, hogy egy nyugdíjazott hadtápparancsnok, táborszernagy, aki az
                            oráni katonai üdülőben éppen örökös nyugállományba készült
                            végelgyengülése folytán, arra kérte az orvost, hogy csak azt segítse
                            megélni, amikor ezeket az elvetemedett szélhámosokat kézre kerítik.</p>
					<p>Az orvos később négyszemközt, búsan mondta kollégájának, hogy bár
                            elodázhatná a kívánt néhány esztendővel a végelgyengülés utolsó
                            stádiumát, akkor nem dolgozna itt ezerötszáz frankért, mert a Nobel-díj
                            összegéből kényelmesen élhetne nagynénje Párizs környéki szőlőjében,
                            meghitt rokonsága körében, állatkísérletekkel bíbelődve.</p>
					<p>Ez az Első Számú Legvegyesebb Brigád történetének hiteles adatokra
                            támaszkodó tömör krónikája, és az Atlasz hegység törzsei között még ma
                            is tartja magát a babona, hogy amikor a hóvidék felől fúvó különös szél
                            fejfájást és bágyadtságot okoz, és tudják jól, hogy ilyenkor egy gonosz
                            Ghut suhan a sziklák között, egy-egy zörrenésre fától fához kapaszkodik
                            a ritkás koronák között, távolról menetelő lábak zörgése, foszlányos
                            trombitahangok, elvesző kerékcsikorgás vegyül a szél zajába, és aki
                            elég vakmerő Allahhal szemben, hogy kitekintsen az ablakon, az a
                            mennydörgést előző cikázásban villogó merőleges nagy felfénylő
                            esőcseppek csíkjain át látja is olykor a páncélt fényleni. Feltűnik egy
                            villámlásnyi időre a sok szurony acélja, és láthatja, amint fél méterrel
                            a föld felett, markukba szorított puskaaggyal menetelnek nehéz
                            páncéltörő ravaszságukkal és könnyű nyugtavető alakulataikkal. Elöl
                            szárnyakon egy vöröskeresztes kocsi, és hallani, amint távolodik a
                            robogás, és az Első Számú Legvegyesebb Brigád (mely halott rumik
                            hazajáró különítménye), titokzatos nyílt parancs szerint, erőltetett
                            menetben tart a célja felé, hogy sürgősen elérje a Semmit és nyomban
                            visszaforduljon...</p>
					<p>A völgyben lakók mindenféle fantasztikus meséket tudnak szökevényekről,
                            nyugtákról, csirkefogókról és arab törzsfők cinkosairól, de hát mindig
                            voltak lázas agyú babonás egyének. Végre is az ember azt hiszi, amit
                            lát! És amikor a hóvidékről a beteg szél búgni kezd, a hegyi falu
                            eltűnik a leereszkedő felhőkben, villámlik és éjszaka van, ilyenkor
                            minden villámlásnál jól látja még a vak is. Sőt! A vak még jobban
                            látja!</p>
					<p>Semmi kétség, ott mennek, és rövid, harsány, ellentmondást nem tűrő
                            hazugságokat kiáltanak egymásnak. Ezt mindenki jól érti, világos és
                            megmagyarázható. A többit még a legtartósabb köhögést jelentő sűrű
                            tölgyfalevéllel ellátott beteg katonák sem tudják megmagyarázni. De
                            azért mégis mindenfélét beszélnek, ezt is, azt is.</p>
					<p>De hát babonás emberek mindig voltak és lesznek, mert Allah úgy akarta,
                            hogy némely ember ne azt lássa, amit lát, és ne azt hallja, amit hall,
                            hanem külön igazságot keressen magának, és ha ezt megtalálta, akkor
                            hinni tudja, hogy okosabb, mint a többi. Allah nagy és Mohamed az ő
                            prófétája bizonyára megmagyarázzák az érdeklődőknek, hogy ez miért
                            kell.</p>
					<p>Világrejtély!</p>
					<p>Kétségtelen megállapítást nyert, hogy a közben legalább kétszáz főre
                            szaporodott nagyon vegyes járkáló dandár nehéz páncéltörő portyázói
                            felszívódtak a melegben. Elpárologtak, mint talaj hajszálcsöveiben a
                            nedvesség. És párolgott a nedvesség magas rangú tényezők hajszálain is,
                            és őszültek is kissé, továbbá támolyogtak és szédültek, mivel
                            kétségtelen volt, hogy a szökevények teljes felszereléssel, rendes
                            menettempóban, két páncélkocsival, valami titkos föld feletti kijáraton
                            keresztül az űr valamelyik előretolt kisebb bolygójára távoztak.</p>
					<p>Pedig az üldözők egy nap hátránnyal a szökevények sarkában voltak. A
                            kincstári utalványok nyomán üldözték őket, és faggatták az egyes
                            törzseket.</p>
					<p>Az arabok, akik utalvány ellenében ellátták őket, pontosan leírták a
                            járműveket, a páncélkocsikat, továbbá a szpáhi tisztnek öltözött
                            vezetőt, a vajszínű autóban utazó alezredest, aki mellett egy adjutáns
                            ül teljes sífelszerelésével.</p>
					<p>Gorcsev rájött egy elsőrangú dologra.</p>
					<p>Senki sem tudja pontosan a gyarmaton, hogy hol, merről és hová menetel
                            éppen egy század. Hol az a csendőr, amelyik megállít egy jól felszerelt
                            menetoszlopot (minden eshetőségre sítalppal is ellátva), hogy
                            igazoltassa? És melyik szembejövő csapat tudja pontosan, hogy az
                            ellenkező irányból éppen most és éppen ezek nem jöhetnek? Afrikában nagy
                            a jövés-menés.</p>
					<p>A rádiók türelmetlenül bömbölik mindenfelé, hogy ennyi meg ennyi
                            légionista megszökött. Színüket se látták. Rejtély!</p>
					<p>Ezután sokáig tartotta magát a babona, hogy van valahol a sivatag kellős
                            közepén egy föld alatti város, amiről már filmet is írtak Hollywoodban,
                            és itt egy nagyon gazdag és nagyon szép hölgy menedéket ad a szökött
                            idegenlégiósoknak, gyűjti őket, jó fizetést kapnak, gramofonoznak,
                            kitűnő szivarokat szívnak, de aki megérinti a hölgyet, az halál fia. Azt
                            senki sem tudta, hogy mi oka lenne ilyen szökevények gyűjtésére a
                            Szahara közepén a föld alatt egy igen gazdag nőnek, pláne ha szép is. És
                            azt sem lehet tudni, hogy miért van az, hogy aki hozzáér, az halál
                            fia.</p>
					<p>Senki sem értette, éppen ezért erősen tartotta magát a hír, hogy ez igaz.
                            Annyira ment a dolog, hogy még a hadvezetőség is elhatározta, hogy
                            utánanéz. Hiszen az bizonyos, hogy igen sok legionárius megszökött, és
                            egyet sem találnak.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>Ekkor azután végre hurokra kerültek. Illetve hurokba, amit csak össze
                            kell húzni. Hihetetlenül egyszerű a megoldás.</p>
					<p>Ez a teljesen elvetemedett, kétségbeejtően züllött és rémületesen pimasz,
                            válogatott briganti társaság nem csak páncélkocsit lopott, ami már
                            magában véve is elég súlyos bűncselekmény, és nem mentheti
                            szórakozottság vagy kleptománia, mondom kiderült, hogy ezek a mindenre
                            kész szélhámosok kincstári utalványokkal is rendelkeznek egy lopott
                            zubbony jóvoltából. Egyszer csak érkeztek sorra a törzsfők az Atlasz
                            vidékéről, hogy beváltsák utalványaikat, amiért zabot, pálinkát,
                            szállást, élelmet adtak, mint a blanketta alján az alakulat neme
                            rubrikában olvasható, mindezen szolgáltatásokat felvette “az Első Számú
                            Legvegyesebb Brigád”: Az út célja és iránya, mint a megjelölés mondja,
                            portyázás, azonban bizonyára a nagy sietségben a rumi úr elírta, és így
                            “potyázás” lett a szóból. A városparancsnokságon biztosították a sejket
                            igen dühösen, hogy ez az egyetlen valóságnak megfelelő szó az
                            elismervény szövegében.</p>
					<p>És pontos megállapítást nyert az is, hogy az utalványon szereplő írás a
                            La Grenelle erődből dezertált Pojác csúfnevű legionárius keze vonása.
                            Dühösen fizettek, no, de legalább megvan a züllött banda. Azonnal
                            nyugatról, keletről, bekerítő mozdulattal, könnyűmotoros és tevés
                            osztagok, valamint egy század csendőr erőltetett iramban induljanak az
                            elismervények után, egyenesen az Atlasz jobbra és balra kikerülhetetlen
                            útja felé, és órákon belül megvannak!</p>
					<p>Rádióérintkezést kell létesíteni egy felderítő vadászrepülő rajjal, amely
                            nyomban parancsot kap. Ha a repülők felfedezik a szökevényeket, és nem
                            adják meg magukat, nyissanak gépfegyvertüzet, s lekaszálni mindet!</p>
					<p>Néhány óra, és megvannak.</p>
					<p>Követték nyomukat az Atlasz keskeny hágóján. Nincs menekvés! És Malbur
                            helységben, néhány száz méterrel a csúcs előtt a berber lakosság nem
                            látta már őket.</p>
					<p>Ostobaság! A katonák parancsnoka sorra kihallgatta a lakosokat,
                            fenyegette őket, hiába... Esküsznek, hogy ezen a tájon két hónapja nem
                            járt katona. Debun és Malbur között nyoma veszett a csapatnak! Jobbra és
                            balra lapos, járhatatlan vulkanikus sziklák. Ember nem értheti!
                            Kénytelenek voltak elismerni a lehetetlent: nyomtalanul eltűnt több mint
                            száz ember. Az üldözők most már végigmentek a hágón, fel a hegy
                            csúcsáig, és a túlsó oldalon tovább haladtak Marokkó felé. A következő
                            helységben azonban nem tudták, hogy előre menjenek-e vagy hátra,
                            sírjanak, nevessenek vagy imádkozzanak. Ugyanis a helység vak elöljárója
                            felkérte őket, hogy ha lehet, váltsák be egy század utalványát, mely
                            tegnapelőtt áthaladt erre. És kiderült, hogy az írás ugyanaz. Az Első
                            Számú Legvegyesebb Brigád potyázott erre is!</p>
					<p>És pontosan leírták a páncélkocsikat, az alezredest, az adjutánsát a
                            sítalpakkal, és egy különleges alakulatot, mely felfújható gumicsónakot
                            is hozott ide, a hegyre, készen minden eshetőségre. Hátha feljön egy
                            folyó! A katonák a parancsuk szerint állandó összeköttetésben álltak a
                            pilótákkal, a pilóták velük, és szabályos időközökben rádión
                            értesítették egymást - itt megáll az ember esze. A pilóták nem láttak
                            sehol egy teremtett lelket sem.</p>
					<p>Végképp betetőzte a felfordulást, amikor egy szökött rab jelentkezett a
                            Szahara másik határán egy csendőrőrsnél - valamikor őrmester volt és
                            Borodin néven szolgált -, hogy vissza akar térni követ törni, mert nem
                            tudta mit cselekszik, mikor azt a kényelmes, úri életet otthagyta. A két
                            méter magas őrmester érthetetlen módon pontosan negyvenkét kiló és
                            harminckét deka volt, alig élő súlyban. Kínzásnak nyoma sem látszott
                            rajta, egyetlen karcolás, egy ütés helye nem látszott. Alig lehet
                            kivenni szavaiból, hogy mi történt vele, mert valamitől dadogó lett,
                            rezgeti a fejét, pislog és kissé meghülyült. De felmutatott egy csomó
                            kitöltetlen, kincstári utalványt az ellopottak közül, és felismerte a
                            századnál, amely szembejött, a Pojác csúfnevű és a Királynő csúfnevű két
                            főelvetemedettet, akik a La Grenelle-ben szolgáltak, és vezetői a
                            “felszívódott” brigádnak.</p>
					<p>Most aztán hajrá! Meg kell tudni mi van itt! Gyerünk a vadászrajjal,
                            motorral, tevére, lóra és gépkocsira, körbe mindenfelé, aki csak él és
                            mozog a gyarmati hadseregből! Húszezren űzték élet-halál iramban ezeket
                            a világszégyeneit, és egy végelgyengülésben pihenő altábornagy ismét
                            említette orvosának, hogy szeretné megérni, amikor ezeket elfogják.</p>
					<p>Az orvosnak este már nem is kellett volna bemenni az injekcióval, mert
                            délután világgá röpítették a hírt: megvannak az aljasok! Két
                            páncélkocsival és mindennel egyetemben, harc nélkül kézre kerültek, és
                            hozzák őket!</p>
					<p>Na, megálljatok! Most azután nincs olyan csoda, hogy megmeneküljenek.
                            Nincs? De hiszen a csodának az a lényege, hogy érzékelhető valóság a
                            nincs!</p>
					<p>Az altábornagy este még ivott egy korty húslevest, és közölte leányával,
                            hogy nem adja beleegyezését a házasságához. Éjféltájban csendben
                            elszunnyadt nyolcvankét éves korában a hadtápnál eltöltött teljes
                            negyvenöt év szolgálati idő után, végelgyengülésben, és íme kiderült,
                            hogy a jó öreg korán költözött el.</p>
					<p>A rádióleadók másnap úgy sikongtak, sírtak, szitkozódtak, mint megannyi
                            sötétben inzultált védtelen hölgy. A foglyul ejtett kétszázadnyi
                            katonáról, amelyet diadalmasan hurcoltak Aîn‑Szefra várába, kiderült,
                            hogy reguláris, tisztes katonai csapat. Nem a szökevények! De mi ez a
                            két páncélkocsival? Hát kérem! Ők parancsuk szerint meneteltek a Csád-tó
                            felé főhadnagyukkal, mivel azt hallották, hogy lázadók támadtak a
                            telepre, és a végszükségben szorongatott európaiakat kell megmenteni.
                            Útközben szembejött a keresett csapat, élén vajszínű autóban egy
                            alezredes, akinek jelentették - előírásszerűen - létszámukat,
                            rendeltetésüket és menetirányukat. Az ősz katonatiszt, veszélyeztetett
                            honfitársai miatt érzett aggodalmában megparancsolta, hogy nyomban
                            vegyék át a két páncélkocsit, és amint Bar el Gazar felé alkalmasabb
                            terepre érnek, két osztag siessen előre!</p>
					<p>Átvették a páncélkocsikat, de fél napi járásra sem lehettek, amikor a
                            szélrózsa minden irányából megérkezett a gyarmati hadsereg. Körülvették
                            őket gépfegyverekkel, puskákkal, lángszórókkal, közölték velük, hogy
                            egyetlen szót sem beszélhetnek, tegyék le a fegyvert, és kövessék a
                            csapatokat. Nem értették az esetet, most sem értik, de
                            engedelmeskedtek.</p>
					<p>A zord katonai ügyészek és nyomozók arca sárga, halványzöld, májszínű és
                            teljesen bíborpiros lett. Hát nem lehet... Ezeket nem lehet egyszerűen
                            csak agyonlövetni, ha majd kézrekerülnek! Nem büntetés a történtekért!
                            Egy tiszt a homlokára ütött.</p>
					<p>- Szent atyám! Mi van a Csád-tó melletti olajkutatókkal?!</p>
					<p>Rohantak.</p>
					<p>Rövidhullámon hívták az előző napon vészjelekkel jelentkező telep
                            leadóját. A telep jelentkezett. Tehát élnek! De mennyire élnek!
                            Köszönik a segítséget. Utolsó pillanatban itt teremtek a katonák egy
                            alezredessel és egy szpáhi főhadnaggyal. Elszántan érkezett a kis
                            csapat, készen arra, hogy ha kell, a Ruvenzori csúcsáig üldözik a
                            lázadókat, bizonyára azért hozták magukkal a síelő járőrt. Rövid
                            tűzharc, utána szuronyroham, és megsemmisítették a rablók zömét. A többi
                            elfutott. Csodálatos katonák önök!</p>
					<p>A tiszt erre azt szerette volna felelni, hogy ha nem muszáj, ne
                            általánosítson itt, ne vegyen mindenkit egy kalap alá. De azután mégsem
                            mondta.</p>
					<p>A Csád-tói állomás megemlíti, hogy természetesen boldogan rendelkezésére
                            álltak a felmentő csapatnak mindenféle utánpótlással. Különösen sok
                            szivart és egészen finom likőröket vásároltak. Most arra kéri az
                            érdeklődő tisztet, hogy adjon tanácsot, mit csináljon az utalványokkal?
                            Errefelé messze környéken nincsen helyőrség. A tiszt azt felelte, örül,
                            hogy jól vannak, és igazán nem mondhatja meg, hogy mit csináljanak
                            ezekkel a kincstárjegyekkel.</p>
					<p>Ekkor jelentkezett a már egyszer átkutatott Atlasz Marokkóhoz közeli
                            lejtőjéről Insallah község elöljárója, hogy öt napja egy szpáhi tiszt,
                            egy alezredes vajszínű kocsin, aki mellett síelő adjutánsa ült, egy
                            századot szállásolt be náluk, és ezt a kincstári utalványt adták. A
                            helység lakossága apróra leírta a katonákat, és esküdtek, hogy itt
                            háltak és pihentek egy napot.</p>
					<p>Most már csak bágyadtan ültek a tanácskozókban. Meggyőződés nélkül
                            suttogtak módszerekről és teendőkről, megviselten és lesoványodva, sok
                            vihart megélt, sok pokoli csatában keményen helytállt öreg katonák,
                            tábornokok és vezérezredesek, sőt közöttük egy marsall is, aki egy év
                            előtt szürke köpenyben, éjszaka maga vizsgálta a posztokat egy felkelők
                            elleni döntő ütközetben, és miközben cigarettára gyújtott, egy golyó
                            elvitte a sapkáját, de ő még sokáig pöfékelt, és mondta, hogy nedves a
                            dohány. Ez a marsall most tanácskozás közben zsebkendőjét egy pohár
                            vízbe mártotta, homlokára kötötte, és fehér fiolából valami nyugtató
                            port vett be.</p>
					<p>Mintegy hallgatólagosan megállapodtak abban, hogy nem foglalkoznak az
                            üggyel. De mit tehetnek róla, ha az ügy foglalkozott velük?</p>
					<p>Egy hét múlva Luango szabad bantu nemzetközi garancia alatt álló semleges
                            föld királya követe útján közölte a főhadiszállással, hogy fegyveres
                            ellenállást nem fejtett ki, de a francia erők megjelenését jogtalannak
                            tartja, tiltakozik ellene. Provokációra nem hivatkozhatnak, békés, és a
                            franciákkal szemben barátságos magatartást tanúsító népével szemben. Ő
                            megadta a kért összeget a megszálló csapat élelmezésére, sőt
                            kívánságukra az élelmezésükről is gondoskodik, tudomásul vette, hogy
                            éppen a francia hadsereg számára szállított mahagóni, gumi és copra árát
                            foglalták le. Tiltakozott, de nem tehetett semmit az ellen, hogy első
                            tanácsadóját és miniszterét - mivel az vonakodott számukra nemzeti
                            táncokat eljárni - állásától megfosztották, sőt két fogától is, és
                            kijelentették, hogy országának francia helytartója egy Abu ben Pullover
                            nevű rejtélyes egyén, ki sötét, viharos éjszakában eltűnt baromfikat süt
                            az erdőben. Ő elsősorban kifizette (és erről kincstári utalványa van) a
                            megszálló csapatok teljes adóját, nehogy ezzel ürügyet szolgáltasson a
                            provokációra. Az egész lakosság dolgozik nekik, mert himlőoltással,
                            kötelező népoktatással, féregirtással és más életveszélyes
                            fenyegetésekkel terrorizálják hűséges és becsületes népét. Ez az eljárás
                            az égre kiált! Különösen a himlőoltás méltatlan pressziója.
                            Tiltakozásukat egy példányban eljuttatták Rangezibe, Morton úrhoz, aki
                            valamiféle kereskedelmi konzul, olasz vagy amerikai vagy török, biztosan
                            nem is tudja, de legutóbb, amikor nála járt, közölte, hogy a nemzetközi
                            vitás kérdésekben legtöbbször az ő döntése irányadó, és ezért ő már
                            akkoriban hat gyönyörű elefántagyarat adott ennek az úrnak. Miután
                            közölte álláspontját és tiltakozását a francia kormánnyal, nyugodtan
                            tekint Morton úr döntése elé, mely úgy véli, hogy csak a tisztelt
                            köztársaságnak lesz kínos, kellemetlen és sok tekintetben káros, ha
                            tekintetbe vesszük, hogy az egyesült amerikai, olasz és portugál haderők
                            Luango segítségére sietnek, amit különben Morton úr szükség esetére fix
                            ígéretben biztosított.</p>
					<p>Mire az első vadászgépek megjelentek Luango országban, már nyomuk sem
                            volt. Utóbb kiderült, hogy két hétig Argentin Kongó melletti erődben
                            éltek valami homályos történet alapján, hogy Luango fenyegető
                            magatartása arra az elhatározásra juttatta a katonai parancsnokot, hogy
                            velük megerősítse az itteni helyőrséget. Mivel a hadtápnak a kettős
                            létszámról nem volt fogalma, és így megfelelő utánpótlásról gondoskodás
                            nem történt, a különleges segédcsapat megevett és megivott mindent az
                            erődben, majd dalolva elvonultak, és a vészjeleket leadó, éhínségbe
                            jutott erődnek három motoros bombavető gépről, zuhanóbombázókról, négy
                            egymás után következő hullámban minden bázisról felszálló rajok kenyeret
                            és szárított húst dobtak le.</p>
					<p>Ekkor már a gyarmati hadsereg harmadik hadügy-főparancsnoka vonult
                            nyugállományba az ügyből kifolyólag. A negyedik deréktáji fájdalmaira
                            hivatkozva, közvetlenül kinevezése előtt kérte, hogy helyezzék
                            nyugállományba.</p>
					<p>Majd sürgönyileg közölték a francia köztársasági elnökkel, hogy
                            gratulálnak neki, amiért őt éltetve megalapították itt az autonóm
                            francia legionáriusok független, de franciabarát erődjét, és mindaddig,
                            amíg megfelelő mennyiségű élelemmel, szivarral, pálinkával és
                            napilapokkal ellátja őket a hadtáp, biztosítják Franciaországot
                            támogatásukról.</p>
					<milestone n="3" unit="endSubChapter"/>
				</div>
				<div type="chapter">
					<head>V. FEJEZETRádióműsor a Szaharában</head>
					<milestone n="1" unit="startSubChapter"/>
					<p rend="head">1.</p>
					<p>Az Atlasz lejtőjén ültek, és helyzetük most már igazán kilátástalan volt.
                            A Szaharából egy csapat portyázó követi a nyomukat. Elhagyták őket, de
                            ez csak fél nap haladékot jelent. Egérfogóba kerültek. A hatalmas
                            hegylánc egyetlen átjárója a Casba mellett visz el, ahová be akartak
                            nyomulni. Igen ám, de a Casba körül a francia katonaság táborozik, ide
                            látszik a tüzük.</p>
					<p>Gyönyörűen bekerítették magukat!</p>
					<p>Ha megérkeznek a portyázók, nincs tovább. Hátukban egy osztag katonaság.
                            Reménytelen a helyzet...</p>
					<p>- Ha nem megy másképp - mondta Sába -, megadjuk magunkat.</p>
					<p>A különben leleményes Gorcsev is tanácstalanul nézeget jobbra-balra.</p>
					<p>- Talán akad itt valahol átjáró, hogy megkerülhessük őket - mondta
                            Ditrich sötéten.</p>
					<p>- A fenét akad.</p>
					<p>- Azért mégis vihetünk egypár embert őrjáratba.</p>
					<p>Elindultak nyolcan Gorcsev vezetésével, köztük Szvetozár, aki valamilyen
                            rejtélyes okból azt hitte, hogy vacsorájuk van, csak a tüzelő hiányzik,
                            azért mennek.</p>
					<p>- Maga mindig csak a lábát lógatja, ha dolgozni is lehetne - mondta
                            dühösen Krajovácznak, aki erre elhúzta a tenyerét homloka előtt, jelezve
                            Szvetozár elmeállapotáról kialakult nézetét, és visszaordított:</p>
					<p>- Az a mániája, hogy lopják a cigarettáit! Maga meg fog hülyülni
                            ebbe.</p>
					<p>De mivel elindultak, velük ment ő is, és közöttük volt két műszaki, sőt
                            két postás is.</p>
					<p>...Most távolról a holdfény egy darabján látszott a burnuszban közeledő
                            partizánok csapata. A katonaság lassan megindult a hegyoldalról. Nincs
                            tovább. Két tűz között vannak.</p>
					<p>- Megadjuk magunkat, fiúk, a katonáknak - mondta Sába.</p>
					<p>- Megehetné a fene az egészet - dünnyögte Abu ben Pullover. - Most négy
                            évet ülhetek.</p>
					<p>- Nem jár négy év a katonaszökevényeknek.</p>
					<p>- Az igaz. De másképp mérlegelik a dolgot, ha valaki a timbuktui
                            fegyházból szökik meg, mert pillanatnyi neuraszténiából agyonvágta egy
                            söröskancsóval a sógorát. Egy vacak sógorért két évet kap az ember.
                            Azonfelül a sógorom tüdőbajos volt, olvasni, írni nem tudott, amit mind
                            enyhítő körülménynek kéne számítani... De ehelyett négy év lesz.</p>
					<p>Így derült ki Pullover próféta múltja, aki csendben, búsan üldögélt
                            azután egy kövön.</p>
					<p>- Odanézzetek! - kiáltotta Klausner, és a völgy felé mutatott.</p>
					<p>Csodálatos, megdöbbentő látvány!</p>
					<p>A katonaság eltűnt a sötét szerpentinút kanyaraiban, egyáltalán nem véve
                            tudomást róluk.</p>
					<p>Ehelyett futólépésben értek a völgybe, felfejlődtek a gyanútlanul vágtató
                            portyázókkal szemben, és amint ezek lőtávolba értek, olyan tüzet
                            nyitottak meg, hogy csak úgy bukfenceztek jobbra-balra tevéikről a
                            burnuszosok. Gépfegyver, golyószóró, szabályosan feldördülő sortüzek
                            poklának nyargaltak egyenesen, és míg visszaráncigálták tevéiket, hogy a
                            titokzatosan rájuk zúduló halál elől meneküljenek, a fele ott feküdt
                            már a sivatagban, és gazdátlan, nekivadult tevék futkároztak összevissza
                            közöttük.</p>
					<p>Újabb futólépés.</p>
					<p>A portyázók eszeveszetten menekültek, és a katonaság szép rendben követte
                            őket, amíg eltűntek lassan a sivatagban, jól ismert menetütemben,
                            lefelé, a völgy irányában.</p>
					<p>- Jól intézkedtünk mi?! - mondta diadalmasan Ditrich, aki most jött
                            vissza az őrjáratról. ‑ Ráfért a csirkefogókra, hogy végre alaposan
                            elintézzék őket. Helyes kis elvonókúra volt, hogy leszokjanak a
                            szenvedélyükről, tisztességes legionáriusok dolgába ütni az orrukat.</p>
					<p>Kiderült a következő: A Casba felé telefonhuzalokat láttak, és egy
                            sziklaplatón sátor állt, amelyről már messziről látszott, hogy telefon
                            és rádió van benne.</p>
					<p>- Őrt vagy ilyesmit itt nem állítottak - folytatta -, és nyomban láttuk,
                            hogy ez egy műszaki csoport, amely a hírszolgálatot látja el. Bementünk
                            és felkértük, hogy hagyják leváltani magukat. Végül is beleegyeztek.
                            Majd el kell hozni őket, mert itt a bazaltkiugrón fekszenek
                            megkötözve.</p>
					<p>- Közöltük telefonon - mesélt Ditrich - az itt táborozó 63-as zászlóalj
                            katonáival, hogy egy lázadó törzs megsemmisítette Grabu oázist. Az
                            Atlasz felé tartanak, és golyót nekik! A század haladéktalanul szállja
                            meg a Goha forrásvidékét, és várja be a további utasításokat. Azt
                            hiszem, ezek sokáig fognak ott állomásozni, amíg utasítást kapnak.</p>
					<p>Közben Ditrichtől azt is megtudták, hogy egy alezredes és néhány tiszt
                            valamiért látogatóban van Caidnál. Nem tanakodtak sokáig. Nyomban
                            cselekedni kellett, mert a Szahara már hemzsegett az üldöző
                            csapatoktól.</p>
					<p>Éjfél után felszedelődzködtek, és megkezdődött a legkockázatosabb,
                            legravaszabb legionárius csíny, amit valaha csak hallottak.</p>
					<p>Csendben elindultak, és gyors egymásutánban a következők történtek.
                            Először a műszakiak sátránál időztek. Sába telefonált.</p>
					<p>Később két csoportra oszlottak. Egyiket a kövér Trovacsek vezette, és
                            vagy ötven tagja volt, a másik a főhadnagyi egyenruhát viselő Sába
                            irányításával felfelé kapaszkodott a Casbába.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Közben a Casbában egy kitüntetésekkel elhalmozott ősz alezredes és három
                            tisztje Caiddal tárgyalt.</p>
					<p>- Higgye el, nem bizalmatlanság, szeretném azonban, ha a nagygyakorlatok
                            idejére átadná a Casbát katonáinknak.</p>
					<p>- Békében éltem mindig a franciákkal, és békében fogok élni mindaddig,
                            amíg nem űznek el lakhelyemről - mondta Caid.</p>
					<p>A tisztek kedvetlenül néztek a távozó Caid után. Gazember, aki hihetetlen
                            ravaszsággal őrzi ezt a pozícióját, és ha a Casba teraszáról kikémlel,
                            mindent lát, mindenről értesül, és ki tudja, nincs-e itt valahol
                            rádióleadója vagy ilyesmi, amivel a tuaregeket irányítja. Mert ezeknek a
                            gazembereknek olykor hihetetlenül jó értesüléseik vannak.</p>
					<p>- Ördög vigye el a diplomáciát - mondja az egyik tiszt. - Én már régen
                            elintéztem volna, úgy ahogy kell, minden udvariaskodás nélkül!</p>
					<p>Rosszkedvűen ültek.</p>
					<p>Pokolba a sokféle oknyomozással, meg bizonyítgatással, mert amíg a
                            hadügyben meg a vezérkarnál felvirrad a döntés, addig ez a rabló eladja
                            őket.</p>
					<p>És kénytelenek itt francia négyest táncolni a sejk körül, olyan
                            instrukciókkal, hogy az embernek mosolyognia kell, ha viszket a
                            tenyere. Búsan cigarettáztak, veregették a csizmájukat, és egyszer csak
                            jön egy ordonánc:</p>
					<p>- Alezredes urat keresi a parancsnokság.</p>
					<p>- Biztos érdeklődnek - mondta az egyik tiszt, miután az ezredes kiment -,
                            hogy küldünk-e naponta friss virágot a rablóknak.</p>
					<p>Hát most az egyszer tévedtek. Speier főhadnagy, a marokkói kormányzóság
                            futára jelentkezett telefonon: “A parancsnok úr intézkedésére továbbítok
                            egy mai keltezésű sürgönyt Marokkóból: Caid bűnössége beigazolódott,
                            utasítottam a hatvanhármasokat a Casba haladéktalan megszállására.
                            Szólítsa fel Caidot, hogy adja meg magát. Ruff marsall s.k.”</p>
					<p>- Jelentse, hogy megértettem.</p>
					<p>Mikor Caid a tisztek hívására ismét a szobájukba ment, valaki bezárta az
                            ajtót.</p>
					<p>- A főhadiszállás parancsára - mondta az alezredes - letartóztatom, és ha
                            emberei ellenállnak, az elfogatásra kiküldött alakulatok megsemmisítik
                            őket. Bebizonyosodott, hogy ön áruló.</p>
					<p>- Kérem, ezért...</p>
					<p>- Nem kérdezték! Maga fogoly, és a haditörvényszék elé kerül.</p>
					<p>Caid egy tőrt rántott elő, de nyomban lefogták és megkötözték.</p>
					<p>Alig félóra múlva a Casba legalsó terasza előtt megszólalt a kürt. Ezt a
                            felszerelési tárgyat Trovacsek próféta (ha nem is volt katona, de
                            Timbuktuban sokáig működött egy amatőr zenekarnál) fújta most, kissé
                            hamisan.</p>
					<p>Ez nem adhatott okot félreértésre, mert a katonák, a fejbeütések és
                            találatok olyan igaziak voltak, hogy álmodni sem lehetett különbet.</p>
					<p>Egyidejűleg a domboldalban ügyesen elhelyezett gépfegyverek fedezéke
                            mellett megrohanták a várszerű építményt, és percek alatt három
                            mellvédet elfoglaltak, és újabb percek alatt a domboldali gépfegyverek
                            már a mellvédről pásztázták az udvart. Remek teljesítmény volt. A
                            hatodik terasz ablakából látcsövén kémlelő tisztek jelentőségteljesen
                            bólogattak. Ez igen. Ezt nevezik ők diplomáciának. Hatásos, gyors és
                            aránylag kevesebb áldozattal jár, mint a sok szóbeszéd.</p>
					<p>A második teraszra visszavonult felkelők közben kissé felocsúdtak a
                            meglepetéstől, és erős ellenállással védték az udvart.</p>
					<p>Ekkor a negyedik terasz magasságában leugráltak a hegyoldalból érkező
                            katonák, a kövér Trovacsek vezetésével, és abban a pillanatban, ahogy a
                            talpuk földet ért, elő a kézigránáttal. És szinte még az ugrás
                            lendületében hajítják egyiket a másik után a mélybe, a második
                            teraszra.</p>
					<p>Ez köszöni szépen és összedől... Nagy por- és füstfelhő. A társaság egy
                            részét eltemette az építmény, a többi beduin a következő teraszra
                            kapaszkodott. E rövid idő alatt már a mellvédről az udvarra
                            továbbították a gépfegyvereket, onnan kattognak veszettül, míg a katonák
                            keresztül-kasul futkosnak, lebuknak a porzó golyólecsapódások között,
                            bódék, kövek és árkok mögül előre! A kövér Trovacsekkel érkezők fentről
                            kézitusával foglalták el egyik tetőt a másik után. Három helyen ég a
                            Casba, füst, láng, tűz, ordítás, lövöldözés, és két perc múlva egy
                            burnusz leng...</p>
					<p>A törzs megadta magát.</p>
					<p>A tüzelést beszüntetik, innen is, onnan is felemelkednek, leszámítva
                            azokat, akik örökre vagy jó időre úgy maradtak. És megkezdődik a
                            bennszülöttek lefegyverzése.</p>
					<p>A tisztek maguk is részt vettek a harcban, és tartották fél órán
                            keresztül az állásukat a behatolást megkísérlő néhány beduin ellen.</p>
					<p>Egy szpáhi főhadnagy vezette az ostromlókat, jól megtermett, hatalmas
                            fiú, Sába István. Az alezredes elé lép keményen:</p>
					<p>- Bramant főhadnagy jelentkezik. Létszám: három...</p>
					<p>- Jó, jó... ezentúl rajtad lesz a szemem! - mondja az alezredes. -
                            Intézkedni fogok, hogy a téged megillető helyre kerülj végre.</p>
					<p>Sába is ettől félt, hogy ilyen intézkedés az alezredes részéről esetleg
                            még lehetséges.</p>
					<p>A katonák letáboroztak, és az alezredes azonnal telefonált. Sába ekkor
                            már ismét a műszaki sátorban ült, mert ide kellett valaki., aki többféle
                            hangon is beszél. Változatos és sokféle dolga volt, az bizonyos.
                            Lihegett és felvette a hallgatót.</p>
					<p>- Kapcsolja a főhadiszállást.</p>
					<p>- Igenis, alezredes úr - dörögte mély hangon, és vagy húsz perc múlva
                            krákogva, nyávogva jelentkezett.</p>
					<p>- Itt de Hivers... - ismert egy ilyen nevű vezérkari ezredest - mi
                            van?... Úgy látszik, ezek a hatvanhármasok kvaterkáznak a sivatagban...
                            Már egy órája várjuk a jelentést a Casba megszállásáról.</p>
					<p>- A hatvanhármasok pompásan csinálták - feleli az alezredes. - A gyarmati
                            hadsereg egyik legjobb alakulata ez. Bramant főhadnagyot a jelentésben
                            külön kiemelem. Első rangú tiszt! Személyes bátorsága,
                            ötletessége...</p>
					<p>- Igen, igen... ez egy tehetséges fiú - felelte krákogva, és némi őszinte
                            mélabúval Sába. - Hát akkor rendben van. Vegye át a parancsnokságot
                            tisztjeivel együtt... Nyugodt vizsgálatot várok... Milyen idő van
                            arrafelé?</p>
					<p>- Száraz, tűrhető.</p>
					<p>- Nálunk már két napja tombol a homokvihar... khm... hm.... Hát
                            viszontlátásra, mon vieux... ‑ és letette a kagylót, illetve Sába
                            zörgött valamit, azután más hangon beszélt:</p>
					<p>- Marokkó fővonal, bontom a főhadiszállást... - Sercegés, majd az
                            alaphang. - Hatvanhármas műszaki altiszt. Parancsol alezredes úr?</p>
					<p>- Kapcsolja Colomb-Béchart. A hetvenkilences mellékállomást.</p>
					<p>- Mi? Ez kedves. No mindegy...</p>
					<p>- Nem jelentkezik, alezredes úr.</p>
					<p>- Kizárt dolog. Vasútállomás. Próbálja újra.</p>
					<p>Lesz, ami lesz!</p>
					<p>- Colomb-Béchar! - kiáltotta a zsebkendővel letakart kagylóba. - Rövid
                            beszélgetést kérek! Homokvihar! Tömve a helyiség!</p>
					<p>Egy intésére körülötte zajongani kezdtek és csörögni. A süket Szvetozár
                            kezeit tördelve nézte őket.</p>
					<p>- Őrült társaság! Berúgtak a telefonnál!</p>
					<p>Krajovácz vidáman vállat vont.</p>
					<p>- Ha egyszer győztünk, miért ne daloljunk?! - És rágyújtott egy nótára,
                            és Sába kétségbeesetten jelentette, hogy úgy látszik, valaki megőrült a
                            homokviharban. Az alezredes azt kérdezte, hogy ott van-e Monsieur
                            Tribon... Sajnos egy perc előtt távozott, ma már nem is jön vissza...
                            Ugyan! És mit csinálnak ott állomásfőnök nélkül?... Itt a helyettese...
                            - izzadt Sába, és szinte megőrült a lármától, különösen Krajovácz miatt,
                            aki valamilyen nemzeti táncnak azt a figuráját járta, melynél egyet az
                            asztalra, egyet a cipőjére, egyet Sába hátára vágott, hogy az folyton
                            kiejtette a kagylót.</p>
					<p>Baumgarten csomagolt. Menekülni fog, mert erre a svindlire biztos
                            rájönnek.</p>
					<p>- Küldje a helyettesét, Monsieur Maurielt - kiáltotta az ezredes.</p>
					<p>- Épp most rohant ki, mert beállt Insallahból a személy...</p>
					<p>Klausner, hogy segítsen, egy vontatottat fütyült.</p>
					<p>- Na, hála Istennek, már indul - mondta az alezredes, és a Sába kezéből
                            kirepülő transzformátor csak hajszál híján hibázta el Klausnert.
                            Teljesen rekedt hangot imitálva súgta a telefonba. ‑ Itt Mauriel beszél,
                            oda a torkom... csupa por...</p>
					<p>- Gargarizálni kell.</p>
					<p>- Tudom... máris gargarizálok.</p>
					<p>Erre ez a hülye Abu ben Pullover elkezd gargarizálni harsányan, mire a
                            süket Szvetozár, akit nem engedtek elmenekülni, a sátor sarkában
                            imádkozni kezd. Ha nem tudja elhitetni az alezredessel, hogy téves
                            kapcsolás folytán az elmeosztály jelentkezett, akkor végük...</p>
					<p>- Hát kérlek, azért hívtalak fel, hogy megtudjam, mi van a nyolcvan
                            frankkal?</p>
					<p>- Rendben lesz... - lihegi asztmásan Sába, és egy kissé már valóban
                            tönkrement a torka. Jelzi az ajkai közé dugott ujjal, hogy fütyüljön
                            valaki, mintha vonat érkezne. Abu ben Pullover készséggel tölt Sába
                            szájába egy kis rumot a kulacsából, s nem érti, hogy ez miért
                            fuldoklik.</p>
					<p>- Rendben van... - súgja lihegve Sába - minden a kívánságod szerint
                            történt.</p>
					<p>- Igazán? - kiáltja az alezredes. - De hisz akkor tízezer frankunk
                            van!</p>
					<p>Na jó, hát így nem megy! Az erődöt bevenni kedves, tavaszi majális, ehhez
                            képest. Hogy jön ide tízezer frank? Nyolcvanból?!</p>
					<p>- Még csak azt mondd meg - üvölti az alezredes -, hogy simán befutott-e a
                            ló? Vagy Tartales megelőzte közben...</p>
					<p>- Megelőzte... de az utolsó fordulóban átugrott a korláton.</p>
					<p>- Mi?! A kocsival együtt?!</p>
					<p>- Nem, a kocsi leszakadt!</p>
					<p>Kimerülten törölte a homlokát. Azután egyik kezével eltávolította
                            Krajováczot az öléből, másikkal Pullover szájába nyúlt, hogy beszüntesse
                            a gargarizálást.</p>
					<p>- Jaj!</p>
					<p>- Mi bajod?! - kérdezte az alezredes a rémes ordításra.</p>
					<p>- Semmi, semmi. Odacsíptem az ujjamat az asztalhoz... - Pullover
                            ijedtében kis híján tövig leharapta három ujját.</p>
					<p>Klausner röhögve hátba vágta.</p>
					<p>- Ilyen csibész! Itt becsap mindenkit, úgy tesz, mintha beszélne
                            valakivel, és most sül ki, hogy csak mindenféle hülyeségeket mond.
                            Halló! Öreg alezredes! Szervusz!</p>
					<p>Sábában meghűlt a vér. Az alezredesben is.</p>
					<p>- Egy részeg katona garázdálkodik itt... - hebegi a Királynő gyorsan -,
                            és azt hiszi, hogy ugratom.</p>
					<p>- Majd elküldök a pénzért. Gramart üdvözlöm.</p>
					<p>- Átadom.</p>
					<p>- Vele van most az Ágnes?</p>
					<p>- Nem... beteg.</p>
					<p>- Ne mondd. Mi baja annak a kancának?</p>
					<p>- Sántít! Halló... Beállt egy vonat... - mondta boldogan, mert Krajovácz
                            közben megrúgott egy hordót, és az éktelen dübörgéssel legurult a
                            dombról.</p>
					<p>...Lihegve és halálosan kimerülten ült a beszélgetés végeztével. Ditrich
                            jött fentről, és örömmel újságolta, hogy milyen remekül megy minden.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>- Ügyes fiú ez a Királynő - mondta Klausner -, de nem sokra megy, ha mi
                            nem állunk szívvel‑lélekkel melléje!</p>
					<p>Amit a különben nem durva Sába erre felelt, hosszan, fájdalmasan, ordítva
                            és kissé kimeredő szemekkel, azt kihagyom, mert Sába azontúl újra csak
                            az az ember maradt, aki volt: jóindulatú és szelíd.</p>
					<p>- Ha így veszekszik velünk - mondja Abu ben Pullover -, akkor a jövőben
                            nem segítünk a műszakiakban.</p>
					<p>- Remélem - mondja a teljesen kimerült Sába -, hogy most békében hagynak
                            a fentiek. - Megrázta dühében a rádiót. - Sohasem hallottam még, hogy
                            francia tisztek lázas szenvedélye a rádió!</p>
					<p>Úgy látszik, mégsem volt a rádió olyan kimondott szenvedélye a
                            tisztikarnak, mert csend lett. Sába odaültette a helyére Ditrichet, hogy
                            vegye fel a tisztek kívánságait, aztán hívja őt, ha kell.</p>
					<p>A tisztáson Kajovácz és Benguz, a török - akit legutóbb majdnem megittak
                            - csevegtek.</p>
					<p>Sába behúzódott kissé a ponyva mögé.</p>
					<p>- Azt nem értem - mondja Benguz -, miért vakulna meg, ha feltakarják,
                            amikor nem is süt a nap a szemébe.</p>
					<p>- Én is gondoltam, hogy valamit süthetne melléje. Mert, ha úgy vesszük, a
                            burgonya egymagában még nem kimondott étel.</p>
					<p>- Maga süket?! - kérdezte hangosabban.</p>
					<p>- Úgy van! Köret! Ez a szó sohasem jut eszembe.</p>
					<p>Most már Benguz tisztában volt az üggyel, és mert éppen arra jött,
                            csillogó szemekkel, túl boldogan Haagebeck, megszólította:</p>
					<p>- Várjál csak... egy kérdést szeretnék tisztázni.</p>
					<p>- Kérlek...</p>
					<p>- Te is orvos vagy. Érdekel Gorcsev egy intézkedése. Azt mondja, hogy a
                            beteg öreget nem szabad feltakarni, mert rögtön megvakul a fénytől.</p>
					<p>Haagebeck nem is válaszolt, sietett tovább, mert a sebesültekkel volt
                            elfoglalva.</p>
					<p>Sába azonban nem hagyta annyiban a dolgot. Odament a törökhöz.</p>
					<p>- Nem helyes - közölte a véleményét Benguzzal -, ha a befogadott egyén
                            mondjuk valami iránt érdeklődik itt, ami úgy tudom, nem tartozik rá.
                            Mint ahogy nem tartozik másra, hogy te hogy jöttél ide Aszur Marutból.
                            Pedig erre nehéz lenne felelni, mert autóval sem lehet néhány hét alatt
                            ideérni, igen sok és jó felszereléssel. Ez engem nem érdekel. De ha te
                            megkérdeznél valakit, hogy én mit írok esténként a vörös zsoldkönyvbe -
                            ami csakis az én dolgom - akkor én megfognálak, és kicsavarnám a
                            nyakadat.</p>
					<p>Rágyújtott egy cigarettára, és a török lassan felemelkedett. Nyugodtan
                            álltak egymással szemben. A török ólomszínű tekintete, bagaria arca épp
                            olyan kevéssé változott, mint Sábáé. Ő is kivett egy cigarettát,
                            elgondolkozva lebiggyesztette a száját, és mert a másik öngyújtója nem
                            fogott, odanyújtotta az égő gyufát.</p>
					<p>- Aki ki akarja csavarni a nyakamat, az megpróbálhatja. Nem érdekel.</p>
					<p>Az égen széles fénydorongokba, narancssárgán és bíborpirosan, szürkén és
                            egészen lilán terült szét a nap, ünnepélyesen utolsó lobbanásával a
                            sivatag felett. Innen a szikláról, a tisztás fái között szép látvány
                            volt.</p>
					<p>Sába leverte a cigarettájáról a hamut.</p>
					<p>- Megpróbáljuk! - szólt Sába, habár felismerte Benguzban a rendkívüli
                            erejű, hivatásos verekedőt.</p>
					<p>- Én meg itt ülök revolverrel, és aki győz, azt lelövöm.</p>
					<p>...Honnan a mélységes homályból bukkant fel és ült mögéjük Gorcsev?
                            Ilyesmit nem lehet tudni. Hogy a szekeret átugrotta egyszer, mert néhány
                            arab üldözte a fertőtlenítés miatt, és tudta, hogy öldöklés lesz, ha
                            megüt egyet, ez biztos.</p>
					<p>- Te, Benguz, most menj el innen a sátor körzetén kívül legalább húsz
                            méternyire, mert különben agyonlőlek, öregem, bármennyire kerülöm is a
                            civakodást.</p>
					<p>- Fegyverrel könnyű... Szóval, Királynő, bárhol és bármikor
                            megpróbálhatjuk.</p>
					<p>- Az az érzésem - mondta Sába -, hogy rövidesen sor kerül erre.</p>
					<p>Vaksötét volt. Afrikában a sivatag felett úgy jön az este, mintha
                            lezuhanna...</p>
					<p>- Hülye vagy? - kérdezte Gorcsev, amikor ketten maradtak. - Te vagy a
                            híres kovács, aki hályogot operált? Én azt mondtam, figyeld meg! Erre te
                            odamész, és megkéred szépen, hogy hadd ölhetnéd meg.</p>
					<p>Sába szégyenkezve imbolygott jobbra-balra. Jól tudta, hogy Gorcsevnek
                            igaza van.</p>
					<p>- Azt kérdezte Haagebecktől - morogta -, hogy miért kell letakarni az
                            öreg Manuelt. Ezt én nem tudom. A te dolgod...</p>
					<p>- Ezt kérdezte? - füttyentett. Aztán újra korholó hangon mondta. - Ide
                            hallgass! Te vagy a legjobb barátom! De ha megölted volna Benguzt,
                            megszűnt volna minden barátság közöttünk. És hogy tudj valamit, hogy
                            miért takartatom le falevelekkel, pálmával... - Körülnézett. És valami
                            sírásra hajló, mégis vért kívánó hangon súgta Sábának.</p>
					<p>- Úgy vedd, hogy az öreg Manuellel az apám becsületét visszük a sivatagon
                            keresztül, és mióta Benguzt megláttam, és megtudtam néhány adatot, azóta
                            letakarom a kocsit. Ha odamegy, és felszólításra nyomban nem távozik,
                            akkor lődd le, mint a kutyát. De addig a fölpofozáson túl, az alakulat
                            szent jogaiba, ősi hagyományaiba nem áll módunkban beleszólni, ne menj
                            még egy veszélyes ütésig sem, mert fontos, hogy éljen.</p>
					<p>Sípol a rádió. Négyen rohannak.</p>
					<p>- Marokkót kérik! Hírek vannak! Ezt a kapitány mindig meghallgatja.</p>
					<p>Közben Gorcsevnek eszébe jutott, hogy milyen szépen szokták ők énekelni
                            együtt a Carmagnole-t. A széphangúakat sietve összegyűjtötte. Klausner,
                            Ditrich, három postás, Trovacsek és maga Gorcsev is a sátorba jöttek,
                            ahol Sába felszólítására csendben vártak, míg ő felemeli a jobb
                            kezét.</p>
					<p>Sába sercegtetett, süvítgetett az igazi rádióvevőn, azután a zsebkendővel
                            leborított saját hangszórójukhoz fordult.</p>
					<p>- És ezért a mai híradást nem folytatjuk, hanem kegyes emlékként, e nagy
                            ember és nagy hazafi kedvenc dalát fogja az Operaház kórusa elénekelni,
                            a...</p>
					<p>Csodálatos! Rendkívüli és rettentő! És tudjuk jól, hogy ilyen rendkívüli,
                            zseniálisan megoldott eseményeknél az utolsó pillanatban előfordul egy
                            nyelvbotlás. Sába ezt mondta:</p>
					<p>- ...Az Operaház dalárdája elénekli a Marseillaise-t.</p>
					<p>Gorcsev halálosan elsápadt, és Klausner úgy kapkodott kezeivel, szájával,
                            mint akit idegroham környékez. Csak Krajovácz állott a helyzet
                            magaslatán, és rágyújtott a “Paris, mon Paris...”-ra, s amit még
                            Párizsról énekelhetett volna, azt Trovacsek rúgása következtében már
                            kint a szabad természet ölén dalolta: “Paris est mond amour...”</p>
					<p>Sába leintette őket.</p>
					<p>- Helyesbítek...</p>
					<p>- Az operai kórus vezetője még nem tudta, hogy közvetítünk. Most közli,
                            hogy a Carmagnole‑t énekelik, mivel az elhunyt ezt szerette a
                            legjobban...</p>
					<p>És most már elkezdték, boldogan és gyönyörűen, némelyik talán jobban,
                            mint az operaházi kardalos, a Carmagnole-t...</p>
					<p>Odafenn az alezredes mosolyogva szivarozik.</p>
					<p>- Nahát, mit gondoltok, ki halt meg Marokkóban? Én tudom. - És sóhajt. -
                            Én ezerszer megmondtam neki, hogy költözzön át a Riviérára.</p>
					<p>- Várjunk! - szólt a százados. - Én úgy hiszem, hogy tévedsz, alezredes
                            úr, tudniillik az elhalt nekem rokonom...</p>
					<p>- Fogadjunk!</p>
					<p>- Hohó! - szólt a joviális ezredorvos, mert az ezredes eltett közben száz
                            frankot.</p>
					<p>- Én is fogadok! - Szintén kitette a pénzt, és a százados is
                            hozzájárult.</p>
					<p>Kész szerencse volt a fogadás, mert közben Klausner felvett egy eldobott
                            cigarettavéget, amit másvalaki elvett tőle, úgyhogy a “valakit” úgy
                            vágta szájon dalolva, hogy az a törökülésben éneklő Donald égő pipájára
                            zuhant, és sikoltó dallal kereste, ki ütötte pofon. Az a valaki pedig,
                            egyik kezében a cigarettájával, másikban rohamkésével, a bejárat
                            világosságában így dalolta a Carmagnole-t:</p>
					<p>- “Mert ehegy Trovacseheket...</p>
					<p> Aki megüt! Meghal, lala.”</p>
					<p>Ezért volt szerencse, hogy a tisztek figyelmét lekötötte a fogadás, de
                            Ditrich, aki fent a tisztiszolga feladatát látta el, mindent hallott a
                            zuhanástól kezdve, és a Trovacsek-szövegnél halottsápadtan lehunyta a
                            szemét.</p>
					<p>De velük a szerencse! A tisztek neveket kiabálnak.</p>
					<p>- Ez Moncroft, az öreg polgármester...</p>
					<p>Mikor eljöttünk, beteg volt.</p>
					<p>- Olyan biztos, hogy az operaigazgató, Penier, mint ahogy itt állok.</p>
					<p>- Ez Barré... Ugyan! Az Párizsban van!... Csak Moncroft lehet! Újra
                            mondom nektek, hogy Moncroft, az öreg polgármester... Ez biztos!</p>
					<p>Így sikeresen befejezhették a Carmagnole-t.</p>
					<p>Sába, mint kappanhangú bemondó jelezte, hogy befejezték a Carmagnole-t,
                            és fél óra szünet után időjárásjelentések, majd a gyermekek félórája
                            következik.</p>
					<p>Ezzel megjárta!</p>
					<p>Volt egy főhadnagy, aki civilben kedvelt meseíró volt. És Sába a mély
                            hangú szpíker szerepében kényszerült bejelenteni a mesélő, jónevű,
                            ifjúsági írót. És azután öblös tenorhangon elmondta az Izlandi hajósok
                            című regényt gyermekek számára leegyszerűsítve.</p>
					<p>Most egy óra szünetet konferált, amiért már kikeltek odafenn, hogy ez
                            mindig így van, és közösen írnak valamelyik nagyobb napilapnak egy
                            levelet.</p>
					<p>Ezután az este csendes volt és nyugodt. A kis tábor, ahogy elnevezték
                            társaságukat:</p>
					<p>“Az Első Számú Legvegyesebb Brigád” is lepihenhetett. Rádióstul!</p>
					<p>Trovacseknek végre sikerült mégis takarodót fújni, mire az alvók közül
                            többen felébredtek, mivel a társaság nagy része már korábban
                            leheveredett aludni.</p>
					<p>Az utolsó, messzehangzó hang, amely után a sziklára és a sivatagra
                            leszállt a csend, ez volt:</p>
					<p>“Ilyesmit merészeltek! Egy Trovacsekkel!”</p>
					<p>De akkorra a kürt már Klausnernél volt.</p>
					<p>Gorcsev elment Manuelhez. Ezt mindenki tudta. Végtelen gyengédséggel
                            ápolta, szökésük egyre veszélyesebb volta csak fokozta azt az
                            önfeláldozó szeretetet, ami ilyenkor egy beteg öreg ápolásához
                            szükséges.</p>
					<p>Benguz odajött Sábához.</p>
					<p>- Azt hiszem, ha itt valahol a cserjék közé elvonulnánk, vagy akár a
                            sivatagba, pár lépés az egész...</p>
					<p>- Nézd, Benguz, az biztos, hogy én egyszer, valamikor, nem is kell rá
                            várnod egy évig, eltöröm a derekadat. És miután ez biztos, ezt te is jól
                            tudod, bízzuk a sorsra. Egyikünk se orgyilkos. Majd sor kerül rá. Most
                            nem teszem.</p>
					<p>- Mivel én nem vagyok a Kismet-hívők táborából való, a sors helyett
                            inkább bízom magam az előre meghatározható ügyekre.</p>
					<p>- Sajnos - Sába vállat vont -, nem öllek meg. Szívesen verekszem, ha
                            akarod, de itt a rádiónál szükség van rám, és nem hagyom cserben
                            bajtársaimat.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4.</p>
					<p>Nyugodtan telt el az éjszaka. Reggel a tisztek bekapcsolták a rádiót. A
                            műsor szerint egy külföldi, de Marokkóban élő úr felolvassa művét. A
                            kövér százados szeret ilyesmit hallgatni. Nyomban jelezték ezt fentről
                            Sábának.</p>
					<p>- Próba szerencse - mondta Sába. - Benguz, tudsz valamit mondani, török
                            verset vagy tájakat, vagy bármit is törökül? Hosszan és
                            egyfolytában?</p>
					<p>A török legyintett, odaállt a mikrofon elé, és rágyújtott egy
                            cigarettára.</p>
					<p>Sába már kitűnően tudta a zsebkendőt szabályozni, hogy mi jelenti
                            Marokkót, és mi a szomszéd állomást, vagy Colomb-Béchart. Marokkói
                            mélységre dugta le a zsebkendőt, és így szólt:</p>
					<p>- Halló, halló figyelem! A bemondott felolvasó úr megkezdi harminc perces
                            felolvasását - és ez kegyetlen bosszú volt.</p>
					<p>Benguz odaállt a mikrofon elé, és hanyag könnyedséggel belefogott, néha
                            kacagott is, sőt végül dalolt is két sornyit, de egyfolytában beszélt,
                            pontosan harminc percig. Majd így fejezte be:</p>
					<p>“Alie! Alie! Marokkó, alie!</p>
					<p>Rövid szünet után a népszámlálás eredményét közvetítjük, a statisztika
                            megfelelő számadataival.”</p>
					<p>Erre elzárták a rádiót.</p>
					<p>- Te mit imádkoztál itt arabul? - kérdezte Jörgens, az egyetlen, aki
                            érdeklődve hallgatta végig az előadást.</p>
					<p>- Elmondtam nekik ótörök nyelven az acélgyártás történetét.</p>
					<p>- És mit énekeltél?</p>
					<p>- Közben eszembe jutott egy régi dal.</p>
					<p>- És mit jelent az alie?</p>
					<p>- Ezen magam is csodálkoztam. Lehet, hogy van ilyen valamilyen
                            nyelven.</p>
					<p>- És min nevettél egy percig?</p>
					<p>- Azon, hogy te itt állsz, és hallgatod, amit én mondok.</p>
					<p>Sába azért jól hallotta, mert azt is figyelemmel kellett kísérnie, hogy a
                            Szahara összes rádiója ordít utánuk, mint megannyi sötétben inzultált
                            hölgy. Helyzetük inkább szemtelen volt, mint biztos.</p>
					<p>De nem idegesítette ezzel társait, mivel már nem mozdulhattak
                            helyükről.</p>
					<p>Azután rend lett, a rádió elhallgatott, már az a rádió, amit Sábának
                            kellett helyettesíteni. Az egytagú teljes program, a végkimerülés
                            állapotában odaszólt Klausnernak.</p>
					<p>- Idehallgass, most eredj fel, és verd le a rádiót! Verd le, ha az
                            életedbe kerül is, vagy akármit csinálj, amitől itt nagy üzemzavar lesz,
                            és mégsem gyanús, mert a tiszteknél történt.</p>
					<p>Klausner szó nélkül engedelmeskedett. Az első, akivel odafent
                            találkozott, a boldog Szvetozár volt. A kövér ezredorvos, akinek itt
                            annyi felszerelése volt, és semmi dolga, talált valahol egy süketnek
                            való hangerősítőt. Boldogan ragadta meg az alkalmat, hogy három hónap
                            múltán ismét rendelkezésére bocsássa egy rászorulónak.</p>
					<p>Klausner érkezik, rohanva, mint egy mészáros, és megtorpan haptákba, mint
                            egy mészáros, ha rohan.</p>
					<p>- Akik itt fenn kiszolgálnak, azok tekintsenek el a kisebb formaságtól -
                            mondotta az ezredorvos. - Csak álljon nyugodtan, és végezze a
                            dolgát.</p>
					<p>“A próféta beszélne belőle”! - gondolta Klausner, és elindult a készülék
                            felé, bivalyerős vállával bele a hangszóróba... Szvetozár felnyomja a
                            tölcsért, visszalöki Klausnert és vigyorog a főhadnagyra:</p>
					<p>- Hát, ha én most nem ülök itt, akkor egy napig nincs rádió. Mert
                            kiszakadt volna a fél fal is.</p>
					<p>- Nagyon derék dolog - dicséri a főhadnagy.</p>
					<p>- Nagyon derék - mondja Klausner, és fújva nézi Szvetozár derekát. - Igen
                            derék...</p>
					<p>- Azt hiszem - mondta vigyorogva Szvetozár -, hogy beállíthatnánk a
                            rádiót, talán muzsika van...</p>
					<p>- Igaza van! Kapcsolja be!</p>
					<p>Klausner lehunyt szemmel állt az ajtóban. Hogy most nem ölheti meg ezt az
                            embert, az már szinté melankolikus fájdalomérzetet kelt.</p>
					<p>A hangszóróból ez hallatszott:</p>
					<p>- Zenénket Jeanette MacDonald viaszra felvett dalával befejeztük. Öt perc
                            múlva folytatjuk műsorunkat. Egészségügyi félóra.</p>
					<p>A marokkói jelet ismét öt percig kellett Sábának hoznia, közben dühödten
                            nézett körül a sátorban, és átkozta Klausnert.</p>
					<p>Odafenn a tisztek nem nagyon törődtek az üggyel, különben észrevették
                            volna valamilyen apróságból az ügyes csalást, de úgyszólván tisztára
                            Szvetozárra hagyták, hogy beszéljen a hangszóró. Van ez úgy néha. Az
                            egyik levelezőlapot ír, a másik összerakja neszesszerében a széthullott
                            holmikat, a harmadik ásít, és szeretne már ezen az egész marhaságon túl
                            lenni. Ha egyszer elfoglalták, minek kell itt ülni?</p>
					<p>Lent mindenki rohant, hogy megkeresse Haagebeck füzetét, ha netán
                            Szvetozár teljesen megölné őket a rádióhallgatással, legyen az
                            egészségügyi félórán mit olvasni. Megérkezik lihegve a nagy orrú
                            szanitéc. Közben Haagebecket ápolják, mert négy-öt állkapocsütés után
                            volt csak hajlandó művét odaadni, amely szerinte csak két év múlva lehet
                            tökéletes. Gorcsev szerint a doktor már sohasem lehet tökéletes. És
                            végre megszólal a rádió, Sába őszinte reményével, hogy most
                            elzárják.</p>
					<p>“Az egészségügyi félórát doktor Haagebeck Ervin svéd katonai
                            orvosszakértő tartja. Katonai körökben műve iránt rendkívüli érdeklődés
                            nyilvánul meg, címe: Az egészségügyi katona mint orvos! Alcíme: Műtéti
                            profilaxis az egészségügyi katona harctéri szolgálatában.”</p>
					<p>Odafent következő volt a helyzet. Már Ditrich is felment, és Krajováczot,
                            aki egyszer csak fütyörészve előtűnt a folyosón, barátságosan
                            félrevonták, és egy lőszertárba helyezték el átmenetileg.</p>
					<p>Ugyanekkor a kapitány nagyot kiáltott.</p>
					<p>- Ezt a rádiót zárjátok el, mert a saját szavát nem hallja az ember.</p>
					<p>Szvetozár haptákba felállt. - Ha méltóztatik megengedni, lehalkítom.</p>
					<p>Persze mindent megengedtek ezeknek a legényeknek, hiszen derekasan
                            verekedtek itt.</p>
					<p>- Alázatosan jelentem - szólt a rokonszenves, vigyorgó tisztiszolga -,
                            elromlott a halkító.</p>
					<p>Klausnert kint lefogták, mert elhatározta, hogy megöli Szvetozárt, aztán
                            önmagát. Ditrich praktikusabb volt, lement, és Sába csinált egy kis
                            légköri zavart, ezalatt megmondta, halkítani kell.</p>
					<p>Nem nagy ügy, kissé mélyebbre tolta a zsebkendőt, és odafent örömmel
                            konstatálták, hogy így lehalkítva egész jó. Ezt az ezredorvos mondta,
                            még azt is megemlítve, hogy a nagy svéd katonai szakírót ismeri egy
                            kongresszusról, kiváló elme.</p>
					<p>Sábának harminc percig kellett olvasni, de a rengetegnek látszó kézirat
                            nagyrészt hatalmas anatómiai vázlatokkal volt tele, és bizonyosnak
                            látszott, hogy az elkövetkezendő öt perc alatt kész a szöveggel. És
                            rekedten, csapzottan, fáradtan olvasott:</p>
					<p>- Az ilyen eseteknél sűrűn előfordul, hogy resideál.</p>
					<p>Nagy verekedés a sátor előtt! Valaki teli tüdővel ordít: recidivál. Sába
                            helyesbítsen! Recidivál.</p>
					<p>Elhurcolják.</p>
					<p>Hiába minden. Tizenhetedik percében a felolvasásnak elfogyott Haagebeck
                            katonaorvosi szakműve. És ő, könnyelmű őrült, még tizenhárom percet
                            mondott. Tehát beszélt. Beszélt.</p>
					<p>- De kitérek most a menetfelszerelésre is, amelyen bizonyos esetekben
                            döntő lehet a harcban: motorosítsuk a vöröskeresztet!</p>
					<p>Ekkor már hozzá sem kellett nyúlni a mű szerzőjéhez. Meghallotta ezt a
                            szót, hogy motor, és csak éjféltájban lett kissé jobban.</p>
					<p>- Ez helyes! - mondta fent az ezredorvos, aki egyre nagyobb figyelemmel
                            hallgatta az előadást. - Ezt vártam Haagebecktől! Végre valaki szóvá
                            teszi, hogy bennünket is motorizáljanak. Ehelyett csak őket...</p>
					<p>De sajnos elhallgatott, mert érdekelte az előadás.</p>
					<p>Sába teljes tizenhárom percig magyarázta el a következőket: a különböző
                            sérülések számára, speciális egészségügyi katonákra és gyorsan mozgó,
                            kis egységekre volna szüksége a vöröskeresztnek. (Zsebkendő változik.)
                            Tisztelt hallgatóim... Egy kapcsolás, egy sóhajtás, egy hörgés:
                            Vizet!</p>
					<p>Kilépett a sátorból...</p>
					<p>Afrikát járt emberek mondják, hogy van ilyen. Az ember megérzi: ez az
                            éjszaka nem olyan mint a többi. Az oroszlánvadász ilyenkor megnézi, hogy
                            rendben vannak-e a puskái. Vagy visszafordul.</p>
					<p>Karavánok a legelső táborhelyen megállnak.</p>
					<p>Tudósok azt állítják, hogy bizonyos elektromos viharok lehetségesek
                            teljes szélcsendben.</p>
					<p>A lényeg: Sába megállt a sátor előtt, és valami a nyeldeklőjére tapadt,
                            valamiért most szeretett volna akár “megjelölt ember” lenni La
                            Grenelle-be...</p>
					<p>Csak két pillanatig lehetett kétséges, azután már látott néhány suttogó
                            árnyat a közelben, és odajött a Próféta.</p>
					<p>- Valami van... Baj... Megölték.</p>
					<p>- Kit?! - ordította Gorcsevre gondolva Sába.</p>
					<p>A legváratlanabb és legmegdöbbentőbb volt a válasz:</p>
					<p>- Donaldot!... A szegény öreg...</p>
					<p>Sába rohant. Ha most Szvetozár véletlenül elég tolakodó lett volna ahhoz,
                            hogy rádiózásra kérje fel a tiszteket, úgy azt kellett volna jelentenie:
                            a világ nem válaszol. Ugyanis a sátorban egy lélek sem volt.</p>
					<p>Az öreg Manuel kis kordéját állták körül, és benne feküdt az ősz,
                            hatalmas katona, lábait felrakva, mellette pipája, úgy ahogy derűsen és
                            ilyen ostobaságokra mindig hajlamosan élt, csak éppen nagyon sápadt
                            volt, és szakadt zubbonya egy rohamkés nyomát rejtegette. Éppen válláig
                            takarta a sok pálmalevél. Döbbenten álltak. Emberek, akiknél a halál
                            csak tréfa, és olykor virtuskodásból belerohannak a pusztulásba, mégis
                            döbbenten álltak öreg, daloló bajtársuk mellett, mert ez valami egészen
                            példátlan és különféle komplikációkat jelentő esemény volt.</p>
					<p>Ha verekedés közben meghal valaki, azért is szomorkodnak. De itt olyan
                            nyilvánvaló orgyilkosság történt, hogy tovább is kellett menni egy
                            lépéssel gondolatban. Ez a társaság egy benzines hordó; amely felé
                            millió szikrát fröcskölnek. Ha egyetlen áruló egyetlen szikrát a helyes
                            irányba juttat, ez a hordó egész kis robbanással eltűnik a föld
                            színéről, miután már három, gépfegyverekkel és kézigránátokkal bőven
                            ellátott csapat van a nyomukban. Legfőbb érdekük, hogy egyetlen
                            szökevénytől se értesülhessenek arról, hogy rászedték őket. De egy áruló
                            is lehet, aki talán már el is szökött. Fent esetleg már tudják. Megy a
                            telefon... Hohó! Telefon nem mehet! Rögtön visszaküldenek valakit a
                            sátorba.</p>
					<p>Riadtan nézegetik egymást. Itt most valószínűleg van közöttük egy ember,
                            aki ezt a Donaldot leszúrta.</p>
					<p>Benguz karba font kézzel nézi a tetemet. Gorcsev arca mintha szürke kőből
                            lenne.</p>
					<p>Nem nézi Donaldot, de máshova se néz. Illetve nem lehet tudni hova néz.
                            Sába azonban egyenesen a törökre néz.</p>
					<p>- Valaki azt hitte, hogy Manuel van a kocsiban, és nem számított rá, hogy
                            az öreg Donald szokása szerint belefeküdt, mert én tudom, hogy Manuel
                            éjszaka sétálni szokott.</p>
					<p>Érdekes, hogy Manuelt nem látták. De senki sem hitte, hogy az öreg
                            spanyol a gyilkos.</p>
					<p>- Tíz perce sincs, hogy Benguzzal erre jártunk - mondta a Próféta -, és
                            úgy emlékszem, hogy akkor a lába még nem volt így kint, a kordé
                            peremén.</p>
					<p>Gorcsev most Sábára nézett, parancsolóan, mozdulatlanul, sokáig. Sába
                            mély lélegzetet vett, és elfordította a fejét, mert őneki most minden
                            kívánsága az volt: leszámolni ezzel a török csirkefogóval!</p>
					<p>- Igen - mondta a török sóhajtva, de hűvös hangon -, csakugyan erre
                            jártunk, én még itt megálltam néhány percre, és cigarettáztam.</p>
					<p>...E nagy csendben rohanva jött a sátorból Trovacsek.</p>
					<p>- Azonnal gyertek! Fentről azt kívánják, hogy kapcsoljuk tíz perc múlva a
                            marokkói színházból Shakespeare: A zsebtolvajokat.</p>
					<p>Mi történt? Az egyik tiszt a rádióműsort átnézte, és azt kívánta, hogy
                            este Schillertől a Haramiákat a marokkói rádióból ne felejtsék el
                            kapcsolni. Mit csinálhattak volna a tisztek egy ilyen unalmas,
                            istenverte helyen, vályogfalak között, mint hogy még a legrosszabb
                            előadást is végighallgatják?</p>
					<p>Odalent tanácskozás folyt, körülbelül így.</p>
					<p>- Mondd meg, hogy mit üzentek?</p>
					<p>- Ha egy Trovacsek mondja, akkor elhiheted, hogy zsebtolvajokat mondtak.
                            Dosztojevszkijben nem vagyok biztos.</p>
					<p>- Az előbb Shakespeare-t mondtál.</p>
					<p>- Hát azért nem vagyok biztos. Én csak egyet tudok biztosan...</p>
					<p>- A rablókat - szólt idegesen a Próféta -, ezt már mondtad.</p>
					<p>- Na látod! - mondta diadalmasan Trovacsek. - A Próféta is ismeri a
                            darabot, ő is tudja, hogy van Rablók címen egy híres színmű.</p>
					<p>Sába állt, és fogta a homlokát.</p>
					<p>Végül mégiscsak kiderítették, hogy este Schiller Haramiák című darabját
                            játsszák. És ez csőd! Ez teljes csőd! Mert ha Sába tudná is kívülről a
                            Haramiákat, franciául, egyedül nem játszhatja. Azonban eszébe jutott egy
                            homályos, igen veszélyes kivezető út.</p>
					<milestone n="4" unit="endSubChapter"/>
					<milestone n="5" unit="startSubChapter"/>
					<p rend="head">5.</p>
					<p>- No, maga rádióbarát - szólt hét órakor a százados -, kapcsolja a
                            Haramiákat!</p>
					<p>Szvetozár boldog vigyorral felállt a küszöb melletti székéről, és éppen
                            csak hogy elkaphatta Schmidtnek a karját.</p>
					<p>- Érdekes - mondta csodálkozva -, ha én nem vagyok itt, ti már régen
                            lelöktétek volna ezt a rádiót.</p>
					<p>Schmidt tovább ment, és véletlenül a lábára lépett a süketnek, de nagyon.
                            Még három nap múlva is fájt.</p>
					<p>Végül megszólalt Marokkó!</p>
					<p>Sába ült a rádió előtt, mögötte Trovacsek, Abu ben Pullover, Jörgens és
                            Gorcsev, azzal az egy instrukcióval, hogy ha ő feltartja a karját,
                            lármázzanak, és ha leereszti, hagyják őt beszélni.</p>
					<p>“Halló, halló! Figyelem! A Haramiák című darabot a vendégművésznő
                            megbetegedése miatt elhalasztjuk. Helyette: Edmond Rostand Cyrano de
                            Bergerac című színművét közvetítjük, a következő szereposztásban...”</p>
					<p>Mondanom sem kell, hogy teljesen méltánytalanul Sába az általa elmondott
                            szereposztásban mind Trovacsek, mind Jörgens, mind a többi nevét
                            mellőzte. Mentség erre, hogy saját nevét is mással helyettesítette,
                            holott ő legalább öt szerepet játszott a darabban. Ezzel a darabbal
                            vizsgázott a francia nyelvből a Színiakadémián.</p>
					<p>A nagy orrú szanitéc bejött a sátorba, de nem azért, mert a szereplési
                            vágy hajtotta.</p>
					<p>Azt súgta Trovacseknek:</p>
					<p>- A török nincs sehol.</p>
					<p>Ezt két ember hallotta meg, jobban mint Trovacsek. Az egyik Sába volt, a
                            másik Gorcsev.</p>
					<p>A darab - ez érthető ilyen alkalmakkor - nagy ugrásokkal, különösen a női
                            szerepeknél jutott el odáig, hogy Cyranót ki akarják dobni a színházból.
                            Sába beszélt és felemelkedett a jobb karja. Elénk zúgás támadt és
                            szitkozódás, azután intett, hogy csak annyi hallatszott mégis:
                            “Becsületszavamra, te hülye!”</p>
					<p>Gorcsev kisurrant.</p>
					<p>A legközelebbi karlendítésnél jól ment minden, de rendkívül meglepte a
                            tiszteket a Cyrano című darabból felmorajló szitkozódás. Midőn Cyranótól
                            visszarettenve elhallgatnak, a nagy zúgásból ennyi hallható:</p>
					<p>- “Ha azt a disznót elkapom, én belemegyek...!”</p>
					<p>Ebben a pillanatban leszólt valaki.</p>
					<p>- Menekülni!</p>
					<p>Hogy a nagy író ezt nem érhette meg!</p>
					<p>- Tisztelt hallgatóság - mondta Sába, és távolról két-három lövés dördült
                            -, a mai előadásunkat a főszereplő váratlan megbetegedése következtében
                            befejezzük, és a szomorú körülmény megakadályoz bennünket abban, hogy
                            további közvetítéssel szolgálhassunk...</p>
					<p>És rohant!</p>
					<p>Mire kiért a többiekhez, már valóságos párbaj folyt. Gorcsev és a
                            bivalyerős Benguz között. Mint később kiderült, amikor Gorcsev kiment a
                            sétálgató Manuelt megkeresni, az utolsó pillanatban érkezett. Manuel
                            meggondolatlanul, a gyűlölettől eltorzult arccal, szitkozódva és vádlóan
                            Benguz után vetette magát, és a török a bajonettjével súlyosan
                            megsebesítette az öreget.</p>
					<p>De Gorcsevben emberére akadt a török óriás. A sziklák felé menekült,
                            Gorcsev utána.</p>
					<p>Utolérte a törököt. Megragadták egymást és a földre zuhantak. Hemperegtek
                            a keskeny, meredek lejtőn. A török ugrott talpra először, és szúrásra
                            lendült kezében a bajonett, Gorcsev megsebesült, de akaratereje nem
                            hagyta el, előrevetette magát fektében, és egyszerre elrántotta a török
                            mindkét lábát. Senki sem fogja elfelejteni azt az idegbe markoló
                            sikolyt, amellyel a török a mély szakadékba zuhant.</p>
					<milestone n="5" unit="endSubChapter"/>
					<milestone n="6" unit="startSubChapter"/>
					<p rend="head">6.</p>
					<p>Közben a Casdában lefolytatott vizsgálat kiderítette, hogy hihetetlenül
                            fontos volt, éppen a tizenkettedik órában leszámolni Caiddal és
                            embereivel. Erre a Casbára támaszkodott volna a rövidesen felkelő
                            hegyvidék és környező oázisok támadó szárnya. Modern fegyver, muníció
                            ládaszámra, telefon, távíró, rádióadó, összeköttetés valamennyi lázadó
                            főnökkel, és elsőrangú megfigyelések a közeli nagygyakorlatokról, pontos
                            rajzok, adatok, kidolgozott tervek. És az elsőrangúan berendezett titkos
                            lakrészeiben a Casbának, amelyek messze benyúltak a hegy belsejébe,
                            nyolc lázadó törzsfőt találtak azok közül, akiket már régen keresnek.
                            Ezek szabadon közlekedtek, a Casba oltalmát élvezve a hegyek és az
                            oázisok lázadói között.</p>
					<p>- Ha még egy percig tétováznak, féléves hadjárat kezdődik, mészárlással,
                            vérveszteséggel és hihetetlen anyagi kárral - mondta az alezredes a
                            vizsgálat végén. - Most csak meglepetésszerűen üssenek rajta Zerzen
                            oázison, mert itt már folyamatban van a lázadó csapatok
                            összevonása.</p>
					<p>Nyomban érintkezésbe lépett a főhadiszállással, és megbeszélte Sábával,
                            hogy azonnal útnak indítják a helyőrség egy részét a Casbától Zerzen
                            felé, másik részét a foglyokkal Colomb‑Bécharba küldik. Az ezredes a
                            tisztekkel, így intézkedett Sába, tartson mindent a legnagyobb titokban,
                            ürítse ki a Casbát, és anélkül, hogy útközben bárhol is jelentést tenne,
                            jelentkezzék tisztjeivel egyenesen a párizsi hadügyben, ahonnan most
                            jött értesítés, hogy a jelen volt tisztek és az alezredes sürgősen
                            közöljenek mindent személyesen.</p>
					<p>Gorcsev önkívületben feküdt a sebláztól. De Manuel sem bírta tovább. A
                            vöröskeresztes szekér két beteget szállított. Az öreg spanyol már csak
                            csont és bőr volt, fáradtan hunyódott a szeme, időnként átpillantott
                            Gorcsevre, aki gyengéden ápolta idáig, és aki most félrebeszélt.</p>
					<p>Észak felé haladtak. Ötvenen kísérték a beduinokat. Vagy százan teljes
                            rendben a Caid munícióját vitték pompás felszereléssel, kocsikkal,
                            tevékkel, fényszórókkal, élelemmel, vízzel, utánpótlással, szóval Caid
                            raktáraiból felfrissítve alakulatukat, igazán irigylésre méltó kis
                            hadsereget alkottak. Most már rendszeres őrjáratokkal szedték össze a
                            szökevényeket, és nyomban szabályszerű felszereléssel látták el
                            valamennyit. A terv az volt: Zerzen környékén a nagy sós mocsáron túl
                            letáboroznak. Nyugodtan tehették, mivel a hatvanhármasok még mindig egy
                            távoli oázisban várták a parancsukat, és ők a mozgóalakulat nevében
                            szélhámoskodhattak, amíg az alezredes nem ér Párizsba, és ki nem tör a
                            nagy botrány. Hihetőleg az öreg úr örül majd, hogy néhány napot a
                            fővárosban tölthet rokonai és barátai körében. Hiába, Sábának van szíve.
                            Ez kétségtelen. Hogy a fiatalabb korosztályú hadnagy és főhadnagy a
                            derék ezredorvossal együtt valahogy csak elvegetálnak a csendes, kihalt
                            Párizsban a Szahara szokott, lármás élete helyett, ez is valószínűnek
                            látszott.</p>
					<p>Addig leszállítják a kincstárnak ezeket a csirkefogókat. Sába szerez
                            járművet, és megkísérli valahol biztonságba helyezni Gorcsevet és
                            Manuelt. Remélhetőleg mire kitör az általános gyalázat, és megvadult
                            osztagok futkározzák majd összevissza a sivatagot, hogy élve vagy halva,
                            szőröstül vagy bőröstül elfogják, felfalják, lelőjék ezt a mindenre
                            képes szélhámos alakulatot, a foglyokat leadva folytatják útjukat,
                            szabadalmaztatható módszerükkel, mely szerint ha egész erődöket,
                            ütegeket és vonatosztagokat lopnak el, ez kisebb feltűnést okoz, mint ha
                            valaki egymagában elcsen 25 deka juhtúrót egy oázisban, amely esetben
                            menthetetlenül elkapják, de odáig el sem jut, mert ha megjelenik egy
                            magányos légionista, nyomban igazoltatja a csendőr és minden arab.</p>
					<p>Viszont kinek jutna eszébe egy menetoszlopot megállítani, hogy legyen
                            szíves és igazolja magát. No és mondjuk, hogy eszébe jut, hogy ezt az
                            őrültséget a fejébe veszi valaki. Megkérik, hogy verje ki belőle. És ha
                            lusta ehhez, kiverik a fejéből ők maguk.</p>
					<p>Szóval ez nem gond, ilyesmikbe idővel belejön az ember. Olykor hirtelen,
                            nekivágnak délkeletnek vagy délnyugatnak, persze üldözi őket egy egész
                            gyarmati hadsereg, de az ilyesmit idővel úgy-ahogy megszokja az ember.
                            Aztán majd valahol spanyol vagy angol területen megszállnak egy hajót és
                            kész. Schmidtnek volt valami buta terve, hogy átvágják magukat a Kongó
                            vidékén, kiverik arról a vidékről a portugálokat, és Sába lesz az
                            autonóm katonaszökevények gyarmatbirodalmának részvénytársasági elnöke.
                            Még forr a terv, csak hagyják őt békén, majd kialakul rövidesen. A fő,
                            hogy átvágnak a Csád-tónál Francia‑Kongóba, onnan vagy tovább jutnak az
                            angolokon át, vagy kiverik az angolokat is, de esetleg nem is kell olyan
                            messze menni, mert ott a Belga-Kongó, ahonnan a belgákat verik ki, és
                            ezek legfeljebb majd Egyiptomban meghúzzák magukat átmenetileg. Szóval
                            még nem kialakult a terv, de már érik.</p>
					<p>Valakinek csak egy szavába került volna, és ezek megkísérlik, hogy
                            valamiféle megszállási tervvel foglalkozzanak Brazíliát illetően, akiket
                            esetleg kivernek megerősített állásaikból.</p>
					<p>Most a lényeg az, hogy odacsördítsenek annak a néhány száz csirkefogónak
                            Zerzen táján, mert itten arabok ne kezdjenek heccet, hogy sok a
                            legionárius! Hiszen ők csupa rendes fiú, és ne tudjanak tisztességesen
                            aludni ebéd után, amikor a meleg évszakban ehhez joguk van, hanem
                            öldököljék őket?</p>
					<p>Ez kis ügy. Persze a fene szeret ennyi csörömpölő vacakkal, fényszórókkal
                            és tarackokkal és öntözőkocsikkal, ahogy a tankokat nevezték, verekedni.
                            Az addig szép, amíg fel-alá sétálnak játszadozva, és elöl a Schmidt
                            lovon, főhadnagyi uniformisban, de Caid aranyfogós tollas turbánjával,
                            amit az istennek se vet le, úgy tetszik neki. És ki látja itt?</p>
					<p>Hát véletlenül volt egy kínos eset. Egy sivatagi felderítőgép egész
                            alacsonyan elszállt mellettük, úgy hogy látták a pilótát vagy a
                            mechanikust látcsövezni. A gép kis híján felbillent, amikor a pilóta
                            megpillantotta a lovas tisztet arab turbánban.</p>
					<p>Ez a sok csörömpölő izé, ez jó, ha az ember sétálgat az oázisokban és
                            csodálják. De Zerzen előtt ott hagyták az egész kacatot. Már úgyis
                            mindenki unta, nem tisztogatják, nem hurcolják a háromlábú
                            messzelátókat, fényszórókat, gázosítókat és a páncéltörővel ellátott
                            gyorstüzelőket. Roham esetén az ember meghúzza a nadrágszíját, és nem
                            hurcolkodik, egész berendezési tárgyakkal cepekedve... Ezek mind új
                            dolgok. És állítólag ezek nélkül is egész jól verekedtek itt már a
                            legionáriusok, anélkül, hogy futtában falakat, páncél és orr- és
                            fülvédőt, kilesőt és rakétalövőt cipeltek volna magukkal. Az ember vagy
                            rohamoz vagy hurcolkodik! Ezért a pénzért egy könyvállványt vagy egy
                            íróasztalt is vihetnének mindjárt.</p>
					<p>Marion mégiscsak ki akart osztani rohamsisakokat és a géppuskásoknak
                            napszemüveget, de majdnem megverték.</p>
					<p>Mindenki egy rumoló gépet keresett, amiből roham előtt jót húz az ember.
                            Na, aztán kiderült, hogy szerencsére az aknavető helyett volt annyi esze
                            a nagy orrúnak, hogy egy hordó rumot hozott a ponyva alatt. Ez igen! Ezt
                            nevezik ők harcászatnak! Jól húztak belőle, aztán egy csomó cigaretta,
                            majd egypár kézigránát, fel a szuronyt, és a mindenségit neki, gyerünk
                            odasózni egyet!</p>
					<p>Egy részük nagy ívben oldalt megkerülte az oázist. Azokat a zörgős
                            vacakokat leszedték a gyorstüzelőről. Senki se kommandírozott, mindenki
                            énekelt, és szép szabályosan négy állásból köpködtek a géppuskák az
                            oázisra. Aztán egy ordítással hajrá, neki a kis helységnek! Röpködnek a
                            kézigránátok! Lebukva, felemelkedve, tüzelve futnak a lövöldöző hordák
                            felé. Oldalról már betörtek. Miránk se mondják, hogy nyaralunk itt -
                            mondja Schmidt, és felemelkedik. Futnak. És a próféta büntetése nem
                            maradt el a turbánért, mert az arabok felismerik a holmit, és szegény
                            Schmidt sok golyót kap egyszerre a turbánba. Már három-négy helyen ég az
                            oázis! Alig van már ellenállás.</p>
					<p>A készülő lázadást csírájában elfojtották.</p>
					<p>Most már senki sem énekel, nem szeretik az ilyesmit.</p>
					<p>Az ötven katona Sábával és a szekérrel megérkezik Bumalembe. Sába átadja
                            a foglyokat, és jelenti, hogy az alezredes majd intézkedik
                            elszállításukról. Gorcsev és Manuel orvosi vizsgálatban részesülnek.
                            Manuelen nem lehet segíteni. Gorcsev sebe nagyon súlyos. Sürgősen
                            Colomb-Bécharba kell juttatni őket! Itt nincs műszer, nincs műtő... A
                            doktor ellátja őket kötéssel, injekciót ad.</p>
					<p>Éjszakára letáboroznak a helyőrség körül. Sába sokáig ül Manuel ágya
                            szélén, nézi a másik ágyon Gorcsevet, aki félrebeszél. Kártyáról.</p>
					<p>- Mindig kártyáról - súgta Manuel, és egy nevet említ... - Nehéz nekem...
                            Szegény Bradieux... és szegény... Pojác... Te!...</p>
					<p>- Ne erőltesd a beszédet...</p>
					<p>- Muszáj... Veled... most muszáj beszélni... téged küldött a sors. Írd
                            majd fel, amit mondok. Sok embernek fontos lehet.</p>
					<p>Gorcsev félhangosan suttogott, jobbra-balra dobta a fejét, lihegett, és
                            Sába ott ült közöttük, ebben az afrikai erődben, szomorúan. Ő is
                            állandóan haldoklott Balázs Anna miatt, de nem volt esélye rá, hogy
                            valóban meghaljon.</p>
					<p>- Jegyezd fel... amit mondok...</p>
					<p>Most megszólalt Gorcsev, majdnem érthetően, tisztán és nyitott szemmel,
                            csak az üveges tekintet, amellyel a mennyezetre bámult, jelezte, hogy
                            önkívületben van:</p>
					<p>- Az apámat is megölte az ötödik flösch!</p>
					<p>Manuel felült.</p>
					<p>- Hát mégis az apja... Oh, Istenem... Én uram Istenem...</p>
					<p>Sába döbbenten és tehetetlenül ült egy titokzatos, idegen, távoli
                            tragédia közepén. De újra ez az ötödik flösch... Benguz is erre
                            halványodott el... és emberhalál lett. Mi ez?</p>
					<p>- Igen... Az ő apja... akkor írd... Gyorsan írd Sába!</p>
					<p>Volt egy piros füzet nála, leltárszerű feljegyzések részére, amit zsebre
                            tett a műszakiaknál, és feljegyzett mindent, ami eddig történt. Majd
                            Almási megírja. Visszájára fordította a füzetet, és az utolsó lapnál
                            kezdte jegyezni Manuel vallomását...</p>
					<p>Hajnalban a spanyol erősen megszorította a kezét, és ez a kéz lassan,
                            érezhetően kihűlt...</p>
					<p>Egy óra múlva úton voltak, a műút felé meneteltek, a szekéren vitték
                            Gorcsevet. Már feltűnt a hosszú, fehér kígyó amikor Sába megállította
                            őket.</p>
					<p>- Ide hallgassatok fiúk - mondta. - Észak felé úgysem tudunk kijutni a
                            körből.</p>
					<p>Azt ajánlom tehát, hogy kanyarodjatok el, és a sós mocsár mögött, a
                            völgyben várjatok ránk! Megkísérlem kórházba juttatni a Pojácot.</p>
					<p>- Majd mi is megyünk! - mondta a kövér Trovacsek. - Nevetséges! Miért
                            mennél te egyedül a katonáktól hemzsegő veszélyes vidéken.</p>
					<p>- Mert akkor van remény, hogy eljutok valahogy Colomb-Bécharba, és talán
                            szerzek egy autót is, mert ez a rázás a szekéren megöli. Viszont ehhez
                            így túl sokan vagyunk. Egy embernek sikerülhet valami csellel
                            keresztüljutni a gyakorlatozó katonákon, de egy egész század szökevény
                            nem masírozhat be Colomb-Bécharba.</p>
					<p>Nehéz szívvel indultak el. Az egész hecc nem ér semmit, ha ezek ketten
                            nincsenek itt. Gorcsev meg a Sába. Csuda pofák. Miket kitalálnak! És az
                            ember úgy érzi, hogy ezekkel a pokolba is el lehet menni.</p>
					<p>No, oda előbb-utóbb mindenképpen eljuthatunk.</p>
					<milestone n="6" unit="endSubChapter"/>
				</div>
				<div type="chapter">
					<head>VI. FEJEZETNagygyakorlat a Szaharában</head>
					<milestone n="1" unit="startSubChapter"/>
					<p rend="head">1.</p>
					<p>Mikor az Első Számú Legvegyesebb Brigád elérte a sós mocsarat, körülbelül
                            százötvenen voltak, köztük egy különlegesen képzett síelő járőr is.</p>
					<p>Volt golyószóró, gépfegyver, sőt egy háromállványos távcső is
                            háromszögeléshez. És az öszvértaliga! Ez az alantas állat a heveder
                            körül szorgoskodó ideges feltalálót (mintha értette volna régebbi
                            célzásait, és mostanáig tartogatta volna bosszúját) felrúgta.</p>
					<p>Ezután megkezdődött a haditanács, amely végül is úgy döntött, hogy egy
                            Gubov nevű, hajdan lefokozott őrmester, Klausner és Marion vegyék át az
                            irányítást. Nyilvánvaló volt, hogy át kell vágniok, akárhogy is a
                            sotton. Csúnya mulatság lesz... A sós mocsáron túl elérik a műutat, és
                            ott kieszelnek valamit. Lesz, ami lesz.</p>
					<p>Megalkudtak az arab vezetővel, aki óva intette őket az úttól. Megbízható
                            átjáró nincs, csak valószínű ösvények. Ditrich a szenegáli vadászok
                            hadnagyának uniformisában, és a csendőrjárőr korbácsát suhogtatva
                            közölte az arabbal, hogy ez említett körülmény számukra közömbös.</p>
					<p>Előre!</p>
					<p>Kegyetlen út volt. Egy ló és az utászok tüskésdrót szerelvénye, amit a
                            büntetés csökkentése miatt hurcoltak magukkal, elmerült. Pullover
                            próféta vitatkozott a vezetővel, hogy jobbra, egy másik út alkalmasabb,
                            rálépett és mutatta, hogy milyen kemény a sóréteg, azután nyakig
                            elmerült. Kötelekkel és hevenyészett gerendaszerkezettel sikerült a
                            fulladás elől megmenteni.</p>
					<p>Rettenetes köhögésre ingerelte őket a szélvihartól kerekedő portölcsér.
                            Szitkozódva, jajgatva, botladozva és csörömpölve, de mentek, és hajnalra
                            elérték a sivatagot. Sohasem hitték volna, hogy egyszer még valamennyien
                            azt kiáltják: “Végre újra a sivatagban vagyunk!”</p>
					<p>- Egy homoktorlaszon keresztül majd elérnek nyugat felé, és nincs semmi
                            baj - magyarázta az arab vezető, és elindult visszafelé a borzalmas
                            úton.</p>
					<p>Ditrich és Gubov indultak fel elsőnek az előttük meredező magas
                            dombra.</p>
					<p>Előzőleg valaki már integetett fentről. Ezen jót röhögtek, mert bal
                            kézzel telefonkagylót tartott a füléhez, jobb karját a magasba emelte,
                            mintha hátrafelé intene...</p>
					<p>Jól van öregem! Elhisszük! Ezredírnok voltál, és elhoztad a
                            telefonkagylót, hogy ne büntessenek szigorúan. Ez fog csodálkozni, ha
                            vasra veretés helyett kiröhögtetése következik. Legalább négyen
                            lehetnek az istenadták, mert a harmadik dombról is feltűnik egy pasas,
                            valami póznával. Erre viccből ráirányítanak egy golyószórót.</p>
					<p>Ditrich és Gubov felérnek a dombra.</p>
					<p>Azután kis híján leesnek róla.</p>
					<p>Messze, amíg a szem ellát, véges-végig a Szaharának ebben a mély
                            völgyszerű deflációjában egy egész hadsereg, ezer meg ezer katona
                            táborozik. Tevék, sátrak, szekerek, nyüzsgés, és már nem lehet
                            elkerülni; néhány lépésnyire előttük egy tiszt és néhány altiszt
                            közeledik.</p>
					<p>Mindenfelől trombitálnak. Megelevenedik a roppant tábor. Mindenki áll,
                            sehol egy szurony, és a tiszt most a domb alján meglengeti a fehér
                            zsebkendőjét. Azután felkiált.</p>
					<p>- Megadjuk magunkat!</p>
					<p>Állnak. Gubov azt mondja Ditrichnek.</p>
					<p>- A homokviharban eldugult az egyik fülem - és esetlenül vigyorog -, úgy
                            hallottam, mintha azt kiabálták volna, hogy megadják magukat.</p>
					<p>- Azt mondja... - rebegi döbbenten Ditrich.</p>
					<p>Most ér oda Pullover próféta és Delvette, a sítalpakkal.</p>
					<p>- Mi van? - kérdezi Delvette.</p>
					<p>- Azt mondja - feleli kissé pislogva -, hogy megadják magukat.</p>
					<p>Pullover végignéz a völgyön, elismeréssel és csodálattal, azután ezt
                            súgja maga elé bólogatva:</p>
					<p>- Ez igen... Ennyi szökevény!</p>
					<p>Közben a tiszt visszament, mindenfelől trombitálnak, a katonák fehér
                            zászlókat tűznek ki, és magasba emelik a kezüket; egyszer, kétszer,
                            háromszor. Trovacsek megcsípte a karját, lidércnyomásszerű érzés
                            szorítja a mellét.</p>
					<p>- Nem értem - kérdezi idegesen -, ezek azt akarják, hogy mi bekísérjük
                            őket valahová?</p>
					<p>Közben többen is odaértek, míg végül azt mondja az egyik.</p>
					<p>- Hülyék! Nagygyakorlat van!</p>
					<p>Velük azután már nem törődnek. Közben a marsall lefújatta a gyakorlatot,
                            leszerelték a tábort és elvonulnak.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Percival őrnagy a sátrában ült, és adjutánsával beszélgetett. Rosszkedvű
                            volt. A hadgyakorlat sem jelentett több szerencsét számára, mint ami
                            eddig akadályozta a pályafutását. Nem bírta úgy kitüntetni magát soha,
                            mint a kevésbé tehetséges, de régi rutiniék. Neki igazi harc kellett
                            volna, ahol tűzzel, lánggal, jól kiválasztott vakmerő kis csapattal,
                            merész, modern ötletekkel bizonyíthatja rátermettségét. Kérte, hogy
                            adjanak egy hadosztályt, bízzák meg a szenegáli lázadók ellen indítandó
                            hadjárattal. Majd ha ezredes lesz, és akkor is előbb a vezérkarhoz kell
                            kerülnie. Dehát semmiféle pereputtya nem tud a táborszernagy lányaival
                            teniszezni, és a kormányzói teákon feltűnni holmi vidám pletykákkal.
                            Igaz, hogy írt két könyvet a modern harcászatról, amit Európa, sőt
                            Dél-Amerika katonai körei is nagyszerűnek találtak, és átvették a
                            módszereit, de Franciaországban csak legyintettek.</p>
					<p>Mit irkál ez az őrnagy? Tudjátok, melyik? Az a hosszú, sovány, aki mindig
                            olyan ünnepélyesen és drámaian járkál. Az írni szokott. Te hitted
                            volna?</p>
					<p>Ki volt már próféta a saját hazájában?!</p>
					<p>Mohamed. De az Törökország.</p>
					<p>Európa és Dél-Amerika Percival elgondolásait meghonosította,
                            Franciaország nem.</p>
					<p>A prófétának lehet mindenfelé hazája. De ő a saját hazájában kíván az
                            lenni. A próféta már ilyen!</p>
					<p>Mehet Brazíliába vagy Spanyolországba, ha megértő bajtársakat keres
                            tragédiájához. Az ördög tudja, hogy van az ember vele. Mégis mindig itt
                            döngeti az előítélet ércfalát puszta koponyájával, mivel őt nem érdekli
                            csak ez a konok és gunyoros nép.</p>
					<p>A kedvetlen őrnagy búsan ült. Maga sem tudta, hol csinálta a hibát.
                            Korrekt viszonyban volt feletteseivel, klubtársaival, és mégis...</p>
					<p>Miféle láthatatlan akadály áll előtte? Miért halkulnak el a nevetve
                            beszélgetők, ha közeledik, miért fogadják kissé kedvetlenül és már eleve
                            kevés jóindulattal az ötleteit?</p>
					<p>Egy szpáhi tiszt érkezett és jelentette:</p>
					<p>- Gerson alezredes úr váratlanul rosszul lett, öszvértaligán hozták
                            idáig, tisztelettel kérünk egy gépkocsit, hogy beszállítsuk
                            Colomb-Bécharba.</p>
					<p>Az őrnagy nyomban kisietett. A vidám, csinos szpáhi kapitány
                            nevetett.</p>
					<p>- Kint végighallgattam szegény Percival keserveit. Nem akartam megzavarni
                            közben.</p>
					<p>- Akarsz konyakot?</p>
					<p>- Nagyon.</p>
					<p>Először látták egymást életükben, és máris megbarátkoztak. Percival
                            puszta jelenléte ezt lehetetlenné tette volna.</p>
					<p>- A cigarettám is elfogyott, a mindenit... - mondta a szpáhi tiszt, és a
                            másik készséggel ment a sátor hátterébe egy dobozért.</p>
					<p>- Megbocsáss, de egyedül hagytam a sebesültet - mondta Sába. És
                            visszasietett Gorcsevhez. Levette a zubbonyát, és odaadta egy legénynek.
                            Ez kiakasztotta a sátor elé tisztítani a szép, vérfoltos, alezredesi
                            zubbonyt.</p>
					<p>Most Sába a Pojáctól egy lezárt ötpecsétes borítékot vesz át, amelyen
                            ceruzával ez áll: “Sába! Halálom esetén felbontani!”</p>
					<p>De már nincs ideje. Belép az őrnagy.</p>
					<p>- Milyen minőségben jártak erre az alezredessel, mielőtt megsebesült?</p>
					<p>- Egy igen fontos... - Sába nagyon elpirult. Nem tud szemtől szembe
                            hazudni. Eszébe jut, hogy az aktatáskájában Haagebeck Ervin művét őrzi.
                            - Egy lényeges egészségügyi reform bevezetéséről van szó... azt
                            tanulmányoztuk... a háborús profilaxis terén... a vöröskereszt...</p>
					<p>- Letartóztatom - mondta az őrnagy. - A kardját!</p>
					<p>Sába egy pillanatig döbbenten állt.</p>
					<p>- Nem hallotta?! Azt mondtam, hogy adja ide a kardját.</p>
					<p>Szó nélkül átadta a kardját. Az őrnagy kinéz. Mivel Sába főhadnagyi
                            uniformisban volt, intézkedett, hogy a tábori csendőrség századosa
                            jöjjön ide egy tiszti járőrrel.</p>
					<p>- Mi van az aktatáskában?!</p>
					<p>- Haagebeck Ervin doktor katonai műve, amelynek tanulmányozását
                            említettem...</p>
					<p>- Lefoglalom... - Az őrnagy elvette a táskát. - Kicsoda a sebesült és
                            kicsoda maga?</p>
					<p>- Szökött legionáriusok vagyunk. Különváltunk attól a nagy csoporttól,
                            amelyet már régen köröznek.</p>
					<p>- Miért jöttek maguk ketten erre?</p>
					<p>- Annak ellenére, hogy szökevények vagyunk, lázadó arabokat tettünk
                            ártalmatlanná, és átadtuk őket Bumalemben. Ott az orvos közölte, hogy a
                            cimborám meghal, ha nem részesül megfelelő kezelésben, ezért
                            különváltunk, míg a többiek más menetirányt választottak.</p>
					<p>Az őrnagy nézte.</p>
					<p>- Maga csak azért jött erre, hogy belefusson a hatóságok sűrű hálójába,
                            mert ez a cimborája megsebesült, és ápolásra van szüksége?</p>
					<p>- Ezért jöttem, de ez természetes, őrnagy úr.</p>
					<p>- Igen... - bólogatott és előhúzta a cigarettatárcáját. Miért szöknek meg
                            az ilyen látszólag egyenes és derék fickók, mint maga?</p>
					<p>- Mivel a tiszti bizottságok eltávozása után más eljárásra nincs
                            lehetősége azoknak, akik igazat vallottak, mint megszökni az altiszti
                            szigor elől, vagy belehalni a huszonnégy órás szolgálatba, sivatagi
                            felderítésbe, istálló- és börtöntisztításba...</p>
					<p>- Szóval... Igen, erről hallottam... Tehát maguk...</p>
					<p>Nem fejezte be, gondolkozott. Azután kinyitotta a tárcáját, és adott egy
                            marék cigarettát Sábának.</p>
					<p>- Köszönöm, őrnagy úr.</p>
					<p>- Szeretném, ha a hadbíróság betudná ítéletébe ezt a feltétlenül
                            figyelembe veendő enyhítő körülményt, amely inkább igazi katonához, mint
                            szökevényhez méltó: a bajtársiasságát. Gondom lesz rá, hogy ez a tette
                            ne maradjon titokban az illetékesek előtt.</p>
					<p>- Köszönöm, őrnagy úr.</p>
					<p>- Mit tett ön Larmantier ezredes úrral?</p>
					<p>- Ha valamit tettünk neki, az csak tisztelgés lehetett, őrnagy úr. A
                            nevét most hallom először.</p>
					<p>- Oktatóira jellemző. Larmantier ezredes az egyetlen katona, aki a
                            világháború alatt Gallipolinál, francia tiszt létére egy haditénye
                            miatt elsőosztályú török érdemrendet kapott. Ez van a zubbonyon itt a
                            sátor előtt. Ez a zubbony tehát Larmantier ezredesé.</p>
					<p>- Valami hasonló kitüntetés ezt is megilleti. Annyira beteg szegény, hogy
                            szerintem nyugodtan rátűzhetik az Elsőosztályú Félholt kitüntetést.</p>
					<p>Az őrnagy kinézett a sátor elé, hogy jön-e már a csendőrszázados.</p>
					<p>Helyette futva érkezett a telefonos tiszt.</p>
					<p>- Őrnagy úr! Gratulálok!... A nagygyakorlatot lefújták... Ruff marsall
                            személyesen érkezik, hogy kezet szorítson önnel! Boldog vagyok, hogy
                            elsőnek gratulálhatok.</p>
					<p>- Mi van?!</p>
					<p>Az őrnagy szédelgett, de máris jött, félig borotváltan és lihegve egy
                            ezredes.</p>
					<p>- Ember! Hogy történt?! Gratulálok!... Nem kétséges, hogy karriert
                            csinálsz! Vezényleted alatt, őrnagy úr, bennünket indítanak a
                            szenegáliak ellen...</p>
					<p>Odakint zaj, trombita, zörgés... Az őrnagy áll, és nem érti, és szédül,
                            és egyszercsak egy különösen recsegő, ijedten felharsanó trombita
                            fegyverbe szólít mindenkit. Három jéghideg vezényszó harsog, és dermedt
                            csend... törzskarával megjelenik az ősz marsall személyesen.</p>
					<p>- Gratulálok! Önt eddig érthetetlen módon mellőzték. A könyveit még ma
                            elolvasom. Érthetetlen, hogy eddig nem olvastam. - És ünnepélyesen
                            folytatja, jól megnyomva ezt a szót. - Alezredes úr, az ön áthelyezése a
                            vezérkarhoz, befejezett tény, és megbízatása a szenegáli hadjárat
                            vezetésére nem kétséges!</p>
					<p>- Csodálatos elgondolás és páratlan teljesítmény - tódítja az egyik
                            tábornok -, hogy a jobbszárny látszólagos támadása közben előredobott
                            egy csapatot a sós mocsáron keresztül, és így három hadosztálynak a
                            hátába került. Lefújattuk a gyakorlatot. Háború esetén nem kétséges,
                            ahogy ezt remekművében különben is írta, hogy az aránylag kis
                            egységekkel, akár egy teljes hadsereg utánpótlását megbéníthatja, ha a
                            hátukba kerül! Ha most háború van, úgy ön három hadosztályt
                            megsemmisített, és visszavonulásra kényszerítette az ellenfél csonka
                            szárnyát. Ez a megállapításunk hadműveletéről. Én is gratulálok!</p>
					<p>Elvonultak. Az őrnagy kettesben maradt Sábával.</p>
					<p>- Érthetetlen... érthetetlen... - hebegte. - Őrnagy úr, engedelmével
                            rosszul emlékszik, ha nem tudja miről van szó. Egy álcázott különítmény
                            átvágott a sós mocsáron, hogy tartsa a sott túlsó oldalán az állást,
                            amíg nagyobb kötelékek követik. Az őrnagy úr könyvében ez előfordul.</p>
					<p>- Én ezt nem írtam... - hebegte az őrnagy.</p>
					<p>- Az a fő, hogy én olvastam - felelte Sába. - Mindenesetre jó lesz
                            megírni. És mivel százötven emberem remélem megszabadult időközben, az
                            én helyzetem pedig reménytelen, kérem elvezetésemet!</p>
					<p>Az őrnagy töprengett.</p>
					<p>Ez ugyan homályos ezzel a sós mocsáron átvágó alakulattal, tüzérségi
                            fedezet, légvédelem és minden egyebek nélkül, kitéve az ellenfél
                            megsemmisítő fölényének, de egy tehetséges ember szóhoz jut most, és nem
                            hullik annyi vér Szenegáliában, ha rábízzák...</p>
					<p>- Beszéljen világosan! - kiáltott Sábára.</p>
					<p>- Szökevények vagyunk vagy kétszázan.</p>
					<p>Én a sebesült bajtársamat kórházba akartam juttatni, és a többi átvágott
                            a sós mocsáron. A Monsieur le Maréchal ezeket reguláris csapatnak vélte,
                            és lefújatta a gyakorlatot. Ha őrnagy úr intézkedik, ezt a bűnt még
                            levehetné a nyakunkról, és a gyakorlatot folytathatják.</p>
					<p>Álltak. Az őrnagy nézve az aktatáskát, a sebesült halkan nyögött, és
                            belépett a csendőrszázados.</p>
					<p>- Parancsolsz kérlek?</p>
					<p>Az őrnagy egyikről a másikra nézett, és csendesen ezt mondta.</p>
					<p>- Szeretném, ha intézkednél, hogy a főhadnagy úr a sebesülttel kórházi
                            autón nyomban elinduljon Colomb-Béchar felé.</p>
					<p>És elsietett.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>Sába délután elolvasta Pojác rendelkezéseit, írásait, hogy teljesítse,
                            amit lehet. Nyomban tevét szerzett, és eszeveszett galoppban nekivágott,
                            hogy elérje társait.</p>
					<p>Este érkezett meg.</p>
					<p>- Fiúk - kezdte -, most valamennyien megadjátok magatokat.</p>
					<p>Óriási zaj támadt. “Megőrültél? Ezért jöttünk idáig?”</p>
					<p>- Igen! Hallgassatok meg! A Pojác nem volt közlegény. A titkosszolgálat
                            embere. Most tudtam meg csak a kórházban, hogy főhadnagy... Csendet
                            kérek! Az volt a megbízása, hogy összeterelje a szökevényeket egy
                            csapatba, bebizonyítsa, hogy jó katonák, és együtt legyenek azok,
                            akiknek közös vallomása letörheti az altisztek önkényét. Most
                            valamennyien megadjuk magunkat, haditörvényszék elé kerülünk, és úgy
                            tudom, a szökésért, mivel feletteseink ezt előre látták, nem kapunk
                            szigorú büntetést. De ennek a csapatnak a vallomása világosságot fog
                            deríteni arra, hogy a tiszti küldöttségek előtt őszintén beszélő katonák
                            ellen az altisztek hatalmaskodnak...</p>
					<p>...És este a győztes csapat, amely foglyul ejtette a gyarmati hadsereget,
                            mégiscsak megadta magát.</p>
					<p>Büntetésük enyhe volt, és azt is felfüggesztették. Mondják, hogy Gorcsev
                            akciója a Casba ellen szintén nem volt egyéni... És “valahogy úgy
                            történt”, hogy Sábát kiszuperálta a légió.</p>
					<p>Az őrnagy - aki időközben áttanulmányozta a jegyzőkönyveket - a vezérkara
                            élén érdeklődéssel vizsgálta az Első Számú Legvegyesebb Brigádot, amint
                            az hadirendben - elöl a vasutasok és levélhordók, hátrább a
                            vöröskeresztesek, sebesültek, tűzoltók, valamint a műszakiak a
                            síjárőrrel - felsorakozott.</p>
					<p>Az őrnagy az alakulat elé lépett.</p>
					<p>- Kérem, meggyőződtem róla, hogy maguk egytől-egyig derék katonák, és a
                            maguk magatartása meg fogja akadályozni, hogy éppen az ilyen katonák a
                            jövőben szökevények legyenek. Néhány gazember szabályzatellenes
                            magatartása csak az önök szökése és bukása alapján volt
                            leleplezhető.</p>
					<p>Nem lehet tudni, hogy most még mi következett volna, mert megjelent a
                            Casbában vizsgálatot “folyósító” ezredorvos, két ujjával megigazította
                            csíptetőjét, és így szólt:</p>
					<p>- Haagebeck Ervin! Lépjen ki! - Az ezredorvos kis híján hanyatt esett,
                            midőn igen feszesen és előírásszerűen kilépett eléje egy levélhordó.</p>
					<p>- Ön, kérem szépen... - mondta végül, és egész közelről nézte, mint
                            valami csodabogarat. ‑ Ön, kérem levélhordó?</p>
					<p>- Nem vagyok levélhordó. Ebben a jelmezben kellett szöknünk, és azt
                            sajnos egy postáról raboltuk el, de semmiféle kézbesítés részünkről nem
                            történt!</p>
					<p>- Ön orvos?</p>
					<p>- Igenis...</p>
					<p>- Hát kérem... az ön munkáját a háborús sebészet vöröskeresztes
                            profilaxisáról az én ajánlatomra a hadügyminisztérium elfogadta, és
                            organizálás céljaira önt is igénybe fogjuk venni... Ez azt jelenti, hogy
                            leszerelhet, és igen szép pénzösszeghez jut. Ugyanis hallottam ezt a
                            művet felolvasni...</p>
					<p>Pullover próféta még a sós mocsaraknál lelépett, és áthajózott
                            Európába.</p>
					<p>A Pojác még sokáig feküdt élet-halál között, és amikor magához tért,
                            megtalálta Sába levelét:</p>
					<p>“Iván! Párizsba megyek! Manuel vallomását a vörös füzet végén a
                            jegyzeteim közé írtam, megőrzöm a számodra. Sába.”</p>
					<p>Gorcsevet előléptették és kitüntették, majd felgyógyulása után - saját
                            kérelmére - szabadságolták, és ő a legrövidebb úton sietett
                            Párizsba.</p>
					<milestone n="3" unit="endSubChapter"/>
				</div>
			</div>
			<div type="group">
				<head>Második rész</head>
				<div type="chapter">
					<head>I. FEJEZETPárizsban</head>
					<milestone n="1" unit="startSubChapter"/>
					<p rend="head">1.</p>
					<p>Már csak egy ajánlólevél maradt a zsebemben, és tovább róttam
                            eredménytelenül a párizsi utcákat. Megtanultam azt, hogy az
                            ajánlólevelek tartalma fordított arányban áll azok hasznosságával. Mint
                            ágyrajáró, albérlő vagy mint megtűrt vendég igyekeztem eddig helyet
                            szerezni ebben a minden fiatal művész titkolt vagy bevallott vágyálmait
                            megtestesítő városban. De hát tulajdonképpen miért is utaztam én
                            Párizsba?</p>
					<p>Talán, ha tudom, hogy miféle őrületbe visz ez a vonat, leugrom róla
                            valahol a külső pályán. Budapesten én még azt hittem, hogy azért utazom
                            Párizsba, mert huszonhárom éves vagyok, író, vőlegény és megszállott.
                            Hogy miért kell ehhez Párizsba menni? Ez - remélem - végtelenül
                            egyszerű.</p>
					<p>Szakítottam menyasszonyommal, Pataki Máriával.</p>
					<p>Illetve, menyasszonyommal, Pataki Máriával és velem, szakított az élet.
                            Valami, tagadhatatlanul elárusítónőszerű állásba lépett. Természetes,
                            hogy a hosszú esti beszélgetéseinknek befellegzett, mert Mária naponta
                            korán kelt.</p>
					<p>Korán kelni: fél árulás!</p>
					<p>Aki korán kel, az aranyat akar lelni. Nem? Aki aranyat lelne, az gyanús,
                            mert szívesen válna tőkepénzessé. De kire lehet az ilyesmit
                            rábizonyítani? Ne vádaskodjunk vaktában. Annyi bizonyos, hogy egy napon
                            Mária így szólt hozzám:</p>
					<p>- Mondd, Péter... Te hogy képzeled a mi dolgunkat? Azt hiszem... te jól
                            fényképezel... Talán egy lapnál... fotóriporter...</p>
					<p>Mert te nem vagy hírlapíró...</p>
					<p>- Értelek, Mária - feleltem, nyers kacagás helyett, melodrámai
                            egyszerűséggel.</p>
					<p>- Mit értesz? Hát élni csak kell valamiből? Lakni is kell és enni is...
                            Azért még lehet írni...</p>
					<p>Mit feleljek erre? Lakni is, enni is, írni is? A hölgy nem tájékozatlan
                            annyira, hogy ezt az állítását jóhiszemű tévedésnek tekinthessem.
                            Párizsban időző barátaim egyike, Kárpát René megírta nekem közben, hogy
                            itt most valami van a levegőben.</p>
					<p>“A csendes Mikádó Hotelben lakom - írta - és komponálok. A te helyed itt
                            van!”</p>
					<p>Most itt vagyok Párizsban. És Kárpát szerint valami van a levegőben.</p>
					<p>De őt nem sikerült megtalálni. A Mikádó szálló portása kissé idegesen
                            közölte, hogy Monsieur Kárpát már nem lakik itt. Hát hol lakik? -
                            kérdem. Azt nem tudom - feleli, de őt is érdekelné.</p>
					<p>Mivel ez még a húszas évek Párizsa volt, amikor a bohémok és a
                            szállodaportások feszült viszonya természetes kapcsolatot jelentett,
                            kissé fejbeütött az ügy. Hová menjek?</p>
					<p>Most, amikor tevékenységemre nézve, utolsó ruhadarabjaim eladásával
                            foglalkoztam, megláttam Bükk Ivánt. A műtörténészt! Kollégám!
                            Ugyanabban az ifjúsági csapatban jobbszélsőt játszott, ahol én balhalf
                            voltam.</p>
					<p>- Halló! - kiáltom vidoran.</p>
					<p>- Szervusz - feleli részvéttel. - Van lakásod?</p>
					<p>- Mai nappal bezárólag - feleltem. - Hát te mit csinálsz?</p>
					<p>- Beszélgetek veled - feleli örökké egyforma, vontatott hangján.</p>
					<p>- Hülyéskedsz?</p>
					<p>- Vele jár néha a beszélgetéssel. Különben egy művészettörténelmi munkán
                            dolgozom fél éve.</p>
					<p>- Elkészültél?</p>
					<p>- Teljesen. Egy vasam sincs.</p>
					<p>Szép fiú a Bükk, csak nem illik a mi lelkes társaságunkba, Sajna kissé
                            cinikus. Valami fanyar tréfálkozás váltakozik benne a hallgatag
                            természettel. Húszéves, de még csak kínnal borotválkozik, másnaponként.
                            Inkább presztízs parancsolja ezt, mint szükség. Mégis, mintha egy vén
                            árkádiai szatír volna.</p>
					<p>- Nekem - mutatom az árumat - már csak ez a régi zöld kabátom van
                            eladó.</p>
					<p>- Jó lesz, majd eszünk belőle - felel bólogatva. - Én a molyok
                            szövetségéhez tartozom, akik hosszú ideig képesek ruhából élni.</p>
					<p>- Tehát ebédelünk? - kérdeztem.</p>
					<p>- Tudod jól, hogy a jobb körök délben nem ebédelnek. És én jobbszélső
                            voltam.</p>
					<p>Mindezt egyforma, blazírt orrhangján mondta, és közben mentünk.</p>
					<p>- És neked van lakásod? - kérdeztem.</p>
					<p>- Egy nyolcadrész főbérleti jóváhagyást még nélkülöző albérletem van -
                            válaszolta.</p>
					<p>- Sír Lajossal, Kárpáttal, Zomborival és társaikkal lakom a Rue Roi
                            Sicilie 54. alatt.</p>
					<p>Megdobbant a szívem régi pesti bohém barátaim neve hallatára. Hát rájuk
                            találtam!</p>
					<p>- És be tudtok még fogadni engem néhány éjszakára, amíg lakást találok? -
                            kérdeztem.</p>
					<p>- Közelharc kérdése az egész, de azt a bizonyos néhány napot elhagyhatod.
                            Mi is így kezdtük egy évvel ezelőtt. És azóta egyre szaporodunk.</p>
					<p>- Sába Pista is közöttetek van? - kérdeztem, reménykedve, mert Sába a
                            legjobb barátom volt, s eszembe jutott Balázs Anna, a menyasszonya, aki
                            utána jött ide Párizsba, s akivel néhány napja futottam össze. Épp alig
                            álltam a lábamon, s egy taxinak intettem, mikor valaki zokogva a
                            nyakamba borult. Beszálltunk a kocsiba. Nyomban Sába felől
                            kérdezősködött, nem hitte, hogy semmit nem tudok róla.</p>
					<p>- Írd meg neki, hogy jöjjön haza!</p>
					<p>És bőgött.</p>
					<p>- Nincs okod rá... izé... bőgésre - mondtam amennyire berúgott
                            állapotomtól tellett. - Egészen biztos, hogy Sába szeret...</p>
					<p>Tudtam, hogy hülyeségeket mondok. De ilyen helyzetben még az is szép
                            tőlem. Mért ez az őrült sofőr nem látja, hogy két ház jön szembe!...
                            Micsoda karambol... valahogy féloldalt a negyedik emeletig siklunk, és
                            lehet, hogy abba a nagy csillagba megkapaszkodom... De most egy helyben
                            forog a kocsi, és szerencsére az Invalidusok komor épülete,
                            szabálytalanul ugyan, de előz bennünket, és így valahogy
                            visszaszökkenünk az úttestre, ahol a fékcsikorgás újra eszembe juttatta
                            Anna hangját. Mert Anna állandóan beszélt. Az sem zavarta ebben, hogy
                            ott vagyok. Az sem, hogy hozzám beszél. De most hallom véletlenül...</p>
					<p>- Az az igazság - zokogta -, hogy Sába mellől mindenkit felfedeznek... Ez
                            rémes. Jó barátja, egy kezdő kritikus, hogy kiemelje őt a többi közül, a
                            legszebb jelzőit, a legkitűnőbb sorait ontotta Sába vizsgaelőadásáról...
                            Valahol, egy kis hetilap legvégén. Másnap az ország legelső
                            újságkonszernje leszerződtette, mint hírlapírót. Olyan szépet írt
                            Sábáról. Sábát viszont a kecskeméti társulat szerződtette velem együtt.
                            Engem Sába erőszakolt a direktorra. Hogy nem szerződik nélkülem. - És
                            bőgve rámhullott. - Te tudod, hogy én milyen tehetségtelen voltam...</p>
					<p>Ezt még részegen is tudtam, tehát bólintottam. A zseniális, az eljövendő
                            nagy színész, Sába szerelmesét Balázs Annát, mint szürke kis verebet
                            hozta közénk. Balázs Anna színésznövendék volt, de valami hetedrangú
                            mesternél tanult. Olykor igen tehetségtelenül előadott valamit ott, ahol
                            Sába kedvéért egy-egy alkalmi előadáson felléphetett. Sába ilyenkor
                            rémülten súgott neki a függöny mögül, mert ő, és ez volt életének
                            legnagyobb teljesítménye, amit valaha nőért megtett: megtanulta a Hoppla
                            hó című kis slágert!</p>
					<p>Sába!</p>
					<p>Csak azért, hogy Annának súghassa! Megtanulta aznap, amikor a János
                            király vagy a Faust egy részét is meg kellett tanulnia, és egyben
                            meggyaláznia legszentebb klasszikusait ezen slágerrel való kapcsolata
                            révén.</p>
					<p>Sába azonban szerelmes volt. És Anna is. Az ilyesmi nem tehetség kérdése.
                            Sába nem szerződött le Anna nélkül. Viszont olyan elsőrangú drámai hőst
                            látott benne a direktor, hogy kedvéért leszerződtette Balázs Annát.</p>
					<p>Társaságunk, amely “Égenfutók” néven sose alakult meg, sose működött, de
                            állandóan együtt volt, kizárólag azon az alapon fogadta be Balázs Annát,
                            mint a kecskeméti direktor. Sába kedvéért. Sábával, Sír Lajossal,
                            Kárpáttal, Zomborival, sőt a csúfondároskodó Bükk Ivánnal és Ribárival,
                            aki akkor még filmrendezőnek készült, Pataki Máriával és velem.
                            Szenvedélyes viták folytak a művészetről és egyes művekről, a művészet
                            maradiságáról és haladásáról, és Anna közben aludt Sába vállán.</p>
					<p>Ez most, lassanként felrémlett józanodó fejemben, miközben Balázs Anna a
                            szerelmes nők nemzetközi bőgésével mesélte a kecskeméti titkot.</p>
					<p>- Tehetek én róla, hogy közben híres újságíró lett a Röppentyű? Ő volt az
                            első, akit Sába miatt felfedeztek. A kritika tette... És Röppentyűnek
                            (mert így csúfoltuk, mióta kidobták a kávéházból) sürgős volt a hála, és
                            leráncigált vidékre egy híres budapesti igazgatót. Az igazgató megnézte
                            Sábát, és azt mondta az a szörnyeteg, hogy még forrnia kell. Másnap
                            játszottuk a Mimi lovagja című operettet, ahol én, a második szubrett, a
                            fináléban botrányt csinálok. Összevesztem az öltözőben Sábával, aki
                            elrohant a kávéházba, én pedig fejembe csaptam a kalapot, és véletlenül
                            elmázoltam a számon a rúzst. De erről nem tudtam, és dühömben olyan
                            botrányt csináltam Harlovitz főhercegnek az anatóliai udvari bálon, hogy
                            kettétört kezemben az esernyő, és leesett a félrecsapott kalap. Ezt még
                            dühösebben újra a fejembe csaptam, és csak az Úristen tudja, mi történt.
                            Én csodálkoztam a legjobban a kimenetelnél, mikor olyan dübörgő taps
                            kísért, hogy rezgett bele a színház. És véletlenül ott volt a pesti
                            direktor. Lekéste a vonatát, és bejött tíz perc múlva az öltözőbe, hogy
                            hajlandó vagyok-e leszerződni elsőrangú szerepkörre. Én zokogtam.
                            Gondolkodási időt kértem... És rohantam a kávéházba Sábához. Nem is
                            hallgatott meg! Te tudod, hogy ő milyen! Ragaszkodott ahhoz, hogy
                            nyomban aláírjam a szerződést. Sába erős, Sába akarta, hát elszerződtem
                            világhírűnek... Sába pedig másnap búcsú nélkül a Vízkereszt előadása
                            előtt elutazott Párizsba... pedig nekem a Sába köll!</p>
					<p>És Anna kivette zsebemből a zsebkendőmet. A sajátját már telesírta.</p>
					<p>- Írd meg neki! Jöjjön haza! Neki kellett volna lebeszélni! De ő
                            nagyképűsködött... Jöjjön haza! Írd meg neki...</p>
					<p>És úgy bőgött, mint a záporeső.</p>
					<p>Ez a jelenet elevenedett fel emlékezetemben, mikor Sábáról kérdeztem.</p>
					<p>- Sába is közöttünk volt, de már vagy egy fél éve, hogy hirtelen beállt
                            az idegenlégióba.</p>
					<p>- De miért? - kérdeztem megdöbbenve.</p>
					<p>- Egyik nap kint statisztáltunk a filmgyárban, és megjelent a főszereplő,
                            a királyné, Balázs Anna! Ellépett az alabárdosok előtt, észrevette
                            Sábát, a statisztát, ő, a sztár, és mosolyogva megállt előtte. És Sába
                            eldobta az alabárdot, eldobta a sisakot, elrohant a gyárból, két napig
                            étlen-szomjan bolyongott Párizs kültelkein. Aztán beállt a légióba, és
                            csak azért maradt élve, mert még meg akarja mutatni...</p>
					<p>Lassan odaértünk a Rue Roi Sicilie 54-hez. Felmentünk a harmadik
                            emeletre. Bükk nyitott be az ajtón, hogy aztán diadalmasan rám mutatva
                            elordítsa magát:</p>
					<p>- Nézzétek, megjött Almási!</p>
					<p>A kis szoba a csekély számú bútortól és rengeteg albérlőtől igen
                            zsúfoltnak tűnt fel. Habár később megnyugtattak, hogy a lakók közül még
                            néhányan hiányoznak.</p>
					<p>A szobában egy gázláng világított és sziszegett, mint valami dühös
                            vipera, mert az egyik úgynevezett harisnya hiányzott róla.</p>
					<p>Kárpát zeneszerző megölelt, sírt, és hisztérikusan tördelte a kezét.
                            Kárpát sovány volt és buzgó, és vérszegénység ellen állandóan pirulákat
                            szedett. Nyomban lesújtotta vagy lelkesítette, amit hallott. E két
                            intenzív megnyilvánulás jellemezte.</p>
					<p>- Kárpát! - szóltam vádlón. - Te azt írtad, hogy itt valami van a
                            levegőben.</p>
					<p>Kárpát lesütötte a szemét.</p>
					<p>- Igazat írt sajnos - szólt az ágyból Ribári, akinek saját hálóinge volt.
                            - Amióta Bükk ellopta az egyik wolframharisnyát, állandó gázömlés
                            van.</p>
					<p>- Mert nem vagy hazárdőr - felelte a jobbszélső műtörténész diadalmasan.
                            - Nem mertél a székről a lámpatartóra függeszkedni, és átmentél a
                            szomszédhoz egy lexikont kölcsönkérni, hogy a székre helyezd. Addig én
                            feltornásztam magamat!</p>
					<p>- Mi lett a harisnyából? - tudakolta Saroltai Rezső, a szobrász.</p>
					<p>- Nyakkendő - felelte Bükk. - Abból vettem a kék-sárgát. Ez az ifjúsági
                            csapatom színe.</p>
					<p>- No mindegy - legyintett Ribári. - Négy frankot a lexikonokért is
                            adtak.</p>
					<p>Ribári volt a legelőkelőbb lakótársaim között. Ribári István, az
                            emigráns. Különös tisztelet jár neki, mert mint a húszas évek korszerű
                            regényhősét csodáltatta magát Párizsban. Nem bolygatta senki a múlt
                            fájó sebeit, és ő elzárkózott előlünk azzal a felhős szomorúsággal,
                            amely az emigránsokat annyira jellemzi. Csak sokára tudtuk meg, hogy
                            Ribári a Hazai Forgalmi Bankból kényszerült emigrálni egy rovancsolás
                            alkalmával.</p>
					<p>Ribári egyetlen ruháját, általában minden holmiját úgy tudta óvni,
                            nyakkendőit vasalni és cipőit fényesíteni, sőt talpaltatni is, hogy
                            gazdag gardrób tulajdonosának látszott a kávéházban, különösen
                            aktatáskája miatt, amellyel szerinte diplomáciái ügyekben járt el. Főleg
                            ez a táska tette olyan előkelővé. Foglalkozására nézve elsősorban minden
                            kártyajátékot kitűnően játszik, biliárdozik, magyaráz, vitákat dönt el
                            és tapasztalatlan külföldieket üzleti lehetőségekről tájékoztat, és
                            ezek később hosszú ideig mindenfelé tudakozódnak utána. De ami egészen
                            egyéni csúcsteljesítmény volt nála: az az ugratás. Újonnan érkezőket
                            például, akik szállást keresnek, vagy a temetőbe vagy a vágóhídra
                            irányítja szemrebbenés nélkül.</p>
					<p>És itt volt Sír Lajos barátom, az alanyi költő, aki Virág Benedek
                            papköltő összes költeményének legutolsó kiadásával a zsebében egy
                            hosszú kampósbottal, roppant kevés pénzzel és fehérneművel érkezett
                            Párizsba, azzal a kimondott céllal, hogy az eddigi világirodalom lírai
                            költészetének felfogását alaposan megreformálja.</p>
					<p>Zombori Schalk Rudolf festőművész volt, de ezt egyelőre csak legszűkebb
                            környezete és szívességből modellt álló barátnői ismerték el.
                            Művészetének irányvonalát nemes egyszerűséggel “neoromantikus
                            expresszionizmusnak” nevezte, és szintén rengeteg reformáló törekvéssel
                            és igen szerény anyagi fedezettel érkezett Párizsba.</p>
					<p>És itt van Saroltai Rezső, a szobrász, aki egy gyárban egy Mike nevű
                            ásványból Mária-üveget vág kilóra.</p>
					<p>Ki hitte volna? Hát mi van itt a levegőben más, ami jellemző, mint az,
                            hogy úgy nézegetik a karomra vetett zöld kabátomat, mint egy nyomban
                            trancsírozásra kerülő libacombot. Saroltai olyat nyel, hogy szinte
                            csörög.</p>
					<p>- Kárpát - szóltam vádlón.</p>
					<p>Kárpát ismét lesütötte a szemét.</p>
					<p>- Igaza volt - védte Ribári, az özvegy gázlángot nézve. - Még nem forr,
                            csak sziszeg és sistereg valami a levegőben állandóan. Sajnos lehet,
                            hogy egyszer csak forrni kezd, és akkor szétesik a harisnya.</p>
					<p>- Mondd, Kárpát! - kiáltja dühösen Saroltai -, miért van az, hogy
                            állandóan megírod mindenhova ennek a nyomorult gázcsapnak a pillanatnyi
                            állapotát?</p>
					<p>- Azt mondom neked, Almási - biztatott az áldott Bükk -, hogy itt sem
                            rosszabb, mint máshol, az esetben, ha máshol nagyon rossz.</p>
					<p>Egy orvosnövendék, bizonyos Tulai, aki a földön aludt, de néhány letakart
                            kötettel fejealját készített a mosdó lábánál, most kifakadt.</p>
					<p>- Hát lesz itt csend, vagy nem? Én végre is kora hajnalban kosarat hordok
                            a csarnoknál! Ha nem tetszik itt ennek az almási szürkének, menjen a
                            Ritzbe vagy a Claridge-be. És pássz!</p>
					<p>- Nem magától fogom kérdezni - felelem harciasan -, hogy hová menjek!</p>
					<p>- Nahát jobb is... - dünnyögte és átkarolva a köteleket, mint valami
                            kapricot, elaludt.</p>
					<p>Mindenki röhögött az “Almási-szürkén”. Bükk Iván cigarettát pödör. És már
                            nem érzem olyan ridegnek a szobát. Kárpátnak igaza volt. Én
                            idetartozom.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Sír Lajos tintával feketére változtatja cipőjében a spárgát, hogy
                            távolról valóságos fűző benyomását keltse a piktúrai hatással. Zombori
                            tanácstalanul forgatja jobb és bal felébe a gallérját, de nem tudja
                            eldönteni, hogy melyik a kevésbé piszkos rész. Arról van szó, hogy
                            filmfelvétel van a Pt. de Lillas-nál, és már előző délután a Boulevard
                            Strasbourgon egy művészkávéházban átvettük azt a piros papírdarabkát,
                            amellyel statisztálhatunk, és így közel nyolcvan frankot keresünk
                            személyenként, ami elképesztő mennyiség.</p>
					<p>Ki tudja az elmondottak alapján, hogy miért írtunk Sábának? Talán, mert a
                            statisztálás jövedelme következtében vacsorázhatunk, és ez a szokatlan
                            esemény, izgatottá tett valamennyiünket.</p>
					<p>- Meg kell írni Sábának a légióba, hogy itt mozog valami!</p>
					<p>- Úgy van! Szükségünk van rá!</p>
					<p>Nem volt egészen világos, hogy mi szükség van rá, ha már így is vagy
                            kilencen haldoklunk az éhségtől lépten-nyomon egy kis szobában. Azonban
                            valamennyien átéreztük, hogy Sábára igenis szükségünk van. Megírtuk
                            tehát neki is, hogy itt forr valami. Érdekes dolgokat beszélnek az új
                            kor művészei a Dome-ban és a Rotonde-ban, és ha csak teheti, jöjjön ide,
                            mi várjuk, és ami nekünk van, az az övé is lesz... Hát, az az övé
                            lehetett!</p>
					<p>Hogy ez milyen keveset jelentett akkoriban, azt nem kell, hogy külön
                            elmondjam. De ez mámoros este volt. És mert pénzem is volt, örültem is
                            ezen a napon, tehát ittam. Sorra jártam az előkelő éttermeket és
                            mulatókat. Benéztem, kik vannak ott, és már imbolyogtam is tovább.</p>
					<p>Kissé kóvályogva indultam el, töprengve, hogy merre.</p>
					<p>És hajnalban, amikor ismét találkoztam önmagammal, a Bois de Bolugne
                            felett valami márványerkélyen ültem, nagy társalgásban elmerülve egy
                            úrral. Az illető éppen mondja:</p>
					<p>- Igazán örülök, hogy meghívott magához uram, mert hajléktalanságomnál
                            csak egy borzasztóbb, a rossz társaság. Nem lesz sok baja velem, és ha
                            örülök is, hogy inasai vannak, perzsaszőnyegei, részvényei és
                            csempefalú fürdőszobája, nem kívánom igénybe venni mindezt.</p>
					<p>És meghívtam volna ezt az illetőt? Lehetséges, hogy csempefalú
                            fürdőszobám van, csak annyira berúgtam, hogy nem tudok róla?
                            Elhatároztam, hogy megnézem ismerősömet. Úgy-ahogy sikerült is.
                            Előreugró fekete bajusza volt, krokodilszerű orra, szemüvege.
                            Hajléktalanságához mérten feltűnően jól öltözött, alsókarján esernyő
                            csüng, szinte temetőien makulátlan fekete nemezkalapja úgy helyezkedik
                            el a feje közepén, hogy karimája mélyen lehajlik az arca felé, vízszínű,
                            kimeredő, sárgás szemeire. Éppen mondja, hogy mélabúsan kiálló tekintete
                            pajzsmirigyeivel függ össze, de két év előtt sérve volt, és napon sem
                            szabad időznie. Sárga kesztyűjét időnként elsimítja ujjai felett, ha
                            ráncot vet.</p>
					<p>- Gyermekkoromban, tisztelt uram - mondja sóhajtva -, mindenki azt
                            jósolta, hogy fogtechnikus leszek, mivel nagy szónok voltam. De a sors
                            útjai kifürkészhetetlenek. Egyszer fenn, egyszer lenn. Így mégsem lettem
                            fogtechnikus.</p>
					<p>- Bocsánat... régen ülünk itt?</p>
					<p>- Ön kissé becsípett ma, és figyelmeztetem, hogy az alkoholos italok
                            élvezete káros. Egy unokafivérem elitta a földszintes házát. Ön is
                            költekező volt. Meghívott vacsorára. Közben rosszul lettem, és így
                            kerültünk ide. - Lemutatott az erkélyről a fákra. - Kellemes táj, habár
                            zavar kissé, hogy amikor autóba ültetett, önnek még szakálla volt és
                            szemüvege, amitől időközben, bizonyára az ellenségei, megfosztották.
                            Aha! Szóval valaki egymás mellé helyezett bennünket. Ez az illető
                            rendelkezik lakájjal, perzsaszőnyegekkel és csempével.</p>
					<p>- És ki ez a harmadik úr itt mellettünk? - kérdeztem.</p>
					<p>- E talpazat főbérlője a szobor. Ugyanis talpazaton vagyunk jelenleg.</p>
					<p>- Nem mászunk le?</p>
					<p>- Tudunk?</p>
					<p>Mindenesetre pihentünk még kissé. Utána sikerült lemásznunk, és
                            megindultunk a hajnalban.</p>
					<p>- Figyelmeztetem önt - közöltem -, hogy ellenségeim szakállammal és
                            szemüvegemmel együtt szobáimat, csempéimet és perzsáimat is
                            eltávolították. Hetedmagammal lakom egy nyomortanyán.</p>
					<p>- Mindegy. Nem fognak zavarni. Nekem ugyanis muszáj önnél aludnom. Nem
                            vitás. Három napja nem aludtam, és ma valahogyan ettem. Szóval önt nem
                            Henry Brisonnak hívják?</p>
					<p>És miután megmondtam a nevemet, az előkelő hajléktalan úr átnyújtott egy
                            kartonlapot. Elegáns kis kártya volt:</p>
					<p>Névjegy</p>
					<p>VANEK B. EDUÁRD</p>
					<p>magántitkár és házfelügyelő</p>
					<p> leszerelt legionárius, a Becsületrend tulajdonosa</p>
					<p> és nyugalmazott levelező</p>
					<p>27. Bl. St. Honoré Cselédeknek és kihordóknak</p>
					<p> Főlépcsőház bal, a melléklépcsőn</p>
					<p>- Jöjjön most előbb oda!</p>
					<p>Egy rácsos kapu elé értünk. Nagyon régimódi, finom barokk stílusban
                            épített úriház látszott a dús park mögött. Vanek úr kulcsot húzott elő a
                            zsebéből, és kizárta a rácsos kaput.</p>
					<p>- Lesz szíves megvárni! Hozom a hálóingemet.</p>
					<p>- Azt hittem, kedves Skvarek úr...</p>
					<p>- Vanek vagyok - feleli kissé dölyfösen.</p>
					<p>- Kedves Vanek barátom...</p>
					<p>- Vanek úr vagyok.</p>
					<p>- Ha reggelig nem tanít meg, hogy kell beszélni magával, itthagyom.</p>
					<p>- Nem mondta, hogy a szállásért cserébe sérelmeket kell eltűrnöm.</p>
					<p>- Nem is kell - feleltem, és amennyire lehet, visszafojtottam a nevetést,
                            mivel új ismerősöm méltóságteljessége és polgári önérzete a komikum
                            ellenállhatatlan erejével hatott. - De nem értem, hogy ön most bemegy a
                            hálóingéért a házba, holott azt hittem, nincs lakása.</p>
					<p>- Lakásom nincs - felelte előkelően -, de hálóingem van. Borotvakészletem
                            és bizonyos fokig gardróbom is van. Egy úr nemcsak a pokolban, hanem
                            hajléktalanul is úr.</p>
					<p>- Ne vegye rossz néven, szívesen látom önt a népgyűlésszerűen zsúfolt
                            baráti társaságból álló albérletünkben, barátaim között, de miért nem
                            tűrhetik meg ott, ahol a holmijai vannak.</p>
					<p>- Lakik már valaki azon a helyen, amely amúgy is kényelmetlen.</p>
					<p>- Tisztelt uram - figyelmeztettem kissé aggódva -, mégis úgy látszik,
                            illúziói vannak albérletünk felől, ahová szerénységem meghívta. Annál
                            kényelmetlenebb hely csak a fakíroknál létezik, és kizárólag
                            mutatványaik közben, midőn szögekkel kivert derékaljon hálnak.</p>
					<p>- Még mindig jobb. Hát várjon, fiatalember! Vagy ahogy mondják: juventus
                            ventus! Türelem rózsát terem!</p>
					<p>Egyedül maradtam a kapu előtt. A csendes ház egyik földszinti ablakán
                            most kigyúlt egy másodpercre a villany. Aztán sötét lett. Majd egy másik
                            szobában gyúlt ki a villany, mintha járkálna valaki a szobákon
                            keresztül.</p>
					<p>Végül az emeleten lett világos egy másodpercre, majd ott is elsötétedett.
                            Egy távoli kocsmából citeraszó hallatszott, nagyon halkan, talán csak
                            addig, amíg az ajtót kinyitotta valaki. Most léptek csikorogtak a kerti
                            úton, és megjelent Vanek úr, akit végül szemtől szembe láthattam az
                            utcalámpa fényében. Igen zilált volt, de még így is meglátszott, hogy
                            sokat ad a külsejére, és mostani állapota csupán a mulatozó nyárspolgár
                            pillanatnyi hanyagsága, melyért másnap bizonyára megrója önmagát. Ezt
                            bizonyította a karjára vetett esernyő, mely rendesen bele volt szorítva
                            huzatjába. Jobb kezében most kis táska is volt. Ismét bezárta a kaput,
                            és csatlakozott hozzám.</p>
					<p>- Mehetünk, fiatalúr.</p>
					<p>Mire a néptelen Concorde-ra értünk, már reggel volt.</p>
					<p>- Mondja, Vanek úr - kérdeztem, csak, épp hogy érdeklődjem -, ki lakik
                            abban a házban, ahová bement az imént?</p>
					<p>- Senki. Két éve lakatlan. Egy szoba kivételével az összes szoba lezárva,
                            a kulcsok nálam letétben vannak.</p>
					<p>Nem is tudom, miért hatott ez rám olyan kísértetiesen. Mi közöm ehhez a
                            házhoz? Semmi. De az bizonyos, hogy nagyon furcsa egy lakatlan villában
                            ez a szobáról szobára bolygó fény...</p>
					<p>- Miért nem laknak most benne a tulajdonosok?</p>
					<p>- A tulajdonos Afrikába utazott, de ő nem is lakott itt, csak az apja.
                            Annak pedig jó oka van, hogy nem lakik itt! Meghalt. Négy év előtt főbe
                            lőtte magát.</p>
					<p>Nem kérdeztem többet semmit, hideg émelygés szorította össze a
                            torkomat.</p>
					<p>Szótlanul imbolyogtunk hazafelé. Nem kérdeztem kísérőmet a furcsa
                            fényről. Tud róla és titkolja, avagy tájékozatlan? Később már én is
                            tudtam, hogy Vanek úr semmit sem tud, és a világot egy ártalmatlan,
                            kedélyes bolygónak képzeli.</p>
					<p>Így történt, hogy hajnalban megjelentem a lakásban, és mellettem bezuhant
                            Vanek úr.</p>
					<p>Vanek úr, aki már éjjel némi rosszallással látta, hogy nincs
                            gardróbszekrény a ruhájának, meglepődött, hogy itt nem pucolnak cipőt,
                            és annyira ideges volt, hogy megevett egy fél palacsintát valahonnan. Az
                            asztalon nem akart aludni, ezt a legerélyesebben kikérte magának.
                            Szerencsére az egyik ágyban még volt hely, mivel itt csak hárman
                            aludtak, tehát befeküdt Ribári mellé, aki felmordult.</p>
					<p>- Na!</p>
					<p>- Bocsánat, nevem Vanek B. Eduard.</p>
					<p>- Örvendek! - mondta dühösen, és Sír Lajost Bükk Ivánhoz sajtolva
                            továbbaludt. Még ennyit hallottam Vanek úr éjszakai szerepléséből.</p>
					<p>- Maguk nagyon ideges emberek. Ez a neuraszténiától lehet. Volt egy
                            nagybácsim, az abba halt meg, hogy zsábája lett. Sírba vitte a sok
                            kiadás. Ja! Manapság villanyoztatni... jó éjszakát.</p>
					<p>- Ki ez a marha? - kérdezte egy bágyadt hang, mire Vanek úr már
                            hortyogásával válaszolt.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>Vanek úr lassan nélkülözhetetlen lett. Senki sem tudta, hogy miben és
                            miért, de az volt. És tiszteletet parancsolt a személye, amely metszően
                            utasított vissza minden bizalmaskodást. Reggel derekára kötötte a
                            hálóingét, és roppant mosdásával valamilyen rejtélyes módon mindent
                            lefröcskölt, még a szekrény tetején lévő holmikat is. Azután olyan
                            hangon gargarizált, hogy a szomszéd közlekedési alkalmazott mindig úgy
                            említette: “az az operaénekes úr”.</p>
					<p>Mikor a mosdással elkészült, levetette és összegöngyölte hajlekötőjét, és
                            teljes két percig bajuszkeféjével időzött a tükör megmaradt szilánkjai
                            előtt, azután a lepedő alól elővette nadrágját, amely miatt
                            hálótársaival sűrű nézeteltérése volt, mivel ezek illetményt követelnek,
                            hogy álmukban is dolgoztatja őket a nadrágvasalás folytán.</p>
					<p>Vanek úr mindenhez hozzászólt, igen megfontoltan, általában
                            figyelmeztetően, mint aki előre látja, hogy elhamarkodjuk a dolgot,
                            ilyenkor felemelte kezét, hátrahúzta a vállához, és komor ráncok
                            képződtek orrtövében.</p>
					<p>- Maguk még nagyon tapasztalatlanok.</p>
					<p>A művészet komoly dolog, de szerintem mellékfoglalkozás. Nem járja, hogy
                            a színészek délig alszanak, és úgy hallottam egyes íróktól, hogy
                            többször is megnősülnek. Rossz szokás, és a maguk viselkedése ilyesmire
                            enged következtetni.</p>
					<p>Az érdekes az volt, hogy Vanek urat, aki bizonyos fensőbbséggel élt
                            közöttünk, mégis tisztelni kellett. Hogy miből öltözködik, rejtély volt.
                            Sohasem beszélt magánügyeiről, tudtuk róla, hogy házfelügyelő, és
                            naponta felkeresi hivatalát, láttuk is bemenni a Bl. St. Honoré 27.
                            számú házába, mert ha lakását el is vesztette időközben, állása
                            megmaradt. Erről azonban sohasem beszélt velünk. Ha nem volt pénzünk,
                            napokig nem evett, de kétes tisztaságú vagy gyűrött ingben nem látta
                            senki. Egyszer két napig betegen feküdt, mert elveszítette
                            esernyőjének huzatát.</p>
					<p>Minden este menetrendszerű pontossággal zajlott Vanek úr lefekvés előtti
                            szertartása.</p>
					<p>Elsősorban letette a kabátját. Azután háta mögé dobta a nadrágtartó
                            szárait, leült az ágy szélére, ásított, meghúzta a cipőzsinórját, majd
                            így szólt:</p>
					<p>- Nézd csak! Szinte elfelejtettem!</p>
					<p>És felhúzta az óráját. Utána a füléhez tette, onnan az ágyhoz készített
                            székre és bólintott. Az óra mellé elhelyezte zsebkendőjét, csavarirónját
                            és egyéb tárgyait.</p>
					<p>Most felállt, és folytatta a vetkőzést. Levetett ruhadarabjaival is
                            ugyanúgy tett nap mint nap. Kabátját, mellényét a szék támlájára
                            borította. Nadrágjának összeillesztette alsó felhajtását, állcsontjával
                            mellkasára szorította, hatujjal kétoldalt összecsíptette közepén a négy
                            vasalást, azután felemelte az állát, amitől a ruhadarab kétrét
                            zuhant.</p>
					<p>Azt is a támlára helyezte.</p>
					<p>Ekkor - szintén menetrendszerű pontossággal - kihullott Vanek úr egyik
                            kézelőgombja, vetkőzésének első számú közellensége, és gúnyos
                            gördüléssel az ágy alá távozott.</p>
					<p>Vanek úr búsan megfogta az üres gomblyukakat, feje félkörben fel és alá
                            cirkált a padló felett, majd ezt mondta:</p>
					<p>- No, most jól nézek ki...</p>
					<p>És körülbelül negyedórára elkallódott az ágyak alatt, amíg végre meglett
                            a gomb. Most Vanek úr befeküdt a dunyha alá, jól elhelyezkedett,
                            lehunyta a szemét, azután nyomban kiszállt az ágyból, és a következő
                            megjegyzést tette.</p>
					<p>- Ez a bajuszkötő a sírba visz...</p>
					<p>Feltette a bajuszkötőt, ami egyben fültágító is volt, mivel két oldalt a
                            zsinórja Vanek úr fülét negyvenöt fokos síkban feszítette a töve iránt
                            merőlegesen.</p>
					<p>Most azután lefeküdt végre, visszavonhatatlanul, karjaival megveregette a
                            dunyhát, kétszer csámcsogott is, és mert nézete szerint minden tökéletes
                            rendben volt végre, e szókkal fejezte be misztikus szertartását:</p>
					<p>- Nna!... és most tegyük el magunkat holnapra!</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4.</p>
					<p>Egy este azután váratlanul megjelent közöttünk egy rendkívül szép, fiatal
                            hölggyel, aki kosztümöt hordott, lovaglócsizmát, diáksapkát és
                            kutyakorbácsot. Karonfogva vezette Vanek úr, mint valami vőfély.</p>
					<p>- Miután kiismertem magukat, és nagyjában tisztességes egyéneknek
                            látszanak, mert az ember ne adjon manapság rögtön a látszatra, bemutatom
                            önöknek a háznak, melyben felügyelő vagyok, egyetlen lakóját, Nedda
                            Harloffot, ki orvosnövendék és sajnos hisztérikus. Ez az éjszakai
                            tanulástól jön.</p>
					<p>Esténként már várt ránk Macskaláb című törzsvendéglőnk, ahol hazamenetel
                            előtt váltakozó anyagi helyzetünkhöz képest egyesek közülünk köretet
                            vagy sört szoktak fogyasztani.</p>
					<p>Ezen az estén velünk jött Nedda is!</p>
					<p>Valamennyien bemutatkoztunk, és természetesen beleszerettünk. De ezt nem
                            lehetett közölni vele. Nyomban látszott, hogy krakéler hajlandóságok
                            szunnyadoznak benne, és a kutyakorbácsot nem csak nőies hiúságból, mint
                            díszt hordja magával. Párizsban ez a műszer bizonyos jelentőséget kap
                            egy hölgy kezében. Különösen, ha suhogtatja, mihelyt valaki szépen
                            ránéz.</p>
					<p>Különben elszánt, harcias, bűbájos szabadgondolkozó volt, különösen ha
                            komor ráncokat vont a homlokára, és nagyképű kijelentéseket tett. És
                            sűrűn tett ilyeneket.</p>
					<p>Úgy látszott, hogy nem volt társasága, és most végre elszánta magát, hogy
                            mégiscsak felveszi a társas érintkezést emberekkel. Már ezen az első
                            estén szinte Vanek jogait sértő módon elnökölt közöttünk.</p>
					<p>- Maguk - mondta - szentimentálisan érzékenyek, és dühösek az
                            emberiségre, mivel nem veszik tekintetbe hiúságukat. Holott ez egy
                            harctér.</p>
					<p>- Mennyire igaz - bólogatott Vanek úr, aki időnként megszólalt, holott
                            sohasem hallotta, amit beszélünk, de leplezni akarta ezt, tehát ha
                            felriadt a merengésből, tagadott vagy állított valamit, ivott a söréből
                            vagy másnak a söréből, és tovább merengett a pajzsmirigyeinek jellemző
                            mélabújával tekintetében.</p>
					<p>- Mademoiselle író?</p>
					<p>- Nem vagyok mademoiselle, hanem Nedda, és nem vagyok író, csak írok.</p>
					<p>Kárpát Renét annyira felvillanyozta a nő jelenléte, hogy felugrott, és
                            azt ajánlotta: rendezzünk szerzői estet.</p>
					<p>- Nem érdekel senkit! - Ezt Zombori Schalk Rudolf mondta, aki szintén
                            beleszeretett Neddába, tehát rossznéven vette a Valpurgis éj című
                            balett szerzőjének kezdeményezését. ‑ Rendezzetek ötórai teát, vagy
                            Miss Európa választást, az talán érdekel valakit.</p>
					<p>Kárpát René kérte, hogy ne haragudjon, amiért tömören lónak fogja
                            nevezni, de az elmondottak tökéletesen kimerítik e bús igavonóból
                            képzett melléknévnek, a lóságnak ismertetőit.</p>
					<p>- Mert hová jutnánk, ha művészek a divat és a különb anyagi lehetőség
                            miatt, állandóan korunk felszínén mozognának.</p>
					<p>- Ez nagyon helyes megállapítás - bólintott Vanek úr.</p>
					<p>- Tekintsenek engem úgy, mint művésztársukat, aki szintén küzd Párizsban,
                            tanul és ír, és ha azt akarják, hogy eljárjak ide, fogadják meg, hogy
                            egyikük sem lesz szerelmes belém.</p>
					<p>Ezt valamennyien ünnepélyesen megfogadtuk. Nyugodtan tehettük, ugyanis
                            ekkor már - mint említettem - valamennyien szerelmesek voltunk, viszont
                            a hölgy jövő időben vette ki a fogadalmunkat.</p>
					<p>Ekkor azonban váratlan dolog történt! Hirtelen kicsapódott az ajtó, és
                            egy hatalmas, csontos állú, jóképű fiatalember lépett be, akit
                            társaságunk kirobbanó, meglepett lelkesedéssel üdvözölt:</p>
					<p>- Sába! Itt a Sába!</p>
					<p>A viszontlátás boldog percei voltak ezek. Általános ölelés, hátveregetés
                            és kartapogatás következett.</p>
					<p>- Sába István. Nagyon tehetséges színművész. Nemrég a Szahara Színpadon
                            egy rémdrámában az egyik legionárius közlegényt alakította - mutatta be
                            barátunkat Saroltai Rezső, a kitűnő színművész.</p>
					<p>- Én is voltam a légióban - szólt Vanek úr. - Ez egy jó hely. Nem is
                            értem, miért szöknek sokan onnan el. Nekem nagyon jó dolgom volt,
                            leszámítva egy Mehár nevű törököt, akinek egyszer azt mondtam: “szép idő
                            van ma”, és attól fogva minden étkezés után felrázott és megpofozott,
                            mintha kanalas orvosság lennék. De úgy különben kellemes, gyakorlatozni
                            alig kell, harc sosincs, csak az a kínos, ha az ember megszökik, és egy
                            művésznő szekrényébe bújik el, mert ezek énekelnek.</p>
					<p>Valahogy egyszerre feszült lett a hangulat. Sába nem beszélhetett arról,
                            hogy honnan jött. Nedda idegesen mozgolódott, és Kárpát René a noteszben
                            kottafejeket írt, bizonyára a jelenlévő medikáról egy titkos
                            kompozíciót, amit a kutyakorbács következtében nem lehetett közölni.</p>
					<p>- Fizetni!</p>
					<p>Elkísértük Neddát. Mikor elbúcsúzott tőlünk, megígérte, hogy máskor is
                            eljön, mert jól érezte magát. Sába csodálkozott, amikor Vanek úr
                            elővette a kapukulcsot, kizárt, köszönt a lánynak, azután velünk jött
                            tovább.</p>
					<p>- Vanek úr itt a házmester, aki lakását elvesztette, de állását nem -
                            közöltük a Szaharából érkezett fiatalemberrel, akinek ez szemmel
                            láthatólag sok volt egy estére.</p>
					<p>- Azonfelül - mondta Vanek úr -, közölnöm kell önökkel, hogy amatőr
                            házmester vagyok.</p>
					<p>- Kedvtelésből űzi?</p>
					<p>- Akkor bolond lennék, és nem amatőr. Amatőr szerintem annyit jelent,
                            hogy egy házmester előre megkapja az évi fizetését, eljátssza ruletten,
                            de tudja, hogy mi a becsület, és továbbra is használja ezt a címet,
                            amely itt tiszteletbelivé vált, mint egy konzulátus.</p>
					<p>- A definíció - szólt elgondolkodva az örökké flegmatikus Nagy Mogul -
                            kissé pongyola. De ha meggondoljuk, hogy éjszaka van, és a
                            házmestereknél ez a viselet nem ritkaság, úgy belenyugodhatunk.</p>
					<p>- Ön szakképzett ember, - bólintott Vanek úr, és pedánsan alsókarjára
                            tette esernyőjét. Sába bevallotta, hogy az afrikai katonáskodás alatt
                            rájött, hogy semmitől sem fél, itt azonban úgy érezte, hogy tévedett,
                            mivel félt tőlünk e társalgás közben. Amikor megpillantotta
                            “főhadiszállás” nevű albérletünket, kissé meghökkent.</p>
					<p>- Almási! Te azt állítottad, hogy itt forr valami! Hogy itt van még
                            lehetőség!</p>
					<p>Hallgattam. Sír Lajos felelt helyettem:</p>
					<p>- Mit akarsz? Ha nem is forr valami, a fejünk az fő egész nap, és bőven
                            van rá lehetőség, hogy ne táplálkozzunk.</p>
					<p>Most már Sába, különösen miután Vanek úr elaludt, jobban feloldódott, és
                            mesélte hihetetlennek tűnő élményeit.</p>
					<p>Csodáltuk Sábát. Éreztük, hogy férfi lett! Hogy valamivel erősebb,
                            szomorúbb, okosabb, hogy valamiben fölöttünk áll, tatárszemével, bronz
                            színű arcával, szűkszavú nyugalmával.</p>
					<p>Mit tesz a légió az emberekkel? Bükk Iván vagy én, vajon hogy állnánk
                            most itt, Sába helyében?</p>
					<p>Csillogó szemekkel hallgattuk! Micsoda élmények! Veszélyek! Kalandok!
                            Szahara... szökés... Nincs víz!</p>
					<p>- Van valami terved? - kérdezte Ribári, aki az ágyból hallgatta Sába
                            elbeszéléseit.</p>
					<p>- Szeretnék megélni valamiből - mondta Sába csendesen.</p>
					<p>- Nézd, itt nem megy egyszerre a siker. Jól meg kell ragadni, amihez
                            hozzákezdel...</p>
					<p>- Ti mit csináltok? - kérdezte hirtelen.</p>
					<p>Mivel Tulai már aludt, senki sem tudott válaszolni. Az, hogy a Rotonde-ba
                            és a Dome-ba járunk, sokszor csak úgy átmenőben, ezt nem nevezhettük
                            valaminek, amihez hozzáfogtunk.</p>
					<p>- Én például - kiáltott most harciasan Bükk - máris tudok valamit, ami
                            egyedül Sábának jelenti a sikert, Párizst és mindent. Te megírod
                            élményeidet a Szaharáról. Almási könyvet csinál belőle.</p>
					<p>- Az élményeket már leírtam - mondta Sába. - Itt vannak ebben a piros
                            füzetben - és átnyújtott nekem egy vaskos piros füzetet, amelyről
                            lekaparta a kincstári jelzést. Ilyen pedáns volt. Feljegyzései nem
                            hivatalosak, tehát levakarta.</p>
					<p>Közösen elhatároztuk, hogy folytatásos regény formájában - mert ezt most
                            keresik Párizsban ‑ feldolgozom az élményeket, és rövidesen valamennyien
                            meggazdagodunk belőle.</p>
					<p>Elmeséltem Sábának Annával való találkozásomat.</p>
					<p>- Mikor utazott el Anna? - kérdezte Sába hirtelen, és látszólag
                            közömbösen, de valamiért tűzvörös lett.</p>
					<p>- Talán két héttel ezelőtt - válaszoltam. - Bolondul szeret az a nő.
                            Istenem, ha engem valaha úgy szeretne egy asszony, hogy hajlandó lenne
                            otthagyni a karrierjét, az ünneplést, és eljönne velem a szegénységbe,
                            amiről épp olyan nyugodtan írnak a regényekben, mint a Szahara
                            borzalmairól. Pedig az életben még sohasem hallottam világhírű
                            színésznőt, aki ilyet tett volna.</p>
					<p>- Azt hiszed, hogy komolyan otthagyna mindent értem? - kérdezte Sába.</p>
					<p>- Utánad szaladna a világ végére.</p>
					<p>- Lehet... - mondta vállát vonva. - De ha én nem tudok utána szaladni az
                            érvényesülés útján, akkor mégsem... Nem lehet az, hogy az ember mindig
                            alázattal és bűntudattal nézzen egy asszonyra. Hogy mit hagyott ott
                            érte... Ha volt szíve elszerződni mellőlem...</p>
					<p>- Ha rábeszélted!</p>
					<p>- Te mit csináltál volna?</p>
					<p>Hallgattam. Természetes, hogy az ember rábeszéli, és menjen, ha akar. És
                            akarjon, ha mehet. De ne tudjon menni, akkor sem, ha akar, különben kell
                            a kutyának az egész...</p>
					<p>- Fiúk - szólt hirtelen Sába -, nekem még egy sürgős elintéznivalóm van,
                            ami néhány napot igénybe vesz, aztán jövök közétek. Ne nagyon
                            emlegessétek, hogy találkoztunk, mert az is lehet, hogy egyesek kutatnak
                            majd utánam.</p>
					<p>Sába ezután eltűnt a szemem elől, és már csak igen különös körülmények
                            között találkoztam újra vele.</p>
					<p>Nedda pedig valóban sűrűn eljárt közénk, és én egyre jobban
                            beleszerettem. Már izgatottan vártam, mikor jelenik meg újra közöttünk.
                            Egyik este nagyon idegesen érkezett. Mialatt beszélgetett, többször is
                            rám nézett zavartan. Talán érzi, hogy tudok valamit, vagy talán
                            feltűnik, mert úgy látszik, jó megfigyelő, hogy egy pillanatra sem
                            veszem le róla a tekintetem.</p>
					<p>- Ha nem csalódom - szólt hozzám -, maga kolléga?</p>
					<p>- Úgy van - felelte Bükk Iván -, szintén kollégája, akárcsak mi. Neki
                            sincs egy vasa sem.</p>
					<p>- Hol szokott szórakozni Párizsban? - kérdeztem.</p>
					<p>- Nem szoktam szórakozni - mondta és ajkbiggyesztve vállat vont. Azután
                            horpadt pléhdobozból egy cigarettát vett elő, odaütögette a fedélhez és
                            rágyújtott. - Szóval leszögezhetjük, hogy ez a maguk társasága csupa
                            elsőrangúnak minősített kezdő művészből áll?</p>
					<p>- Úgy van - felelte Sír Lajos fél száján örök fanyar iróniáinak egyik
                            jellegzetes mosolyával ‑, mégis lehet, hogy akad közöttünk egy igazi
                            is.</p>
					<p>- Emelem poharát! - szólt hozzám lelkesítően Vanek úr, és sajnos már
                            emelte is, mielőtt megragadhattam volna. - Fel a fejjel, fiatal
                            barátaim! Az élet olyan, mint az asszony: ingatag!</p>
					<p>- Úgy van - kiáltott fel Ribári. - Vanek úr ért a filozófiához, valaha
                            nagyon imbecillis lehetett!</p>
					<p>- Meghiszem azt! - vállalta a megjegyzést Vanek úr azon hitben, hogy
                            Ribári nagy tisztelője, és túlértékelte őt e megjegyzéssel.</p>
					<p>Neddát figyeltem. Végre is lehet, hogy Ribári pimaszsága idős
                            férfirokonával szemben sérteni fogja. De nem. Elfojtott mosoly vonaglott
                            át a száján, és ő is ivott egy korty sört.</p>
					<p>- És most valamennyien együtt vannak?</p>
					<p>- Kivéve Pataki Máriát - szólt Kárpát René -, Almási Péter méltatlan
                            menyasszonya az illető, aki jelenleg körünkből egy polgári, tehát jobb
                            létre szenderül. De nemcsak szenderül, hanem kereskedik és táplálkozik
                            is, amiért illően meggyászoltuk.</p>
					<p>Kétségtelen, hogy Nedda egy futó pillantást váltott Vanek úrral. Miért?
                            Lehet, hogy most már a felizgatott képzeletem gyanakvással reagál
                            mindenre.</p>
					<p>De valamennyiünket rendkívül izgalomba hozott a szenzációs esemény: nő
                            van! Nő van közöttünk! Hátha még tudnák a rejtélyes ház, a vándorló
                            világítás rejtélyét!</p>
					<p>Akkoriban szerencsére izgalmas mellékkörülmények nélkül is alkalmas volt
                            a társaság lelkileg arra, hogy kissé megőrüljön egy nőért! Nő nélkül sem
                            volt itt sok normális ember, így azonban csupa lázas, inkább lelki
                            élményre, mint szellemi kalandra kiéhezett tekintet tapadt Neddára.</p>
					<p>A Boul’ Mich’-nek rövidített St. Michelen álltunk, rosszkedvűen.</p>
					<p>- Ne kísérjenek haza - mondta Nedda röviden. - Megalázó
                            udvariaskodás.</p>
					<p>- No de most... egyedül...</p>
					<p>- Nem vagyok egyedül. Korbáccsal járok. Jó éjszakát.</p>
					<p>És elsietett. Visszhangosan kopogtak léptei. Amikor a társaság befordult
                            a sarkon, lemaradtam és... Csúf dolog, de be kell vallanom: Nedda után
                            osontam.</p>
					<p>Ütött-kopott utcákon át, zegzugos sikátorok között sietett. Talán egy
                            óráig is eltartott, hogy így, egyenletes, de gyors léptekkel ment.
                            Egyszer sem nézett hátra. Pedig hol jár!</p>
					<p>Beileville-ben!</p>
					<p>Ez volt hajdan Párizs hírneves apacsnegyede. És ma sem polgáriasodott el
                            nagy mértékben.</p>
					<p>Nem.</p>
					<p>Szó sincs róla. Így éjfél után, amikor lezajlott az esti turistaforgalom,
                            legkevésbé sem biztonságos ez a környék.</p>
					<p>De Nedda megy. Határozottan, céltudatosan, kopogó léptekkel egy
                            pincehelyiséghez. Amolyan romantikusan piszkos és félelmetes vendéglő,
                            illetve lebuj. Harmonika nyekereg benne búsan. Most odaér! Csak az ajtót
                            nyitja ki, és megáll a lépcső előtt.</p>
					<p>Mit keres itt?</p>
					<p>A szomszédos kapumélyedésben állok, amikor ismét megjelenik egy rongyos,
                            ősz egyénnel, köpcös, züllött külsejű emberrel. A legfeltűnőbb ezen az
                            emberen a homloka. Görbe. Mintha behorpasztották volna, olyan a formája.
                            Elvétve egy-egy szót hallok abból, amit beszélnek.</p>
					<p>- Ne törődjön a pénzzel... - súgja izgatottan Nedda.</p>
					<p>- Két évet ülhetek ezért... - hallom a bizonytalan feleletet. Ez a görbe
                            homlokú, toprongyos, püffedt jassz, olyan a lány mellett, hogy megfájdul
                            az ember szíve. Suttognak. A férfi ezt mondja: “Miről tudom...?” És
                            Nedda válaszának csak a töredékét hallom: “A robbanó gránát... Ez a
                            jel...!” “Nem török így be...” hallatszik tisztán, amint a férfi
                            suttog.</p>
					<p>Gránát!... Betörés.</p>
					<p>Mi ez? Merénylet? Anarchisták? Ki ez a nő?</p>
					<p>És megy, megy, ismét messzi, hosszú útvonalakon, sietve, öntudatosan,
                            erélyes, csizmás léptekkel. És már a Bl. de Sébastopolt rója, átcsap a
                            Rivolira, egyre nagyobb sietséggel. Valahol a Madeleine templom
                            környékén befordul, és megáll egy kapu előtt. Kulcsot vesz elő, kizárja
                            a kaput, bemegy.</p>
					<p>Tehát itt is lakik, Rue Forbin 18.</p>
					<p>Állok, fújom a Caporal rossz szagú füstjét, és az ember úgy megérti
                            egyszerre, hogy milyen az, amikor egy nőért valaki cserbenhagy barátot,
                            testvért, sőt olykor még a gyermekeit is.</p>
					<p>Lassanként elindulok hazafelé.</p>
					<p>Most mintha roppant denevérszárny kavarná fel a levegőt, finom nesz
                            keletkezik, és befordul a sarkon egy impozáns, csillogó, fekete
                            túrakocsi, előkelően, szinte vattázott motorral, és odagördül a Rue
                            Forbin 18. elé. Megáll, de járatja a motort...</p>
					<p>Már nem is ér váratlanul, hogy Nedda kilép a kapun, és beszáll az autóba.
                            És attól sem haltam meg, hogy káprázatos estélyi ruhában van,
                            belépőjéről derékig lógnak a legértékesebb cobolyszőrmék.</p>
					<p>És az elzúgó túrakocsiban ott ült mellette egy nagyon előkelő ősz férfi.
                            És ez mindenekfelett a legborzasztóbb volt. Ha egy nő hazudik, csal,
                            bűnöző, gyilkos, tébolyult, züllött, még nem a legrosszabb.</p>
					<p>Hát akkor mi a legrosszabb?</p>
					<p>Ha mást szeret! Az a legrosszabb!</p>
					<p>Azt nem lehet kibírni. Az elviselhetetlen. Az befejezett kín, mint a
                            halál. Nincs kiengesztelés! Mert mást szeretni nem bűn, tehát
                            megbocsáthatatlan.</p>
					<milestone n="4" unit="endSubChapter"/>
				</div>
				<div type="chapter">
					<head>II. FEJEZETA barokk villa</head>
					<milestone n="1" unit="startSubChapter"/>
					<p rend="head">1.</p>
					<p>Megindult a rajzás a Szajna-parton!</p>
					<p>Párizsban tavasz lett! Szép, zöld, boldog tavasz!</p>
					<p>A manzárdok népe boldogan élvezte a hirtelen támadt ragyogást! A Bl.
                            Mich’, a St. Germain és a Pantheon környéki kis szállók népe elözönlötte
                            a Szajna-partját, és a korlátokon üldögélve lógázták lábaikat a víz
                            felett. Tanultak és verekedtek és vitatkoztak vagy fütyörésztek, míg a
                            folyó menti lépcsőn félvállukra dobott kabáttal, orrukra húzott sapkájuk
                            alatt szundítottak a hajósok. Némelyik szájharmonikázott.</p>
					<p>Igaz, még eléggé hűvös a tavasz, de már csillagokat bontogat fenn az
                            alkony, ahogy szépia színekbe süpped a nappali fény, és a szél jóízű
                            szagokkal járja be a várost!</p>
					<p>A sok nyilvános kert és valahány hosszú, ódon utca most mind benépesedik
                            nyüzsgő, zsibongó, százféle nyelven hadaró, rongyos, elegáns, rikító és
                            fantasztikus külsejű egyénekkel. Valószínűtlenül sovány művészek
                            rohannak itt karonfogva elmebajos medikákkal, lázbeteg feltalálók
                            sietnek lelkendezve és cél nélkül, modellek, apostolok, anarchisták és
                            közelebbről meghatározhatatlan egzisztenciák zagyva masszája, mint
                            hosszú télből szabaduló méhraj, óriási tettvággyal elözönli a környéket,
                            izgatottan, hisztériásan, hadarva és gesztikulálva.</p>
					<p>Ekkor történt a katasztrófa...</p>
					<p>A háziasszonyunk az egyik tavaszi reggelen kopogtatás nélkül nyitott be
                            hozzánk, és megállt az ajtóban, mint az eleven végzet. Bizonyos, hogy
                            Augias istállója sokkal rendesebb hely lehetett, mint ezen a reggelen a
                            mi szobánk, ahol mindentől eltekintve, kétszer annyian voltunk, mint
                            ahány ember ennyi légköbméternyi területen józan számítás szerint elfér.
                            A háziasszony álláspontja röviden ez volt: szemet hunyt afölött, hogy öt
                            ősbérlő felhozta két barátját, nem szólt semmit, amikor a két barát
                            idehozta újabb cimboráját, miután azonban most már nyilvánvaló előtte,
                            hogy züllött alakok menhelyévé óhajtjuk alakítani a lakást, a következő
                            alternatíva elé állít bennünket: vagy kiürítjük a bérletet délután két
                            óráig, vagy elmegy a rendőrségre és bejelenti, hogy lakásában
                            foglalkozásnélküli és pénztelen külföldi állampolgárok garázdálkodnak,
                            akik nagyrészt bejelentési kötelezettségüket is elmulasztották.</p>
					<p>Ismerve a rendőrség rideg magatartását ilyen minősítésű külföldiekkel
                            szemben, kénytelenek voltunk elhagyni a lakást. Délben a
                            nyomorkülönítmény tagjai férfias, de megható búcsú után távoztak a
                            szélrózsa minden irányába. Kárpát René, régi hálótársam, együtt maradt
                            velem, és kettesben haladtunk szegényes cókmókjainkkal a Bastille
                            irányába.</p>
					<p>Hogy miért pont arra? Nem tudom. Célunk nem volt, tehát minden irány a
                            mienk! Itt megpihentünk, hogy haditanácsot tartsunk, míg körülöttünk
                            leírhatatlan sokféleséggel morajlott a déli forgalom. A Walpurgis éj
                            című balett komponistája kétségbeesetten állt ott a siketítő lárma
                            közepén, olyan tanácstalanságban, olyan keservessé törpülten a hatalmas
                            emlékoszlop alatt, szőkeségével, túlérzékenységével, energiátlanul és
                            remegő térdekkel, mint aki halni készül. Azután tétován rám
                            nézett...</p>
					<p>- Azt... gondolom... a menhely...</p>
					<p>A menhely! Először nem bírtam szólni, de erőt vettem magamon.</p>
					<p>- Igazad van - feleltem szinte közömbösen. - Aludj a menhelyen! Lehet,
                            hogy holnap már én is ott leszek.</p>
					<p>Ezt természetesen csak megnyugtatásul mondtam. A menhely szörnyű és
                            félelmetes valami volt a szemünkben.</p>
					<p>Csak tudná az ember, hogy miért? Talán a magánélet teljes, megdöbbentő
                            hiánya?</p>
					<p>Vagy mert este annyi ember üldögél hozzátartozói között szegényes
                            otthonban vagy fényes palotában, oly mindegy, de éppen ilyenkor aránylag
                            kitaszítottabbnak érzi magát az ember.</p>
					<p>Most azonban bátorítani akartam Kárpátot. De látom, hiába. Ő tudja jól,
                            gyáva dolgot művel. Letört a küzdelemben, leghamarabb mindnyájunk
                            között.</p>
					<p>- Ne haragudj... - motyogta és ment, lecsüggedt fővel ingatagon, életének
                            e világosi haditénye után roskadozva a menhely felé. Én ottmaradtam
                            közepén a nagy térnek, ahol hajdan az előkelő és világhírű
                            börtönintézmény állt egy földalatti villamos helyén, az emlékoszlop
                            alatt, a járdaszigeten, mely akkor az egész körülöttem zajló élettől
                            határolt el, mintha puszta sziget lenne.</p>
					<p>A Rue Royal végén összetalálkoztam Sír Lajossal. Utolsó frankunkkal
                            betértünk egy bisztróba.</p>
					<p>- Mennyire vagy a regénnyel? - kérdezte Sír Lajos, a melegtől nyomban
                            bóbiskoló fejjel. Sajnos a meleg helyiségek morfiumként hatottak rá.</p>
					<p>- Vagy két fejezetet megírtam. Nagyon érdekes.</p>
					<p>- Régen gondolom - mondja úgyszólván álmában -, hogy nekem a regényírás
                            valahogy jobban menne, mint a költészet.</p>
					<p>Istenem! Mit ülök én itt?!</p>
					<p>Gyerünk! Hová? Mindegy! El a bohémiából!</p>
					<p>Valami rettenetes életszomjúság fogott el! El innen! Kihúztam zsebemből a
                            vörös füzetet, amelybe még bele se pillantottam, és ezt írtam a
                            fedelére.</p>
					<p>“Lajos! Írd tovább a regényt, és juttasd el a folytatásokat hozzám.
                            Megpróbálom elhelyezni. Én most valami máshoz kezdek!”</p>
					<p>Élni! Pénzt keresni! El ebből a poshadt, szegényszaggal, pózokkal és
                            titkos szomorúságokkal teli világból!</p>
					<p>Sába feljegyzéseit, a piros füzetet Sír Lajos zsebébe tettem. És
                            kifizettem két Viandox-t. Sír Lajos már aludt.</p>
					<p>A bisztró megtelt füsttel, zajjal, csörgéssel, ahogy érkeztek a kofák, és
                            a hangzavarból néha kirikoltott az ellenőrző pénztár csengése.</p>
					<p>És Sír Lajos, a költő, aludt. Halálosan sápadt arca, sírásra görbülő
                            ajkainak gyerekes kifejezése, és a felső zsebéből kikandikáló fogkefe
                            szőrös vége jelképes látványnak rémlett előttem. Szája szögletében egy
                            ottragadt Gauloise-Bleu vége füstöltött, és olyan volt így, mintha
                            tréfás emberek illesztették volna, ezt az elhamvadt cigarettavéget egy
                            alvó gyerek szájába...</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>A Concorde-on álltam, mikor valaki nagyot csapott a vállamra.
                            Hátrafordultam. Vanek úr állt mellettem, mosolyogva, rövid, szürke
                            felöltőben és olyan vakító, sárga cipőben, hogy káprázott az ember
                            szeme. És a cipő, ragyogásán felül Párizs forgalmi lármájával versenyt
                            csikorgott. Levette alsó karjáról az esernyő fogantyúját, maga elé rakta
                            jó messzire, és elindult.</p>
					<p>- Nincs lakása? Mi? - kérdezi egy tőkepénzes pártfogó hangján.</p>
					<p>- Csakugyan nincs.</p>
					<p>- Semmi az egész! Velem fog hálni!</p>
					<p>- Vanek úr hol alszik?</p>
					<p>- Még nem tudom.</p>
					<p>- Jó. Este ott leszek - és búcsút intek.</p>
					<p>- Halló! Ne szaladjon! - felel és visszahúz. - Maguk fiatalemberek úgy
                            belerohannak a világba, türelmetlenül és idegesen, mint a rakéta. Úgy
                            áll a helyzet, hogy van lakásom, de kérdés, hogy megfelel-e magának.</p>
					<p>- Máris menjünk oda. Érdekel, hogy milyen hely lehet az, ami e
                            pillanatban nekem nem felel meg.</p>
					<p>Hová vezet? A barokk villához!</p>
					<p>- Én itt végre is házfelügyelő vagyok - mondja, és tudok egy zugot, ahol,
                            ha megfelel önnek egy szerény ágy, de igazán nagyon szerény ágy...</p>
					<p>- Mégis, milyen szerény?</p>
					<p>- Egy teknő. Nincs benne mosott ruha, vagy ha van, akkor megkísérelheti a
                            mángorlóval...</p>
					<p>Közben odaértünk egy kis ajtó elé, amelyen ez áll egy táblára írva:</p>
					<p>MOSÓKONYHA</p>
					<p> VIGYÁZAT!</p>
					<p> Ne ingereljük a bestiát!</p>
					<p>- Ön itt egy közveszélyesen ingerlékeny mosónőt tart rabságban?</p>
					<p>- Még ez esetben sem neveznék bestiának egy hölgyet. Nekem volt
                            gyerekszobám - felelte önérzetesen, és máris fölényes tréfálkozásával
                            vállon veregetve. - Jöjjön, fiatalúr.</p>
					<p>Benyitott.</p>
					<p>És most megéltem a legfélelmetesebb csodák egyikét.</p>
					<p>A mosókonyha sötét mélyéről halk morgás hallatszott. Egy bizonytalan,
                            lomha árnyék mozdult, és vontatott egyforma járással előtűnt a sötét
                            homályból... Nem! Ez álom!</p>
					<p>Egy oroszlán nyújtózott el, két mellső talpára lapulva, roppant száját
                            ásításra tátva, majd fölegyenesedett, megnyalta gyorsan az orrát, és
                            nagyot tüsszentett.</p>
					<p>Egy élő oroszlán!</p>
					<p>Lassan odajött egész elénk, és kíváncsian rám nézett, majd kérdően Vanek
                            úrra. Úgy festett, mint aki nyomban vállat von, és így szól: “Miféle
                            pasasokat cipel maga haza?”</p>
					<p>- Ez az ifjú velünk fog lakni - csevegett a nesztorunk a dúvaddal. -
                            Legyen hozzá barátságos Wendriner úr. Úrifiú.</p>
					<p>Nem dicsekedhetem hősi tettekkel, de a gyávaság nem tartozik egyébként
                            számos emberi gyarlóságom közé. Most mégis a meglepetéstől, de az is
                            lehet, hogy a rémülettől dermedten álltam ott. Teljesen egyedül, a
                            mosókonyha küszöbén egy oroszlán és egy őrült társaságában. Önkéntelenül
                            hátraléptem. Valamibe beleakadt a lábam és hanyatt estem.</p>
					<p>Vanek úr mosolyogva hátrafordult, és nem értette a dolgot.</p>
					<p>- Ennyire csodálkozik? Nagyon ártalmatlan lény ez a Wendriner ragadozó,
                            és rendkívül koros. Se foga, se körme, az izma teljesen elsorvadt.
                            Megjárta kétszer Európát, megjárta Afrikát, de legjobban megjárta a
                            gazdámmal, aki rám bízta... Ha továbbra is fekve marad a földön, kihozok
                            egy párnát.</p>
					<p>Meg sem mertem moccanni. Minden ember tudja, legalábbis ösztönösen érzi,
                            hogy nyugodtan kell maradnia, ha vadállat tartózkodik szabadon a
                            közelében. Jóllakott bestiától nincs mit tartani, ha nem ingerli
                            egyetlen mozdulattal sem az ember. És Wendriner úr kicammogott a
                            mosókonyhából, lassan odaléptetett hozzám, körüljárt, megszagolgatta a
                            kezemet, az arcomat, végighúzta nyelvét a homlokomon, a fülembe
                            szusszantott egy csomó port, azután mintha jó ötletemet utánozná e
                            hellyel kapcsolatban, szépen odasüppedt mellém, úgy, hogy roppant feje
                            pontosan a hónom alá került. Igyekeztem szemmel jelezni Vanek úrnak,
                            hogy megnyugtatása ellenére helyzetemet tűrhetetlennek tartom, de
                            árnyékban volt a fejem.</p>
					<p>Vanek úr, úgy látszik, nem sejtette, hogy milyen tragikusan fogom fel a
                            dolgot, mert kihozott egy párnát a mosókonyhából és odadobta. Azután az
                            ajtó mellett egy felfordított hombárra ült, és mintha csak úgy békésen
                            hevernénk ott az oroszlánnal, derűs csevegésbe kezdett.</p>
					<p>- Gazdám az állatkertbe adta Wendriner urat, de közben tönkrementem.
                            Ugyanis a saját fenntartásomra szánt összeget egy véletlen
                            szerencsétlenség elvitte. Véletlenül mindig egy másik szám jött ki a
                            ruletten, mint amire én tettem. Napokig. Vártam, hogy a rulett megunja.
                            De nem. Elvesztettem mindenem hazárdjátékon. Hát hallott már ilyet? Mit
                            tegyek! Saját emeleti szobámat kiadtam Neddának, Wendriner urat pedig
                            elhoztam az állatkertből. A bestia ott úgyis hisztérikus lett, mert a
                            frászt kapja, ha a pávák rikoltoznak. És azt a régebbi ötletemet, hogy
                            az oroszlán nyugalma érdekében a pávákat szájkosárral lássák el, az
                            állatkert ridegen elutasította. Ez jó ok volt arra, hogy kivegyem
                            Wendriner urat, és az ellátására folyósított összegből magamat is
                            fenntartsam. Természetesen a mosónő azóta nem jár ide, mert a ragadozó
                            fél tőle. Csapkod a ruhákkal, meg kiabál.</p>
					<p>Mindezek ellenére nem mertem moccanni. Végül is Vanek úr véleménye nem
                            száz százalékig megnyugtató.</p>
					<p>Vanek úr azonban azt hitte, hogy esti beszélgetésünkhöz helyezkedtem el
                            ilyen közvetlen módon egy virágágyban, mert a nedves tavaszi föld jót
                            tesz a hűlésemnek.</p>
					<p>Az a szörnyű érzésem támadt, hogy nyomban köhögnöm kell. És nem merek.
                            Feszül a tüdőm, szinte szétrobban, és ott fekszem a földön mozdulatlanul
                            az oroszlán mellett.</p>
					<p>Vanek úr előhúz a zsebéből egy szivart, megnyalja oldalt, hogy
                            visszatapadjon egy elváló barna levél, rágyújt és füstölve mondja.</p>
					<p>- Gazdámnak jó, oroszlánvadászaton van. Igazi globe-trotter. Csak roppant
                            rigolyás. Úgy félti a bútorait, meg a holmijait, állandóan azt követeli,
                            hogy minden szobát, minden ajtó zárját ellenőrizzem, mintha megenné
                            valaki a holmiját... Jól fekszik ott?... Tudja a nagyanyám volt ilyen.
                            Ha nem volt vendég nálunk, csak állni szabadott a szalonban, hogy ne
                            rongáljuk a székre alkalmazott védőhuzatot. Reszket, hogy én esetleg
                            lakót engedek ide, vagy nyitva felejtek valahol egy ajtót, nem zárom jól
                            az ablakot, és ezért állandóan hosszú leveleket irkál, és vallat és
                            faggat, meg ilyesmi... Most kérdem én önt, mint okos embert, hiszen író:
                            mi az érdekes számára abban, ha a mosónő fia - elismerem, hogy ez egy
                            gengszter, nem vitás ‑ beveri az ablakot valahol! Erre tüzetesen ír és
                            faggat, hogy melyik ablak tört be, tán nyitva volt valamelyik emeleti
                            ablak, pedig ott ugye, csak én lakom. Hát megírom neki, hogy olyankor
                            csak kinyithatják az ablakot, ha meleg van?! Erre visszaír, hogy kinek
                            van melege, és miért? Én azt felelem, hogy ilyenkor mindenkinek melege
                            van, mert kitavaszodik. Erre roppant dühöseket ír, hogy biztosan nem
                            értesítem alaposan! Azonnal menjek végig a ház valamennyi szobáján, és
                            mindenről írjak pontos, részletes jelentést. Erre küldtem neki egy
                            leltárt. Képzelheti, hogy ehhez értek. Pontos, jó leltár volt.
                            Beállítottam a patkányokat is, kérdőjellel, mert nem lehet megszámolni
                            őket. Azt hiszi, örült a leltárnak? Fenéket! Pattogó választ írt, hogy
                            ha csak egy szobát is kinyitok, vagy valakit a házba engedek, azonnal
                            értesítsem, különben így meg úgy. Erre nem nyitok ki egy szobát sem!
                            Talapzatokon alszom. Mert ezek sisteregnek és pukkadnak ott a
                            Szaharában, mint a bolondok.</p>
					<p>Megdühödnek, mint a rakéta. Közben én itt a saját emeleti szobámat,
                            amihez igazán senkinek semmi köze, kénytelen vagyok kiadni, mert nincs
                            betevő falatom. De nem merek kinyitni egy szobát magamnak, mert ez, mint
                            az őrült ír, hogy ha csak egyetlen szobát is kinyitok, azonnal írjam
                            meg...</p>
					<p>Kénytelen vagyok talapzatokon aludni, szobrok és kétes egyének
                            társaságában. Züllött alakok menhelyén. De szobát nem nyitok ki...
                            Csakugyan olyan jól fekszik? Igazán örülök, hogy ennyire otthon
                            van...</p>
					<p>A köhögés szörnyen préselte a tüdőmet, és ilyen félelmet még nem éreztem,
                            mint amivel ott feküdtem, egy kétméteres szuszogó oroszlán mellett,
                            egyedül Vanek úr kétes értékű tájékoztatására bízva. Csak a fejem ne
                            volna árnyékban, hogy pisloghatnék a beszélő felé...</p>
					<p>De Vanek úr a szivarja füstjébe merengve valahová a távolba néz, és
                            meglazít a mellényén két gombot...</p>
					<p>- Ha egy fiatalember ennyire odavan a bútoraiért, hát rendben van. Még
                            azt is írta, hogy a rám bízott lakrészekbe, ha csak egy órára is
                            befogadok valakit, írjam meg. Nekem végre is csak az én szobám áll
                            rendelkezésemre, tehát tisztességem úgy diktálta, hogy a tilalom alá
                            tartozó mosókonyháról tájékoztassam, még Wendriner urat illetően is...
                            Mert ebben nem ismerek tréfát. Egy embert a becsületéről ismerünk
                            meg!</p>
					<p>Megírtam hát, hogy igenis a mosókonyhában van egy lakó - és ravaszul
                            mosolygott. - Gondoltam, most majd a holmiját félti, s a házigazda
                            dühével követeli, hogy azonnal rúgjam ki az illetőt, hogy mertem tilalma
                            ellenére befogadni valakit, aki esetleg rongálja a teknőt... Amint
                            mondtam, legutóbb nevek említése nélkül megírtam, hogy tartózkodik
                            valaki a mosókonyhában, aki nagyon a szívéhez nőtt... Gondoltam, ha
                            szemrehányást tesz... megírom a nevet és jól blamálja magát... És én
                            mint egy Galilei, kivágom neki a magas cét: Wendriner úr volt! Voilá!
                            Íme az állat!...</p>
					<p>...És a tarkóm alatt egy kavics kis híján megőrjített. Az ember ilyen
                            szörnyű fájást csak akkor érez, ha már huzamosabban fekszik, és az enyhe
                            nyomás tűrhetetlen erőszakká fokozódik... És a köhögés!... Mi van, ha
                            téved Vanek úr? Ha köhögök, és a bestia rám csap a talpával könnyedén,
                            és nincs minden izma elsorvadva, csak mondjuk összes izmának a fele? És
                            Vanek úr azt fogja mondani a temetésemen: “Ki hitte volna erről a
                            bestiáról... Természetesen az oroszlánt említem és nem a
                            megboldogultat!” Csak arcomra sütne a hold, hogy inthetnék!...</p>
					<p>- De képzelje! Két héttel ezelőtt jött egy levél tőle... Tajtékzik! Ne is
                            írjak nevet!</p>
					<p>Nem kíváncsi a névre! Ő jól tudja, kiről van szó! Megírták?!... Biztos a
                            kertész áskálódott... Szeretne házmester lenni. Azt hiszi, az csak úgy
                            megy! Szóval gazdám tajtékzott. Sose hittem volna, hogy ennyire bolondul
                            ezért a bestiáért. Képzelje, rám parancsol, hogy minden további
                            levelezés, kérdezősködés nélkül azon percben, ahogy levelet kapok,
                            nyissam ki a bal szárnyát a villának, és költöztessem oda a mosókonyha
                            lakóját! Hát én hallottam már állatbarátról, nekem is van szívem, jól
                            tudja, milyen barátjuk voltam... De hogy valaki így zabálja ezt a
                            bestiát, hogy beköltözteti éppen a legfinomabb szobákba... Megjegyzem,
                            ennek az embernek mindig voltak hóbortjai, de nekem semmi közöm hozzá...
                            Én itt alkalmazott vagyok. Teljesítem a kötelességemet. De ez a dög...
                            már illetve az oroszlán, ez vagy nem kulturált állat, vagy nem olvasta a
                            gazdám levelét... az istennek nem akart beköltözni a három szobába
                            könyvtárral, fürdőszobával és napozóterasszal...</p>
					<p>Volt itt hecc! Amíg én ezt bevonszoltam... egy ilyen oroszlánt... És
                            állandóan rettegtem, hogy megijed, szívdobogást kap, és az állatorvos
                            húsz frank, nem szólva, hogy mindig kezet mos, és az egy tiszta
                            törülköző... Már ajánlottam neki, hogy vizsgálat előtt megfürdetem azt a
                            dögöt... De ezek az állatorvosok amétában dolgoznak a gőzmosodákkal. És
                            ez még semmi!</p>
					<p>Ilyesmiket ír a gazdám: zsebpénz, reggeli, újság! Hallott már
                            ilyent?!</p>
					<p>- Ahogy így kényelmesen csevegünk az estében - folytatta Vanek úr, és
                            szivarja végét megnyálazva, egy borostyánszipkába szorította azt -, el
                            sem hinné valaki, hogy akad egy olyan rosszhiszemű, gyanakvó őrült, mint
                            az én gazdám. Mit félt ezen a nyugalmas, békés házon, az úri polgárok
                            negyedében?... Jegyezze meg jól ezt a mondásomat: senki ne akarjon
                            többet tudni mindenkinél!</p>
					<p>Diadalmasan körülnézett. Ásított.</p>
					<p>- Az egyetlen, amit elhallgatok előtte, hogy saját szobámat, amelyhez
                            semmi köze, egy finom hölgylakó rendelkezésére bocsátottam. De hát merem
                            én ezt megírni, ha valaki ilyen mániákusa a bútoroknak és a
                            szőnyegeknek? Ön okos ember, pedig író, mondja meg őszintén, hát
                            merhettem én ezt megírni? Pedig igazán semmi köze hozzá. Megkímélem hát
                            az idegességtől, mert a jó titkár kitalálja gazdája legrejtettebb
                            gondolatait is. És mi ennek az ifjú fiatalembernek a legrejtettebb
                            gondolata? Világos: “csak ez a Vanek úr, ha még olyan alapos,
                            tisztességes és ügyes titkár is, ne fogadjon be valakit bútoraim
                            rovására”. - Ásított. - Na, tegyük el... illetve holnap is lesz egy nap.
                            De mert látom, hogy milyen kellemes itt heverészni önnek, cseveghetünk
                            még.</p>
					<p>Elég érdekes élménynek voltam részese, amiből az ifjak okulhatnak.</p>
					<p>Szemérmes mosollyal húzogatta bajuszát: - Valamikor nagy nőbarát voltam.
                            Sokat csaptam a szelet, és tudtam a nőkkel bánni... Ha ráér néhány órát,
                            elmondanám önnek egy kalandomat. Igazi, pikáns, érdekes kaland. Amikor
                            én a bécsi gyorssal jöttem Passau felé... Hol vannak ezek a régi szép
                            idők? Mikor én még... Szívesebben lefeküdnék, de hát legyen meg az
                            akarata, ezt még elmesélem. Hosszú história, de érdemes meghallgatni...
                            Innsbruckig nem történt semmi. Az úgy kezdődött, hogy a határon kértem a
                            kalauzt, keltsen fel a legközelebbi állomáson, mert elfogyott a
                            szivarom. Akkor én ezeket a gyűrűs, sötét szivarokat szerettem, és nem
                            minden állomáson lehetett kapni. Most képzelje el magát a helyemben
                            Innsbrucknál... Nem, várjon... Ez nem Innsbrucknál volt még, hanem
                            előbb, amikor azt a kutyás vidéki nőt leszállították. Szóval Feldkirchen
                            előtt azt mondja egy utas... Nem, várjon, ez mégis Innsbrucknál volt
                            már, mert hozták a szivart...</p>
					<p>Ebben a pillanatban, mielőtt megfulladtam volna, kirobbant belőlem a
                            köhögés, és egyben végigbizsergetett a rémület, de már nem bántam,
                            harsogva köhögtem, és...</p>
					<p>Az állat riadtan elugrott, és vadul zihálva lesunyt fejjel beügetett a
                            mosókonyhába.</p>
					<p>Te jó Isten! Milyen lazán csügg róla bőre és húsa! Úgy imbolyog az egész
                            állat, mint egy halom rongy, és én fuldokolva köhögök.</p>
					<p>- No mi az? Torkán akadt az elbeszélés? Ne féljen, Wendriner úr, mondom,
                            hogy ez úrifiú. ‑ És hozzám fordul. - Akar egy kis vizet?</p>
					<p>Rettenetesen elszégyelltem magam. Vanek úr tévedett. Az oroszlán nem
                            árnyéka önmagának, ez az oroszlán egy fenevad árnyékának az árnyéka.</p>
					<p>- Jól fekszik ott? - kérdezte Vanek úr.</p>
					<p>- Igen... - feleltem halkan - nagyon kellemes itt heverészni a
                            rózsákon.</p>
					<p>Most már dehogy mondom meg neki az igazat. Hogy dermedten, mozdulatlanul
                            feküdtem. Pedig egész átnedvesedett a ruhám. Nyugodtam
                            visszafekszem.</p>
					<p>- Hol is hagytam el? Szóval Buchsnál... nem, ez mégis Innsbrucknál volt,
                            illetve Feldkirchennél, mert emlékszem, felhúztam az ablakot...</p>
					<p>A nedves kertszag, a csillagos égbolt és Vanek úr egyhangú előadása
                            lassan álomba ringatott.</p>
					<p>Felnyitottam a szememet. Jó sokáig alhattam, mert lenyugodott a hold.
                            Néhány óra is eltelhetett, és Vanek úr hangja változatlanul duruzsol.
                            Mi? Még azóta beszél?</p>
					<p>- Már Bécs közelében jártunk, amikor ilyen előzmények után a nő azt
                            mondja, hogy a férje esetleg eléje jön Semmeringig.</p>
					<p>Képzelheti, ezek után, amiket elmondtam. De, ha azt hiszi, hogy ez volt a
                            legizgalmasabb, akkor téved!</p>
					<p>És megint elaludtam.</p>
					<p>...Mikor újra kinyitottam a szememet, már halványodtak a csillagok, és
                            néhány madár csicsergett. Teljesen átáztam a harmatos fűben.</p>
					<p>- Én nem tudtam, miért kapom a pofont - mesélte hévvel Vanek úr -, a
                            bajuszos elment, és azóta is egyre töröm a fejemet, hogy mi volt az.
                            Maga érti?</p>
					<p>- Legalábbis sejtem - feleltem és sejtelmem sem volt az átaludt
                            históriáról. - Ha egyszer éjfél után tudta, hogy a nő férje Semmeringig
                            jön, mért várta meg a pofont?</p>
					<p>- Nagyon örülök, hogy ennyire odafigyelt... A tévedésnek Gieshubler volt
                            az oka.</p>
					<p>- Ezt gondoltam...</p>
					<p>- Miből?... - kérdezte csodálkozva.</p>
					<p>- Hát, amikor... a szivart hozatta...</p>
					<p>- De hiszen a Safranek akkor még aludt.</p>
					<p>Én is. De nem szólhattam, mert Vanek úr csodálkozó hangsúlya szerint
                            Safranekről tudnom kéne. Úgy éreztem, lázas vagyok. Kitérően ásítottam.
                            De úgy maradt a szám félig nyitva. Vanek úr mögött a távolabb álló
                            barokk épület lakatlan szárnyának egyik ablakából fény szűrődött ki a
                            zsalu hasadékán. És nyomban kihunyt.</p>
					<p>- Senki sem fordul meg Neddán kívül ebben a házban? - kérdeztem, és
                            lassan feltápászkodtam. Már láz borzongatott, annyira átfáztam.</p>
					<p>- Hát persze, hogy senki. Elhagyatott ház, mióta a tulajdonos, gazdám
                            édesapja, főbe lőtte magát. Olyan nyugodt hely ez kérem, itt hétszámra
                            nincs semmi izgalom... Legfeljebb a tejessel, mert ez mindig a
                            kerítésnek támasztja a kannát, pedig ezerszer megmondtam, hogy leveri a
                            festéket. De hát ezeknek beszélhet...</p>
					<p>És kioldozta nyakkendőjét és ásított. És mögötte a sötét ház ablakai,
                            mintha figyelnének bennünket, mozdulatlan sötét zsaluikkal. Kettőt
                            csámcsogva gombolta kézelőit, és újra ásított...</p>
					<p>- Hát ha jól kiheverészte magát itt, fiatalember, jöjjön be hozzám
                            aludni, van ott egy baldachinos teknő, csak ne lépjen rá Wendriner úrra.
                            Ez az egyetlen, ami nagyon veszélyes. A pék kisfia rálépett a múltkor,
                            és hetekig járt ide az állatorvos, olyan szívdobogása volt a
                            bestiának... Na, most jól nézek ki...</p>
					<p>És az üres gomblyukat fogva cirkált tekintete a virágok felett.</p>
					<p>Bement. Lázasan, köhögve és átnedvesedve álltam ott a kertben.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>Nézem a hatalmas fák mögött meghúzódó finom barokk ház oszlopdíszes
                            ablakait. Az erkélyablakban hirtelen világosságot látok. Óvatosan
                            megkerülöm az épületet. A hátsó kapu nyitva volt.</p>
					<p>Elcsigázva, idegesen állok az ajtó előtt. Most valaki kotorászik
                            belülről, az ajtón. Az első pillanatban ijedten hátralépek.</p>
					<p>A bordó függöny elhúzódik, és egy bajuszos, szomorú, közönyös arc jelenik
                            meg az üveg mögött. Piros fezt visel a titokzatos lakó.</p>
					<p>Egy török!</p>
					<p>Nézzük egymást. A török ravasz pislogással hátranéz, azután kinyitja az
                            ajtót, és ott áll előttem, földig érő hálókabátban.</p>
					<p>- Jó estét, uram.</p>
					<p>És ugyanolyan nyugodt, közönyös arccal néz. Elöl két platinafoga van, és
                            elővillan, amikor mosolyog. Mosolyog, liheg, és a vállamra teszi a
                            kezét.</p>
					<p>- Jó estét - mondom én is. - Almási Péter vagyok.</p>
					<p>- Tudom - feleli szomorúan. - Magát meg fogják ölni. Baj?</p>
					<p>- Kínos volna, ha megölnének, de hogy határozottan baj volna, azt nem
                            állítom.</p>
					<p>- Ön bolond? - kérdezte buzgó érdeklődéssel. - Nem tesz semmit, mert
                            azért éppúgy megölik, mintha esze volna. Ezek itt, kérem, mindenkit
                            megölnek - fejezte be csüggedt részvéttel.</p>
					<p>Ezután leült a kapu lépcsőjére, és szép, hosszú szálú, török dohányból
                            cigarettát csavart.</p>
					<p>- Különben Emin pasa vagyok. És ötször egymás után flöschöm volt. Érti?
                            Ötször! És ha valakinek ötször flösche van, akkor vége. Ezt jegyezze
                            meg, uram! - Izgatott és suttogó lett a hangja. - Ha valaha életében
                            háromszor flösche lesz, hagyja abba! Abbahagyni, mert az a jeladás, hogy
                            jöhet a halál. Az ötödik flöschre biztosan megkondul a halálharang! És
                            ölnek! Muszáj meghalni.</p>
					<p>Elmebeteg, ez látszott. De ahogy hátrafelé mutatott, kimeredt szemmel,
                            nekivörösödött arccal, valami szörnyűt éreztem. A nyitott ajtó mögött
                            tátongó sötét felől...</p>
					<p>Nyugodtan fújta a füstöt, és valamerre, az ég alján kirajzolódó Eiffel
                            karcsú, fekete sávja felé nézett.</p>
					<p>Most megláttam, hogy valami nedvesen csillog a tenyerén, valami...
                            vöröses...! Ez vér!</p>
					<p>- Valaki meghalt bent?</p>
					<p>- Hát persze - bólintott élénken, és kezét a falhoz törölte. - Csak ezt
                            kell még eldobni valahová - mondta, és előhúzott egy csomó véráztatta
                            holmit.</p>
					<p>Egy ugrással az erkélyes szobában voltam, azután a másikban, és ott
                            feküdt... a derengésben jól látszott... egy mozdulatlan emberi test
                            körvonala.</p>
					<p>Félrelököm a bolond Emin pasát, és rohanok, ki az utcára.</p>
					<p>Sehol egy rendőr. Rohanva elérem, két utcával lejjebb, a kerületi
                            kapitányságot.</p>
					<p>Ott állok az ügyeletes előtt, zihálva...</p>
					<p>Néhány másodpercig nem tudok szólni. Álmos arccal, nyitott, hamus
                            zubbonyban ül a kapitány, egy bőrszagú, dohos helyiségben. Elmondom,
                            amit láttam. Figyelmesen végighallgat. Azután feláll, lenyom egy gombot,
                            és halkan beledünnyögi a telefonba:</p>
					<p>- Alarm...</p>
					<p>Mire kiérünk, már ott áll a riadóautó, és rajta a legénység. Felszállunk
                            mi is.</p>
					<p>Néhány perc és ott vagyunk.</p>
					<p>A kapunál leugrálunk. Vezetem a kapitányt. Csodálkozva állok ott...</p>
					<p>Emin pasa, a véres rongyok... Sehol. Érdekes... A véres rongyokat
                            idedobta. Nyoma sincs.</p>
					<p>A hall zárva! Álkulccsal könnyen nyitják. Gyerünk tovább! Mindenütt
                            felgyújtják a villanyt.</p>
					<p>Csak ámulok. Az áldozat nincs... nincs sehol!</p>
					<p>Letérdel. Sem a szőnyegen, sem a padlón nem talál vérnyomot.</p>
					<p>Átvizsgálják az erkélyes lakrészt! Senki!</p>
					<p>Fullasztóan köhögök. Tüzel az arcom. A kapitány rám néz.</p>
					<p>Az őrmester is.</p>
					<p>- Hiszen maga lázas!</p>
					<p>Alaposan körülnéztek, és nyoma sem volt mindannak, amit én állítólag
                            láttam. Nem erősködtem. Úgy sem hinnék, és mi közöm? Emberi
                            kötelességem volt a rendőrséget értesíteni.</p>
					<p>A többi az ő dolguk! És a barokk villáé.</p>
					<p>- Maga lázas, barátom, és ivott is tán.</p>
					<p>A rendőrök nem dühösek. Pedig azt hiszik, hogy csak idebolondítottam
                            őket. Nagyon köhögök.</p>
					<p>- Maga kicsoda? - kérdezte a kapitány.</p>
					<p>- Író.</p>
					<p>- Hm... szóval nincs lakása, persze... és influenzás.</p>
					<p>- Egy barátomnál lakom a... izé... ugyanis...</p>
					<p>- Ismerem azt a barátját - bólogatott a kapitány komor grimasszal -,
                            annál sokan laknak. Adok magának húsz frankot, és menjen el a
                            barátjától, valahová, ahol fedél alatt hálhat.</p>
					<p>...Az autó elrobogott.</p>
					<p>Ott álltam a rácsos kapunál, és néztem a villa sötét ablakait.</p>
					<p>Derengett.</p>
					<p>A halott üvegtáblákon kemény, fehér foltok csillognak. Az erkély ajtaja
                            csukva, ahogy a kapitány betette maga mögött.</p>
					<p>Most világos lesz az erkély.</p>
					<p>És megjelenik az egyik ablakában Emin pasa arca.</p>
					<p>Ő az! Mosolyogva kinéz, bólogat felém. Azután két másik kéz becsukja a
                            zsalut... és sötét lesz.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4.</p>
					<p>Visszabotorkáltam a mosókonyhába. Vanek úr és a Wendriner úr aludtak.
                            Lefeküdtem a teknőbe, amelyben egy párna is volt.</p>
					<p>Magas lázam lehetett, bágyadt voltam, és mélyen elaludtam.</p>
					<p>Zakatol, robog, rohan a vonat, hirtelen Innsbruckot kiáltanak... Most
                            Emin pasa rohan hálókabátban, és ezer rendőr üldözi. Az egész nagy,
                            elmosódott robogásban időnként Wendriner úr feje, a mosókonyha teteje is
                            feltűnik, havasok, erdők és kalauzok zavaros csoportja mögött. Két
                            kezemmel a teknő peremén befutok a Déli pályaudvarra, de a vonat tovább
                            megy a Vérmezőn át... Nini, a Ferenciek tere, ahol a galambok tipegnek,
                            és ismerős hangon duruzsol a villamos kereke... A Kossuth Lajos utca
                            aszfaltján kopog a lábam, régi ismerősök jönnek szembe, vidáman
                            kiáltozunk, nevetgélünk, és mégis olyan nyomasztóan, rettenetesen fáj
                            valami... talán a teknő széle, ahogy időnként a markomban érzem, mint
                            valóságot, vagy Wendriner úr itt maradt illata, amely tizedmásodpercekre
                            belekeveri ebbe a gyönyörű álomba a valóságot. De a vonat rázása most
                            már állandó. Kinyitom a szememet...</p>
					<p>- ...Nem érti, Péter! Péter!... Mióta fekszik itt? ...Szent Isten, hiszen
                            maga lázas!</p>
					<p>Valami káoszból visszadöccenek a valóságra.</p>
					<p>Neddát látom. Ott térdel mellettem.</p>
					<p>- Jöjjön - mondja a lány. - Vanek úr mondta, hogy beteg. Feküdjön le az
                            én szobámban...</p>
					<p>- Köszönöm... Az messze van, és nem is biztos, hogy... hogy... én...</p>
					<p>- Most velem jön és iszik egy teát... Ne beszéljen! Nem akarok udvarias
                            ostobaságokat hallani! Fel tud kelni?</p>
					<p>Arra emlékszem, hogy karom a nyaka körül volt, és az nagyszerű lett
                            volna, de végül kiderült, hogy csak vezet... És valahol ledőlök, és újra
                            visz a vonat. Alagútba értünk, vagy éjszaka lett, a titokzatos ház
                            kertjében, és köhögve fuldokolva forrón rohanok, fújtatok és zakatolok,
                            mert én vagyok a mozdony, és röpülök a rám kapcsolt kupékkal hegyen,
                            völgyön.</p>
					<p>...Kinyitottam a szemem. Sokáig alhattam. Este volt. Rózsaszín lámpa
                            barátságos fénye világított, az asztalnál egy lány ült, és olvasott.
                            Lassan megismertem Neddát. Ólmos fáradtság sajgott a tagjaimban. Csak
                            nagy erőfeszítéssel tudtam felkelni.</p>
					<p>- Jobban van ?</p>
					<p>- Teljesen. Azt hiszem, hogy csak álmos voltam.</p>
					<p>A kalapomért nyúltam.</p>
					<p>- Most hová megy? - kérdezte. - Hová készül? Nem, nem kószálhat megint
                            reggelig - mondta erélyesen. - Ostobaság lenne, ha maga most
                            etikettkérdések miatt betegen kimenne a semmibe, a hűvös éjszakába,
                            holott... holott itt a meleg szobában van egy üres kanapé, amin
                            hálhat!</p>
					<p>Érthető volt. És mégis... megdöbbentünk mind a ketten...</p>
					<p>Együtt maradni éjszakára?</p>
					<p>Minden kapcsolat nélkül, pusztán kényszerhelyzetben, mint barátok... Egy
                            férfi és egy nő?</p>
					<p>- Két ember becsületét nem döntheti el egy szituáció, melybe kerültek. Ha
                            jellemesek, akkor úgysem történhet semmi. Ha nincs bennük erkölcsi
                            tisztaság, akkor ennyi kísértés sem kell. Kérem, maradjon itt, nálam,
                            hiszen beteg.</p>
					<p>Mit felelhettem? Maradtam!</p>
					<p>Zavartan ültünk ott, miután megittunk egy teát...</p>
					<p>Őrülten szerelmes voltam.</p>
					<p>- Ahhoz, hogy jó barátok lehessünk - szól Nedda -, ígérje meg, hogy soha
                            nem lesz szerelmes belém. Ez fontos!</p>
					<p>- Kérem - feleltem könnyedén -, ez ne okozzon önnek gondot.</p>
					<p>Magasra felfutott a két szemöldöke, és idegesen döfködte ceruzájával az
                            asztal oldalát:</p>
					<p>- Kizártnak tartja tán, hogy belém szeressen valaki?</p>
					<p>- Kizártnak nem tartom, de úgy érzem, hogy magáért még a lehetetlenre is
                            habozás nélkül képes lennék, tehát habozás nélkül feleltem.</p>
					<p>Amikor ismét felém fordult, ünnepélyesen megszólaltam.</p>
					<p>- Kérem, Nedda, magának is meg kell ígérnie, hogy soha sem lesz szerelmes
                            belém... Várjon, hová megy?! Ugyanis, ha ez az elemi csapás
                            bekövetkezne, aminél sokkal jobb ízlésűnek tartom, én nem tudnék
                            ünnepélyes ígéretemnek megfelelni, és visszavonnám.</p>
					<p>- Maga nagyon léha ember... És most... - közömbösen körülnézett a
                            szobában, mint aki jelentéktelen mondanivalói közben mással is törődik
                            -, most majd lefekszünk aludni. Késő van.</p>
					<p>- No igen - szóltam én is olyan elfogulatlanul, mint egy tehetségtelen
                            színész. Ez szörnyen buta volt. Nedda eloltotta a villanyt. A sötétben
                            mindketten elfoglaltuk hálóhelyeinket, ő az ágyban, én a szoba túlsó
                            oldalán egy szófán.</p>
					<p>Rövid csend.</p>
					<p>Egész távoli autókürtök hallatszottak figyelmeztetően.</p>
					<p>Egy gyufa lobbant Nedda ágya felől. Rágyújtott.</p>
					<p>- Magának élnek a szülei? - kérdezi.</p>
					<p>- Igen... És nagyon szívesen elvinném magát hozzájuk.</p>
					<p>Rövid szünet.</p>
					<p>- Én árva vagyok. Eddig Londonban éltem a nénémmel.</p>
					<p>Sokat forgolódtunk, amíg elaludtunk.</p>
					<p>...Hajnaltájt felébredtem.</p>
					<p>És most!</p>
					<p>Világosan hallom, az alattunk lévő szobában valaki jár. Nem is túl
                            óvatosan. Egyforma lépésekkel fel és alá.</p>
					<p>Azután csend. Mit nem adnék érte, ha tudnám, hogy ki az?</p>
					<p>Mi történik itt, rejtély, bűn?</p>
					<p>Valaki jön fel a lépcsőn!</p>
					<p>Megáll az ajtónál. Fülel? Hármat koppant, és valami zizeg a küszöb alatt.
                            Nedda felugrik, odasiet, magához veszi a levelet, mert ezt adták be az
                            ajtó hasadékán. Az illető távozik. Nedda tétován néz a dívány felé, de
                            nem láthatja, hogy félig nyitva van a szemem. Visszasiet az ágyhoz,
                            cigarettára gyújt, és a gyufát addig tartja a levél fölött, míg
                            átfutja.</p>
					<p>Azután gyorsan felöltözik, és lábujjhegyen elmegy. Most utána!</p>
					<p>Nem...!</p>
					<p>Kövessem és leskelődjem, miután befogadott igaz részvéttel, gyengéd
                            jószívvel?</p>
					<p>Befordulok a fal felé, és erőszakkal lecsukom a szememet. Nem akarok
                            tudni erről...</p>
					<p>Nem akarok semmi rosszat megtudni Neddáról, nem akarok semmit sem tudni,
                            egyáltalán semmit...</p>
					<p>Odamegyek az ablakhoz. Egy kis levegőért. Fülledt ez a szoba.</p>
					<p>Kinézek.</p>
					<p>...Krétaszínű fehérségben dús fák között fekszik a néma kert. Nagyon
                            halkan kavicsok zörgése... Most megjelenik a fák között egy árny... Két
                            ujját a szájába teszi, és halkan füttyent.</p>
					<p>És egy félelmetes, kísérteties menet közeledik a kert felől, a keramitos
                            úton. Két ember egy hordággyal, amit lepel borít, és a takarón egy
                            mozdulatlan test nehéz körvonalai, a hátracsukott fej, a púposodó
                            mellkas. Elmegy a kísérteties menet.</p>
					<milestone n="4" unit="endSubChapter"/>
					<milestone n="5" unit="startSubChapter"/>
					<p rend="head">5.</p>
					<p>Hajnalban visszaköltözöm újra a mosókonyhába. Sem Vanek úr, sem Wendriner
                            úr nincs otthon. Izgatott a barokk villa titka. Biztos, hogy összefügg
                            Neddával. Végére kell járnom. Talán, ha betörnék a villába. Úgy látszik,
                            ez másnak is eszébe jutott. Az egyik redőnyt valaki félig felhúzta.</p>
					<p>Ezt csak betörő tehette.</p>
					<p>Odamegyek, felágaskodom, és felugrottam a párkányra. Amit láttam, az
                            olyan volt, hogy minden groteszk és különleges eltörpül mellette. Olyan
                            amilyet százévben, ha egyszer lát valaki. Eltátottam a számat!</p>
					<p>Nagy ég!</p>
					<p>A szobában két személy tartózkodott.</p>
					<p>Wendriner úr, az oroszlán - akit Vanek úrnak végre sikerült végleg új
                            szállásra költöztetnie ‑, és az a horpadt homlokú csavargó, aki Neddával
                            beszélt a gránátról.</p>
					<p>Az ablak mellett, a földön ült a horpadt homlokú jassz, szánalmas
                            állapotban. Mint aki megtébolyodott, úgy guggolt a sarokban. Kimeredt
                            szemei egy pontra irányulnak, halottsápadt, reszket és... milyen furcsa:
                            Ez galambősz! Megőszült valamitől: És úgy fest az egész, mintha most
                            élte volna át a borzalmat, amitől ilyen lett.</p>
					<p>Rám néz, de szólni nem tud, mint aki megnémult rémületében. Csak hápog,
                            csak a szeme jelez valamit. Követem tekintetét...</p>
					<p>Szemben vele, kényelmesen, elnyúlva, egy perzsaszőnyegen... Wendriner
                            úr!</p>
					<p>Igen. Ő az! Érdeklődve pislogott a horpadt homlokúra, nyugalmasan,
                            mélyeket hunyorítva, és ahogy tudomásul veszi jelenlétemet az
                            ablakpárkányon, bágyadtan megbillentette a farka végén kihullott bojt
                            helyét, mintegy szórakozottan kalapot emelve, azután ásít, és másfelé
                            fordul, mert egy kocsi zörög kint.</p>
					<p>A csavargó kinyitotta a száját, de hang most sem jött ki a torkán. Szép
                            kis hecc! Ez itt betört, azután szembetalálkozott Wendriner úrral, és
                            nem mert többé moccanni. Majd a rémülettől megőszült reggelig! Hallja
                            ezt, Wendriner úr?! Bravó! A tragikomikumnak olyan ellenállhatatlan
                            felső határa volt a képtelen látvány, hogy nem bírtam magammal: akkorát
                            nevettem, hogy lebuktam az ablakból. Wendriner úr riadtan felugrott, és
                            a szoba sarkába vonult...</p>
					<p>A csavargó erre fejrezgésben nyilvánuló tünettel reagál rémületében, és
                            csuklana, de nem mer, csak a fejét emelgeti, és a mellkasa rándul.</p>
					<p>- Hogy került maga ide?! Ne féljen, nem bántja az állat, ha itt
                            vagyok.</p>
					<p>Nem árt, gondoltam, ha fél egy kicsit tőlem.</p>
					<p>- Be... behe... törtem... - felel vacogva.</p>
					<p>- Mióta ül itt?</p>
					<p>- Ehe... eheste... tíz... óta... ha...</p>
					<p>Ez az ember kis híján megőrült! Mert azt hitte, hogy egy grand guignol
                            főszereplője. Holott egy világhírű bohózatot játszott.</p>
					<p>- Ha... maga... itt van... nem bánt? - kérdezte bátortalanul vacogva, és
                            felemelkedett kissé, mire Wendriner úr egy lassú fejmozdulattal
                            megszemlélte a változást.</p>
					<p>A betörő visszaült. Éppoly kevéssé bízott az én biztatásomban, mint én
                            Vanekében. És úgy ült, mint egy viaszbábu.</p>
					<p>Wendriner úr rám nézett, szinte vállat vont, mintha azt mondaná: “Ki érti
                            ezt a pasast?”</p>
					<p>Szomorú, roppant, élő, de teljesen elhordott komótcipő az öreg Wendriner.
                            Ez faktum, mint a nap!</p>
					<p>- Mindenesetre maradjon nyugodtan - mondtam fölényesen -, mert ebben az
                            alattomos dögben sosem lehet biztos az ember. Arra figyelmeztetem, hogy
                            ha csettintek az ujjammal, úgy nyomban széttépi. A csettintés
                            ellenállhatatlan uszító hatással van rá.</p>
					<p>- És... elenged? - kérdezte könyörgő szemmel.</p>
					<p>- Attól függ. Elengedem, ha megmondja, miféle gránátról tárgyalt a
                            hölggyel, akihez betört.</p>
					<p>- Nézze..., jön...</p>
					<p>Wendriner úr e puszta megjegyzésre visszafordult. De újabb rémület
                            érte.</p>
					<p>Mi ez?... Érdekes.</p>
					<p>Az udvar felé néző ablak redőnyhasadékán bedobtak egy Matint. Az oroszlán
                            számára! Egy Matint! Riadtan elugrott, és odajött hozzám. Szegény már
                            egész hisztérikus lett a sok zaklatástól. Megveregettem a fejét, és a
                            horpadt homlokú kékült, reszkető ajakkal kuporodott a közelben.</p>
					<p>- Ne féljen. Amíg én itt vagyok, addig nem bántja. De ha nem felel arra,
                            hogy mi dolga volt a hölggyel és a gránáttal, akkor csettintek, és a
                            fenevad önt készséggel megrohanja.</p>
					<p>Feltettem összeszorított mutató és hüvelykujjamat.</p>
					<p>- Vá... hár... jon - mondta rekedt súgással, és ibolyaszínű lett. - A
                            robbanó gránát... az idegenlégió jelzése... Minden... kincstári
                            holmiban... benne van...</p>
					<p>- És miért nem teljesítette, amit a nő kért?</p>
					<p>- Mert... akkor... még... - Kimeredt a szeme és szinte elájult. Wendriner
                            úr ugyanis némi érdeklődéssel megszagolgatta, nyájasan az arcába
                            tüsszentett, majd felém fordította fejét, megnyalta a száját, azután
                            odabaktatott a sarokba, mint valami öreg, sánta mosónő, leheveredett,
                            állát a Matinra helyezte, és gyanakodva nézte a vezércikket. Minden
                            pillanatban várható volt, hogy rágyújt egy szivarra, vagy felteszi a
                            szemüvegét.</p>
					<p>- Álljon fel, és ne féljen, amíg nem csettintek.</p>
					<p>Megjegyzem, bárki zavarba jött volna, ha azt kívánja Wendriner úrtól,
                            hogy akár csak az előtte fekvő Matin példányát széttépje.</p>
					<p>Wendriner úr kíváncsian, idegesen felemeli a fejét, és a horpadt homlokú
                            kis híján a frászt kapja. Lépések! Most valaki a kerti ablaknál azt
                            kiabálja: - Hoppla, Wendriner! - És szerencsétlenségemre nagyot csettint
                            két ujjával. Wendriner úr felugrik és a betörő nyomban ájultan terül
                            el.</p>
					<p>Tehetek én erről? Wendriner úr feláll, és mellső talpaira lapulva
                            megropogtatja elhasznált csontozatát. Ez az állatoknál várakozást
                            jelent. Gyorsan behúzom a zsalut és lebújok. Rövidesen nyílik az ajtó,
                            és belép a szobába Vanek úr egy kosárral. Szemeinek a szoba félhomálya
                            még sötét, de nem gyújt villanyt. Leguggol az állathoz. És mit tesz
                            Vanek úr?</p>
					<p>Előhúz a kosárból, fémtálcán...</p>
					<p>Egy csörgőkígyót? Lehetséges.</p>
					<p>Egy szakállas törpe varázslatát nem is említeném!</p>
					<p>Mi lehet az, amit ebben a szituációban egy oroszlán előtt, kizárólag
                            Vanek úr vehet elő az egész világon, soha és senki más?!</p>
					<p>Megfogódzkodtak?</p>
					<p>Egy úgynevezett komplett kávéházi reggelit.</p>
					<p>Na! Becsületszavamra!</p>
					<p>Szédültem! Ilyen nem létezhet.</p>
					<p>Szép, fényes fémtálcán: kávé, dzsem, vaj, tojás, sonka és apró
                            nikkeltartályban néhány kockacukor! Ez volt a kosárban. Nem álom!</p>
					<p>Kitölti a kávét egy tálra, megkavarja kávéskanállal, leteszi Wendriner
                            úrnak a dzsemet, a habot, és felkeni a vajat, két zsömlére! Szabályszerű
                            szendvicset készít.</p>
					<p>Azután letesz az oroszlán elé egy csomag cigarettát!</p>
					<p>Látom, hogy mellettem, a horpadt homlokú, aki közben magához tért,
                            keresztet vet az asztal alatt. Lehet, hogy Wendriner úr mégiscsak
                            Franciaországban nyomorgó artista, aki állatbőrben lakik? Úgy nyomban
                            kidugja kezét a száján keresztül, behúzza a cigarettát, a gyufát és
                            rágyújt. Amely esetben a horpadt homlokú itt, mellettem, meghal!
                            Szerencsére ettől a látványtól megkímélt a sors. Wendriner úr
                            megszagolja a cigarettákat, és azzal a kérdő, unatkozó pillantással néz
                            Vanek úrra, amelytől olykor az ember azt hiszi, hogy a bestia azonnal
                            vállat von.</p>
					<p>- Nézze - magyarázza a ragadozónak Vanek úr, és lelökdösi a cigarettáról
                            -, magának nem kell ezt elszívni, de azért széttiporni is felesleges.
                            Nekem kötelességem ezt idehozni, de magának nem kell elszívni. Ha
                            sétálni akar, ott van magának a perzsaszőnyeg. És tessék, itt a száz
                            frankja.</p>
					<p>- Ez nem vicc! Letesz az állatnak száz frankot. Most látom csak, hogy
                            Wendriner úrnak még szépecskén van megtakarított pénze. Legalább
                            háromezer franknyi bankjegy tornyosul a sarokban egy nehezék alatt.
                            Ebből már kezdhet valamit a bestia öreg napjaira!</p>
					<p>Ezután a házfelügyelő távozik, becsukja az ablakot, és én kissé kinyitom
                            a másikat. Wendriner úr a komplettjét habzsolja.</p>
					<p>Az ügy misztikus, de végre is apróság ama titokzatos eseményekhez képest,
                            amelyeket nem értek. A Matin is az övé. Kész kávéház. Nem volnék
                            meglepve, ha váratlanul kopognának az ajtón, hogy Wendriner urat
                            telefonhoz kérik.</p>
					<p>Közben a horpadt homlokú rángatja fél vállát, mint aki gránátnyomást
                            kapott. Most retteg csak igazán, amióta Vanek urat látta. Ha a nagy
                            férfiú valamilyen véletlen folytán bajuszkötőben jön a komplett
                            reggelivel, akkor ez a betörő már nem él. A helyzetnek mindenesetre
                            megvannak a maga előnyei, ezeket használjuk ki:</p>
					<p>- Hát beszél vagy nem?! Mi van azzal a gránátjelzésű holmival? -
                            förmedtem rá zordonan. Nyelt, és nagy nehezen megszólalt.</p>
					<p>- Fél éve szabadultam... A kisasszony jött, és egy munkát ajánlott.
                            Sokszor jött, de kevés pénzt ajánlott. Egyszer a kapuig kísértem, és így
                            megjegyeztem a házszámot.</p>
					<p>- Mondja meg, milyen munkát kellett volna elvégeznie?</p>
					<p>- Betörésről volt szó. Egy tárgyat kellett volna ellopni, amibe hétlángú
                            gránát van bepréselve.</p>
					<p>- Kihez kellett volna betörnie?</p>
					<p>- Egy Almási Péter nevű íróhoz.</p>
					<p>Mintha fejbe vágtak volna, ott álltam megdermedten. A horpadt homlokúnak
                            bőségesen volt ideje ezt kihasználni, és menekülni. Az oroszlán felé is
                            fedeztem.</p>
					<p>Wendriner úrra nézek. Ő rám. Talán tudja, hogy most milyen nagyon fáj a
                            szívem?</p>
					<p>Hát ezért volt a barátság. A plátói mese?</p>
					<p>Valamit szeretne megszerezni, ami a birtokomban van.</p>
					<p>Kábán néztem körül a szobában. A falon egy kép, hatalmas, tiszta portré.
                            Idősebb ember okos homlokú, roppant bajusszal, amely vastagon jön le a
                            száj mentén, két oldalt maroknyi elágazással. Különös, hogy a két
                            bozontos szemöldök egyike ferdén felível, amíg a másik, mintha lehunyná,
                            szinte rálapul a szemre. Jobb arcán hosszú forradás. Ügyvédben,
                            katonatisztben, általában intellektuális vagy polgári egyénnél csak
                            Oroszországban láttam ilyen bajuszt, bozontos szemöldököt. Az arc
                            különben városias, okos, intelligens, magas homlokú, nyílt szemű.
                            Érdekes, okos öreg úr arca volt, aki egyszer látta, nem felejtette el. A
                            kereten ez áll: Alexander Gorcsevnek - barátai.</p>
					<p>Alatta ugyanennek az arcnak a halotti maszkja, azután egy kisebb kép:
                            orosz stílusú síremlék, amelyen előbb cirill, majd francia betűkkel
                            olvasható:</p>
					<p>Alex Jermin Gorcsev</p>
					<p> Élt 58 évet</p>
					<p>Ez volt az egyik rejtélyes szereplője az évtizedes kísérteties
                            pókertragédiának, ami itt utánam lopódzik Párizsban, és állandóan
                            ijesztget, ösztökél, mintha valami tennivalóm volna az ügyben, amit nem
                            ismerek.</p>
					<p>Sorra járom a szobákat. Tanácstalanul bolyongok a porlepte házban. Két
                            szobán látszik, hogy laknak benne. Az egyik az a bizonyos erkélyes. Itt
                            láttam kinézni Emin pasát.</p>
					<p>Tovább!</p>
					<p>Minden lépéstől olyant reccsent a szúette falépcső, mint egy-egy
                            puskalövés. A tágas ebédlő belső karzatra vezet. Itt, úgy látszik, évek
                            óta nem járt senki. Bizonyára vendégszobák nyílnak innen.</p>
					<p>Felérek. Úgy van, ahogy hittem. Sorban vendégszobák, egymás mellett. A
                            falon festmény, amely madártávlatból a tenger habjaiból kiemelkedő
                            szigetet ábrázol, előterében fehér kastély, gyönyörű pálmákkal, az alján
                            rézlapon odaírva: Galachad.Ennek a kicsinyített mását Nedda szobájában
                            már láttam. A karzat közepéről egy széles szárnyú ajtó nyílik.</p>
					<p>Egy szerencsétlen, idegen család legbelsőbb szentélye előtt álltam! Az
                            ajtón keretben felirat:</p>
					<p>Ember! Ismerős vagy Betörő!</p>
					<p> (Ha van lelked)</p>
					<p> Ne nyisd ki ezt az ajtót</p>
					<p>Itt</p>
					<p>Dr. ALEXANDER GORCSEV</p>
					<p> megölte magát.</p>
					<p> Ő volt a legjobb, a legkellemesebb ember a világon</p>
					<p> AZ IGAZSÁGOT OLYKOR</p>
					<p> ELTEMETIK</p>
					<p> DE A HAZUGSÁG MINDIG</p>
					<p> KIDERÜL.</p>
					<p>Addig maradjon zárva a legszörnyűbb hazugság ajtaja</p>
					<p> Visszatérek!</p>
					<p>Gorcsev Iván</p>
					<p>Itt volt talán a barokk villa titkának a megoldása.</p>
					<p>Mellettem. Csak a kezemet kellett volna kinyújtani... De ez a tábla!
                            Mintha őrt állt volna mellette az idegen családfő.</p>
					<p>Elrohantam!</p>
					<milestone n="5" unit="endSubChapter"/>
				</div>
				<div type="chapter">
					<head>III. FEJEZETGalachadi kaszinó</head>
					<milestone n="1" unit="startSubChapter"/>
					<p rend="head">1.</p>
					<p>Gyors léptekkel mentem Párizs utcáin, mint akinek rendkívül sürgős dolga
                            van. Még mindig lázas lehettem. Emin pasa, Gorcsev, a hordágyas menet, a
                            horpadt homlokú csavargó, Vanek úr, az oroszlán váltakozva ugrándoztak
                            lüktető agyamban, és mindig újra Nedda... Nedda! Ki ez a csodálatos nő,
                            aki egyszer angyal, egyszer szélhámosnő, és akit annyira szeretek.</p>
					<p>Meg kell mutatnom neki, hogy én nem vagyok egy szánalomra méltó
                            ámokfutója a párizsi utcának. Meg kell mutatni a bennem tomboló élni
                            vágyást, akaratot és tehetséget.</p>
					<p>A Cafée de la Paix-hez érkeztem.</p>
					<p>Akkoriban a legendák, ha ilyesmi előfordult a világon, a Cafée de la
                            Paix-ben kezdődtek. Mi ez a kávéház Párizsnak, Európának, sőt egy kicsit
                            az egész világnak?</p>
					<p>Talán még akad alkalmas szerző, aki sok kötetben megírja, hogy milyen
                            emberek, milyen idők és hangulatok örök bányája az az öreg Cafée de la
                            Paix.</p>
					<p>Teraszával a Place de L’Opéra felé! És úgy mellékesen a Bl. des
                            Capucines-re is kiraknak egy teraszt, esténként meg egy-két kokszkályhát
                            is.</p>
					<p>A tarka összevisszaságban, zsibongó vendégek között hajléktalan koldusok
                            ülnek kifogástalan ruhában, lakkcipőben, olykor enyhén púderezett
                            arccal. Ágrólszakadt egyének, ragyogóan tapadó hajviselettel, hótiszta
                            gallérban. Utolsó filléreikért itt drága Clisma cigarettát vásárolnak.
                            Mert talán éppen ma lesz szerencséjük. És ilyesmihez Clisma kell...</p>
					<p>Párizsban soha semmit nem lehet tudni!</p>
					<p>Ez az egy biztos.</p>
					<p>Itt vagyok például én. Nem is például.</p>
					<p>Itt vagyok én, kizárólag és egyedül, a világ tengelye, mely körül az
                            egész Föld forog, ha szerénységem nem tiltaná, azt is mondanám, hogy a
                            naprendszer. Innen belülről nézve ez határozott és rideg tény, egy
                            bizonyos korban, csalhatatlan optikai csalódás. Szóval én véletlenül
                            ellenőrizhettem a megdöbbentő és véletlen közjáték fontosságát.</p>
					<p>A nagy véletlen így történt.</p>
					<p>Bemegyek a Cafée de la Paix-be. Először Ribáriba ütközöm. Nagyképűen
                            meséli, hogy megismerkedett egy brazíliai özveggyel, madame
                            Tourtelet-vel. Vanek úrnak is bemutatta. Sír Lajosnak éjszakára szállása
                            volt. A hölgy igen humánus.</p>
					<p>Ekkor érkezik Réz Jenő! Réz Jenő, aki nagyon szeplős, és mindég vigyorog,
                            mint egy amerikai cigarettareklám, Réz Jenő, aki azonfelül harsány volt.
                            Továbbá túl gyengéd jelzőkkel illette embertársait, nemre és korra való
                            tekintet nélkül édesnek, cukrosnak, harmatcseppnek, és gyöngyvirágomnak
                            nevezte őket. Sajnos, súlyt helyezett arra, hogy mindenféle találkozása
                            az életben szenzáció legyen, az sem baj, ha mindenki odanéz, akikor ő
                            éppen felordít, vagy egy rossz viccen sikoltozva és ájulásig kacag.</p>
					<p>Ilyenkor az is lehet, hogy a viccet nem hallotta.</p>
					<p>- Vigyázz, ne vedd észre... Jön a Réz! - súgja Ribári, és elhúzódik, de
                            közben még azt is hozzáteszi gyorsan: - Nem láttál engem még
                            Párizsban...</p>
					<p>Egy perc, és a kávéház egy vad, indián csatakiáltásra lesz figyelmes,
                            néhány ideges járókelő besiet az utcáról. Mi van?!</p>
					<p>Réz Jenő fotóriporter, és már kora ifjúságunkban, amikor még hittünk
                            ösztöndíjainkban, okleveleinkben és a művészetben, ő már akkor is minden
                            vidámsága ellenére rideg materialista volt. A fényképész majdnem
                            kivétel nélkül tárgyilagos egyéniség. Réz Jenőnek külön fényképész
                            filozófiája volt. Például: egy fotográfus materialista, mert hinnie kell
                            abban, amit lát, mivel folyton megörökíti. Továbbá egy nagyítólencse
                            szűk látókörén át nézi a világot. És megfigyelhetjük, hogy akik mindent
                            felnagyítanak, azok általában szűk látókörű emberek. A szűk látókörű
                            emberek nagyon keveset tudnak, de azt alaposan. Ezt megfigyelhetjük a
                            compurzárnál. Mennél szűkebbre állítjuk a függönyzár nyílását, annál
                            élesebben mutat az objektív. Bizonyos fokig alacsonyabb rendű embernek
                            tartottuk Réz Jenőt, ámbár rokonszenves volt, ha kissé parlagi is, amit
                            elsősorban az okozott, hogy sűrűn nevezte az embereket
                            gyöngyvirágomnak. “Idefigyeljen, gyöngyvirágom, felmegyek a Várba
                            fényképezni, ha arra van dolga, elviszem kocsin.” Útközben azután
                            fecsegett, összevissza beszélt, esetleg énekelt is, közben a
                            fényképezőgépet dobálta, majd ismét elkapta, miközben állandó
                            rettegésben élt, hogy leejti.</p>
					<p>Csúfneve is volt. Mivel a fotóriportjai mellé ő írta a szöveget is, ami
                            bizonyos megvetést jelentett nála az írás mesterségével szemben, mivel
                            tudta, hogy gyatrán ír. De végre is a kép a fontos. Kit érdekel
                            manapság, amit írnak? A kor nyelve a fotó. Ezután Írókép, a Nagyfőnök
                            volt a neve. Sőt már úgy is nevezték, hogy Nagykép, az Írófőnök.
                            Alacsony, köpcös, és vidám fiú létére felsőbbséges magatartásunk
                            ellenére kedvelt bennünket. Most is, ahogy meglátott, ezt
                            rikkantotta:</p>
					<p>- Cukros Almási! Halló, gyöngyvirágszál! Hát maga itt van?!</p>
					<p>- Még nem, de az esti gyorssal érkezem. Maga mikorra várható? Mit
                            gondolt, hogy csak látszom?</p>
					<p>- Isteni! - És akkorát röhögött, hogy a pincérek idegesen forgolódtak. -
                            Tudja, hogy maga hallatlanul jópofa?</p>
					<p>A kávéház Bl. des Capucines felé néző frontján hosszú, keskeny asztal
                            állt süteménnyel, bélszínnel, sonkával, tartárral és szendviccsel
                            megrakva, idevonszolt nyomban, miközben lesodorták a kalapját, de nem
                            törődött vele. Rettentő gyűrött, csúnya kalapjai voltak, és azt
                            állította, hogy foglalkozása révén rendkívül rongálja a kalapokat.</p>
					<p>- Itt a magyar válogatott Párizsban? - kérdeztem.</p>
					<p>- Igen. Megérkeztek a válogatott jópofák Párizsba.</p>
					<p>És evett, és belém is tömött néhány süteményt.</p>
					<p>Szokatlan eleganciával, életvidáman és jól tápláltan állt ott, ami
                            érthetően idegesített.</p>
					<p>- Mondja, violaszál - kérdezte -, maga mit csinál?</p>
					<p>Dühbe jöttem. Ne kezdjen ez itt mindjárt sajnálni!</p>
					<p>- Én igazán nem panaszkodhatom... Fotóriporter vagyok. Jól megy.</p>
					<p>- Igazán? - feleli tisztelettel, csodálattal, kíváncsian, kérdezve és
                            buzgón. - Magán már otthon látszott.</p>
					<p>Ribári - aki eddig egy páholynak támaszkodva állt, és figyelt minket -
                            most könnyedén elhaladt előttünk, gőgös arccal, ráncolt homlokkal maga
                            elé bámulva.</p>
					<p>- A Ribári! - süvölti Réz, mint egy sziréna. A nagy ember megfordul,
                            fehér kesztyűs kezében lógatja az aktatáskát szélénél fogva, és
                            bizonytalan arccal nézi Rézt.</p>
					<p>- Ön... Várjon! Ne mondja meg!... - gondolkozik kissé. - Tudom, hogy ki!
                            Jegyszedő volt a gőzfürdőben.</p>
					<p>- De Ribári úr... - hebegi -, én Réz Jenő vagyok... a fotóriporter.</p>
					<p>Most azonban az előkelő úr felfedez engem!</p>
					<p>- Nézd csak, Almási! - mintha évek óta nem látott volna -, hát te mit
                            csinálsz itt Párizsban? Miért nem láttalak eddig?</p>
					<p>- Ribári! - kiáltottam nyomban megértéssel, és a nyakába borultam. - Ha
                            sejtettem volna, hogy Párizsban vagy!</p>
					<p>- Nem szoktál lapokat olvasni? No, nem baj. Gyere fel holnap a
                            Claridge-be hozzám, ha nem vagyok otthon, nézz el a Külügybe... Hát
                            maga, Réz, mit szándékozik itt csinálni?</p>
					<p>És megveregette a vállát jóakaratúlag.</p>
					<p>- Hát gyöngy... Ribári úr, tudja, riporter vagyok... és fotografálok.
                            Eljöttem szerencsét próbálni. Hol lehet itt jól ebédelni? Nálam van
                            pénz.</p>
					<p>- Az nem fontos.</p>
					<p>Kiültünk az étterembe, és Ribári nagy szakértelemmel rendelt. Előételnek
                            rákmeridont. És sokáig veszekedett a pincérrel, mert a szerinte legjobb
                            évjáratú 1920-as olasz chianti pillanatnyilag nem volt
                            felszolgálható.</p>
					<p>- Ribári úr mit csinál Párizsban?</p>
					<p>- Mondja, gyöngyvirág, hol él maga? Két éve vagyok a francia
                            külügyminiszter mellé beosztva, mint a magyar kereskedelmi kabinetiroda
                            sajtóattasé-helyettese. Te pedig, Almási holnap elmész a szabómhoz, és
                            csináltatsz egy szmokingot.</p>
					<p>Az igaz, hogy volt egy szabója Párizsban, de ezt valamennyien elkerültük,
                            mert egyszer Kárpát Renét odahurcolta egy rendőrhöz, hogy Ribári címét
                            szedje ki belőle. Nagyon megdöbbent volna, ha beállítok hozzá, hogy
                            Ribári számlájára csináljon egy szmokingot nekem...</p>
					<p>- Mondja, nem tud véletlenül egy ügyes fotóriportert? - kérdezte
                            blazírtan.</p>
					<p>- De kérem - hebegte Réz Jenő -, itt vagyok én...</p>
					<p>- Tudj’isten... No, jó, hát majd hívjon fel, úgy félóra múlva a
                            Claridge-ben. Van szmokingja?</p>
					<p>- Hogyne!</p>
					<p>Ekkor megjelent Frederik, Ribári idomított telefonistája, és cinkosan,
                            halkan a fülébe súgott valamit a nagy embernek.</p>
					<p>- Mondja, hogy nem vagyok itt - felelte idegesen Ribári.</p>
					<p>Azonban a telefonos, akiben egy nagy színész veszett el tizennégy éves
                            fiú létére, halkan, de hisztérikusan könyörgött, hogy mégis jöjjön, mert
                            azt üzeni a gróf úr, hogy fontos távirat érkezett a stockholmi magyar
                            konzulátusról. Ribári az ajkába harapott, és komoran felemelkedett.</p>
					<p>- Bocsánat... - mondta -, nekem mennem kell. Kérem Réz, hívjon fel holnap
                            a Claridge-ben.</p>
					<p>- Maga pedig adjon fel egy sürgönyt, fiam, Budapestre, száz szó - átadott
                            egy blankettát. Keresgélt a zsebében. - Tud ezrest váltani?</p>
					<p>- Nem tudok, Monsieur.</p>
					<p>- Ejnye... Adjál, Almási, háromszáz frankot... köszönöm, Réz, nem fogadom
                            el magától... hogy jön maga ehhez?</p>
					<p>Végül is a fiú elvitte a háromszáz frankot, és tudtam, hogy harmincat kap
                            ő belőle, kétszázhetven Ribárié.</p>
					<p>- Nagy fiú ez a Ribári - mondta kissé sápadtan Réz. - De elfelejtette
                            kifizetni az ebédet... Látom, hogy maguk már itt jól gyökeret vertek.
                            Nem mondaná meg, hol kezdjem?</p>
					<p>Nézd csak... Tán lesz valami haszna az ugratásnak?</p>
					<p>- Szívesen átsegítem magát a kezdet nehézségein - feleltem elgondolkozva.
                            Ahogy Ribáritól eltanulja ezt idővel az ember. - Van gépe?</p>
					<p>- Van egy gépem, öt nyelven beszél.</p>
					<p>Gondoltam keresek valami riporttémát, amit együtt megcsinálunk, és azt a
                            még meglévő utolsó ajánlólevelemmel elviszi Réz a laphoz.</p>
					<p>Nem! Nem volt szélhámosság, mert senki sem kapott egyetlen fillért, amit
                            nem érdemelt volna meg, és mindenki segített a másikon.</p>
					<p>És mégsem lehet mondani, hogy nem volt szélhámosság.</p>
					<p>Most nem beszélek arról, hogy Ribári később kölcsönkérte egy életre Réz
                            Jenő aranykeretes monokliját. Réz Jenő ezt úgysem merte viselni.</p>
					<p>Ilyesmit a legnagyobb kockázat nélkül csak Ribári tehet fel.</p>
					<p>Az ajánlólevél-átnyújtás babonájának ugyan én már nem voltam híve. Volt
                            azonban egy ajánlólevelem Bourinhoz, a Paris főszerkesztőjéhez,
                            gondoltam, az megfelelőbb lesz Réznek, mint nekem.</p>
					<p>Kinéztem az újságból egy érdekesnek látszó hírt... Aha! Öngyilkos lett a
                            Banque de Mediterainnek egy kereskedelmi kiküldöttje.</p>
					<p>- Ide menjen el fényképezni - mondtam nagy köhögéssel, és elolvasom neki
                            a cikket.</p>
					<p>- Gondolja, hogy ez jó? - kérdezte buzgón.</p>
					<p>- Nézze, elmegyünk a családhoz, én kérek egypár adatot, fényképet, maga
                            lefényképezi a gyermekeket és az özvegyet...</p>
					<p>Réz nem tudta, hogy én nemrég Emin pasával és egy riadókészültséggel
                            voltam együtt, és vonzott ez a hír, mert a kereskedelmi kiküldött
                            valahol Galachad szigetén lett öngyilkos...</p>
					<p>Odamentünk tehát, és rettentő rideg fogadtatásban részesültünk. Minek
                            felkavarni a szerencsétlenséget? Miért kell megírni, és beszélni
                            erről, és távozzanak az urak. Mondom én, legalább harmincnyolc fokos
                            lázzal, hogy jobb az ilyesmit szellőztetni a lapokban, hiszen
                            bankembernél elejét veszi a suttogásnak.</p>
					<p>Ebben a pillanatban láttam, hogy itt van valami. Az öregasszony rémülten
                            nézett a fiatalra. A fiatal tiltón az öregre. Közben Réz Jenő öt
                            felvételt csinált.</p>
					<p>Én még elmentem a bankba. Felvilágosítás: a banknak nincs követelése az
                            elhunyt tisztviselővel szemben. De mi ez a rideg arc, ahogy
                            beszélnek?</p>
					<p>Odaadtam az ajánlólevelet, és Réz elment a képekkel.</p>
					<p>Az ajánlólevél nem volt hamis, csak Réz hitte azt, hogy én írtam. Sajnos
                            a képek nem érdekelnek. Nem is várom meg. Visszamegyek az özvegyhez:</p>
					<p>- Asszonyom, a bankban voltam!</p>
					<p>- A bankban... - és elhűlten mondja -, azt mondták a bankban mindent
                            elintéznek! Nézze, Monsieur! Magának nem áll érdekében engem
                            tönkretenni! Én magam sem tudom, miről van szó. De jöttek, hogy ne
                            beszéljek a férjemről, sem arról, amit írt, akkor elintézik a... azt a
                            hiányt a banknál. ...és én a gyermekeimmel járadékot kapok... Mintha a
                            vállalatnál lennék. - És sírva könyörgött. - Maga talál más hírt is,
                            mint újságíró... de mi lesz belőlem...</p>
					<p>- Mennyit kap havonta “azoktól”?</p>
					<p>- Hatszáz frankot.</p>
					<p>- Rendben van. Ne mondjon semmit.</p>
					<p>De ha én szerzek magának havi ezer frankot, akkor megmond mindent?</p>
					<p>- Monsieur... Akkor én boldogan elmondok mindent, amit tudok, de nem
                            tudok semmit.</p>
					<p>Szóval minden, minden titok itt. Felhívom telefonon Bourint. Miért?
                            Hatalmas ember, és ha akarja, megadja az ezer frankot.</p>
					<p>- Monsieur Borin?</p>
					<p>- Igen.</p>
					<p>- Egy rendkívül fontos, közérdekű ügyben beszélnem kell önnel
                            négyszemközt. Én Almási vagyok.</p>
					<p>- Gratulálok! Megvették a képeit, nagyon jók. - Uram Atyám! Hát persze,
                            hogy a levélben engem ajánlottak, és nem Réz Jenőt. Most elrontsam az
                            ügyét?</p>
					<p>- Szeretnék Monsieur-vel mégis beszélni.</p>
					<p>- Kizárja ez az ügy, hogy aperitif mellett beszéljük meg a Dome-ban?</p>
					<p>- Ahogy parancsolja.</p>
					<p>Mit tesz isten? Réz Jenő lejön a Dome-ba. Odajönni nem mert, de tátott
                            szájjal hajolt meg, amikor megtudta a pincértől, hogy Bourinnel ülök egy
                            távoli sarokban. Te jó Isten, mikor viszi neki így fel a dolgát
                            Párizsban a szerencse.</p>
					<p>Köhögtem, lázas voltam és hajléktalan. De Bourinnel ültem, ez
                            tagadhatatlan. Elmondtam neki, hogy a banknál gyanúsan ridegek voltak,
                            az özvegynek tartásdíjat ígértek, és bizonyára megtérítették a
                            sikkasztást a bankban. Érdemes foglalkozni ezzel, megér-e havi ezer
                            frankot Bourin lapjának, ha ez a nő beszél.</p>
					<p>Bourin elgondolkozott.</p>
					<p>- Mióta szaladgál az ügyben?</p>
					<p>- Három és fél órája.</p>
					<p>- Magát én le fogom szerződtetni. Az ügyre nézve beszélnem kell a Banque
                            de Mediterrain igazgatójával, aki nagyon jó barátom. Ettől függetlenül
                            jelentkezzék nálam, egyrészt mert átadta barátjának az ajánlólevelét,
                            másrészt mert nagyon gyorsan csinálta ezt, és szenzációs dolog pattanhat
                            ki belőle. Talán én is megtudok valamit, amíg felkeres... Hol lakik?</p>
					<p>- Bl. St. Honoré 27. - mondtam habozás nélkül, mivel a mosókonyha ebben a
                            házban volt, és én ott laktam.</p>
					<p>Mikor elváltunk, még mindig köhögtem, de Réz Jenőt már nem láttam, pedig
                            bizonyára pénzt tartogatott számomra.</p>
					<p>Mikor befordultam a Bl. St. Honoré felé, valaki megállt előttem,
                            szétterpesztett lábbal. Hatalmas, széles vállú alak volt.</p>
					<p>- Ha még egyszer meglátom, hogy a bankba és az özvegyhez szaladgál, így
                            vágom el a nyakát.</p>
					<p>Könnyed mozdulattal hátrakapta a fejemet, és előhúzott egy kést. Iszonyú
                            ereje volt. Könnyedén a kocsiútra lökött és intett.</p>
					<p>- Au revoir, ha kívánja!</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Másnap reggel már úgy ébredtem a mosókonyhában, hogy dolgom, célom van.
                            Éreztem, hogy a Bourinnel való beszélgetés fordulópontot jelent
                            életemben. Vanek úr már elment, Wendriner úr külön lakosztályban lakik,
                            és Nedda ablakai is zárva voltak, tehát nincs otthon. Szeretem...
                            szeretem, bármit is rejt a múltja.</p>
					<p>Biztos voltam, hogy az ő szemeivel, szájával és egész lényével nem lehet
                            valaki gonosz, nem lehet szélhámos. Itt is valami titok van. Mindenütt
                            titok!</p>
					<p>Elindultam Réz Jenőhöz, aki előző napon odaadta névkártyáját, melyet még
                            Pesten nyomtattatott, mert egy barátja már előre műtermet bérelt
                            részére az Opera mögött egy kis utcában, és azt mondta, hogy ma reggel
                            oda is költözik.</p>
					<p>Réz Jenő, aki éppen töménytelen fénykép szortírozásával és polcokon való
                            elhelyezésével foglalkozott, úgy fogadott, hogy nem tudta, mit
                            szóljon.</p>
					<p>- Almási! Hogy én éppen magába ütköztem... Tudja, hogy a maga levelére
                            mennyit utalt ki Bourin a képekért? Ribári szerint, aki pedig igazán tud
                            mindent, ennyit még fotoriporter nem kapott Párizsban! Hatszáz
                            frankot!</p>
					<p>És átnyújtott háromszázat.</p>
					<p>- Ide hallgasson, Réz. Ribári egy szélhámos, akit nap mint nap lent
                            láthat a Globe-ban, az úgynevezett “kozákok” között. Nekem nincs
                            lakásom, az egész tegnapi ügy ugratás volt, maga adjon ide ötven
                            frankot, és hagyjon békében...</p>
					<p>- Na, ne vicceljen, cicabogár! A maga ajánlólevelére...</p>
					<p>- Azt nem én írtam, hanem én is kaptam...</p>
					<p>Állt és gondolkozott. Azután nevetett.</p>
					<p>- Hát idehallgasson, Almási! Ha tegyük fel, valaki megérkezik Párizsba,
                            becsapják, és jól keres, miért kell annak mindjárt másnap szegénynek
                            lenni, azáltal hogy nem csapják be? Maga nekem ne magyarázzon. Maga
                            kereste ki a riportot, maga tud franciául, és kérem, hogy legyen a
                            társam.</p>
					<p>- Nem lehet, Réz. De szívesen fordítok magának francia lapokból
                            fotoriportötletet. - Elvettem tőle ötven frankot, amit jogában áll
                            minden pesti írónak minden fotóriportertől kölcsön kérni.</p>
					<p>- Hát engem maguk nem fognak ugratni! Nekem a Ribári megígérte, hogy
                            amikor a díszszemlére megérkezik a külföldi bizottság, szerez egy
                            engedélyt az Elysées-be, ahol nem szabad fényképezni.</p>
					<p>- Idefigyeljen. Én elmegyek magával az Elysées-be, és ha ott
                            fényképezhet, akkor beismerem, hogy ez mind igaz.</p>
					<p>- És hogy beszélt maga Bourinnel? Egy Bourinnel?</p>
					<p>- Aznap beszéltem vele először, hogy ott bemutatkoztunk az utcán.</p>
					<p>- Hát ezt mesélje másnak. Maga azt hiszi, először vagyok külföldön? Egy
                            évig voltam Németországban, egy évig Törökországban.</p>
					<p>- Mikor?</p>
					<p>- Hat év előtt. Kimentem a válogatottal, és ottmaradtam. Ha
                            Törökországról kell valami, csak nyugodtan szóljon, cukros Almási, én
                            ott mindent lefényképeztem! Van háromszáz különböző Kemálom.</p>
					<p>- Mondja! - kérdeztem hirtelen. - Ismert ott valami Emin pasát?</p>
					<p>- Micsoda?! Hogyne ismertem volna! Kis híján miniszterelnök lett!
                            Ötvenszer is fotografáltam... cicabogár.</p>
					<p>- Hagyja ezeket a hülye kiszólásokat! - Tudja, hogy a pasa itt van
                            Párizsban, és beszéltem vele?!</p>
					<p>- Igen? Beszélt vele? Hát várjon, gyöngy... semmi, csak azt mondtam,
                            várjon.</p>
					<p>Vájkálni kezd a polcok tömkelegében. Fürgén jobbra-balra, közben egy
                            valcert fütyül. Végre megtalálja a képet, és odaadja.</p>
					<p>Ő az! A bolond, aki miatt a rendőrséget hívtam. A fez... a bajusz és
                            ahogy mosolyog...! Még a két platinafog is látszik.</p>
					<p>- Igen tegnapelőtt evvel beszéltem - mondtam.</p>
					<p>- Fordítsa meg a képet!</p>
					<p>A két hátán ez áll: “A török távirati iroda mai jelentése szerint Emin
                            pasa vasárnap este ankarai házában főbe lőtte magát. Egy pókerpartival
                            kapcsolatban mindenféle suttogás középpontjába került, és állítólag ez
                            adott okot tettére. 192... VIII. hó 27.”</p>
					<p>Megdöbbentem. Mi ez? Újabb megoldhatatlan rejtély. Talán bennem a
                            hiba?</p>
					<p>- Hát figyeljen, Réz Jenő. Én most adok magának egy kitűnő ötletet.
                            Várjon meg engem a Cafée de la Paix-ben, és ott lefordítok magának
                            néhány párizsi újságból fényképezni valót. Nehogy Ribári tanácsát
                            kövesse, mert az vagy a Közvágóhídra küldi, vagy a hóhérhoz...</p>
					<p>Bourinhoz mentem a válaszért.</p>
					<p>Ma sem tudom, hogy mit beszélt Bourin a bank vezérigazgatójával. Amikor
                            beléptem hozzá, így fogadott:</p>
					<p>- Monsieur Almási, én magát alkalmazom havi ezer frankkal riporternek.
                            Nem sok. De ígérem magának, hogy ha azt az ügyet, amibe belefogott,
                            végigcsinálja, maga ennél a lapnál nagy ember lesz. Itt van önnek egy
                            okmány, amely Madame Pollard-t, ha ön is úgy akarja, élete végéig havi
                            ezer frank életjáradékról biztosítja. A Credit Lyonnaise adta ki az
                            okmányt, az én folyószámlámra. És jöjjön, erre iszunk egy
                            aperitifet!</p>
					<p>Már nem tudom, hogy köszöntem meg, Bourin se sokat törődött vele, de
                            lefelé menet figyelmeztetett, hogy nagyon nehéz dolgom lesz. Ő szavát
                            adta a bank vezérigazgatójának, hogy nem piszkálja lapjában az özvegy
                            ügyét, de a riportere tovább fog dolgozni. Kiutalta az első havi
                            fizetésemet. Erre én elmondtam az esetet Emin pasával. Gondolkozott.</p>
					<p>- Nézze, fiam. Egy lap nem foghatja meg itt az ügyet. De egy riporter
                            igen... És nagy dolgot csinál belőle, vagy semmit. Maga havonta ezer
                            frankot felvehet itt, hogy utánajárjon... és két hónapot kap. - És én
                            felvettem ezer frankot.</p>
					<p>Elsősorban elmentem egyetlen, nagylelkű támogatómhoz a kapitányságra.
                            Véletlenül ott volt ügyeleten a kapitány, aki húsz frankot adott, mikor
                            lázas voltam.</p>
					<p>- Megismer még, Monsieur Capitain?</p>
					<p>- Az író - kiáltotta rövid gondolkodás után. - Aki barátjánál lakik és
                            hajléktalan, továbbá török lázálmai vannak!</p>
					<p>- Úgy van! Megkérhetem, hogy segítségemre legyen?</p>
					<p>- Micsoda beszéd! Egy író! Nem szoktam ugyan olvasgatni, de ama nemzet
                            tagjai közé tartozom, akik az írókat mindig nagyra becsülték.</p>
					<p>Lelkesen mondta, igaz, hogy már az aperitif idején túl, de azért
                            őszintén.</p>
					<p>- Kapitány úr! Én újságíró lettem, és életveszélyesen megfenyegettek!
                            Feljelentést teszek!</p>
					<p>- Rovin! A nyilvántartót!</p>
					<p>Vagy egy órát lapozgattam. Miféle alakok léteznek a világon!
                            Forradásokkal és torz arcokkal, és...</p>
					<p>És itt az óriás!!</p>
					<p>- A Hosszú Paul! Ezt én behozom délután! Ez a nőjénél van!</p>
					<p>Ezután elmentem a kapitánytól az özvegyhez. Megmutattam neki az ezer
                            frankról szóló életjáradékot.</p>
					<p>- Kérem, nem tudom, megéri-e... Az én férjem csak néhány szót írt
                            búcsúlevelében, és azt írta mellé, hogy hozzuk nyilvánosságra... A többi
                            levelet nem említette, megmutathatom, egy szó sincs róla...</p>
					<p>- Az utolsót mutassa.</p>
					<p>- Elvették. De tudom a lényegét. Azt írta: “Galachad miatt halok meg...”
                            Rosszul van Monsieur?</p>
					<p>A barokk villában kétszer láttam ezt a szót, először Nedda
                            szobájában.</p>
					<p>- Ki vitte el a lapot?</p>
					<p>- Valami fiatalember. Többet nem tudok mondani...</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>Kitámolyogtam az utcára, és fejemben rajzottak a gondolatok. Az öngyilkos
                            banktisztviselő és Galachad! A barokk villa és Galachad! A kártyabotrány
                            miatt öngyilkos, tehát halott Emin pasa és a barokk villa! Az éjjeli
                            gyászos menet és Nedda, Nedda és újra Nedda!</p>
					<p>Észre sem vettem és ott álltam a villánál. Nedda ablaka nyitva volt.
                            Felmentem hozzá!</p>
					<p>Nagyon barátságosan fogadott. Aggódva nézett rám, lázas vagyok-e még,
                            igazán jobban vagyok már.</p>
					<p>- Nedda, állásom van egy nagy újságnál, és előttem az érvényesülés útja.
                            De megszegtem a megállapodásunkat! Én szeretem magát, Nedda, legyen a
                            feleségem!</p>
					<p>Búsan nézett rám, de úgy láttam, nem volt meglepve.</p>
					<p>- Szeretném, ha az igazi nevem megtudná. Nedda Gorcsev vagyok, és ez a
                            ház fivéremé. Az apámé volt. Az apám öngyilkos lett... valami
                            kártyahistória... - Az ajkába harapott, csak nehezen tudta folytatni. -
                            És aztán két év előtt a fivérem... Amikor már azt hittem, hogy végre...
                            végre révbe ért, minden rendben lesz... akkor ő is belekeveredett
                            valamibe, és... kártya... hamiskártyázás... - alig bírt beszélni. - És
                            el kellett hagyni, a családot, feleséget, mindenkit... beállt a
                            légióba... Amikor apámmal ez történt, még kisgyerek voltam, és egy
                            londoni rokonunk magához vett... Sokkal többet én sem tudok... A fivérem
                            időnként megkért valamire, amíg betegen feküdt Afrikában... és mikor
                            hazajött... szóval segítségére voltam, de úgyszólván nem is tudtam, hogy
                            miben. Azt mondta, nem akar belekeverni... Vlaszta gróf az egyetlen
                            támaszom.</p>
					<p>- És... ki ez, a Vlaszta gróf - kérdeztem.</p>
					<p>- Az apám legjobb barátja volt, aki mellénk állt a szerencsétlenség után.
                            Bennünket mindenki elhagyott, csak ez az ember maradt meg mellettünk...
                            A fivéremhez is jó volt. Vlaszta gróf, de nem használja a címét. Előkelő
                            úr, és mégis kitart mellettem... És ez jólesik... És, ha megkérné a
                            kezemet, hozzámennék és... - elpirult - lehet, hogy meg fogja
                            kérni...</p>
					<p>Homlokával az üvegnek támaszkodott, nagyon nehezen jött a hang a
                            torkából.</p>
					<p>- Megkérte... a kezemet...</p>
					<p>Mennyi minden omlott össze ezen a csökönyös kis pontján a rossznak. Az
                            igazi harcon túl voltam. Mert nem a végső siker a diadal, hanem az első.
                            Az első komoly áttörés a nincstelenség frontján! A lehetetlen! Ez a
                            nagyszerű! A többi szürke koldus elé ugrani, csak egy orrhosszal! Csak
                            egy kis igazolásul, hogy nem vagyok átlag! A következő száz vagy ezer
                            kilométer már világhír, vagyon, rang: mind semmiség e diadalhoz. De most
                            minek? Illetve: kinek! Homlokomat az asztalhoz szorítottam.</p>
					<p>Odajött hozzám és átkarolt. Arcát a fejemhez támasztotta, és ideges ujjai
                            rángva, kétségbeesetten kúsztak a hajamban, a vállamon...</p>
					<p>Nem tehetek róla, de hosszan, szenvedélyesen megcsókoltam.</p>
					<p>Könnyes szemekkel kibontakozott karjaimból.</p>
					<p>- Ne kínozzuk egymást, Péter. Én is szeretem magát. De nem lehetek a
                            felesége. A kártya... A hamisjáték. Ez... Úgy látszik, öröklődik... a
                            véremben van... Vlasztához megyek. Mert ő jó, és mindenki komisz volt
                            hozzánk, mindenki pálcát tört... És én úgysem lennék boldog senkivel,
                            magával sem. - És a szabadgondolkodó sírva panaszolta el a szabad
                            gondolatok mögött raboskodó tehetetlen asszony búját, aki saját sorsáért
                            döngeti az élet zárt kapuit. - Nekem nem lehet gyermekem, mert én nem
                            akarok bűnöző hamiskártyás fajtát szülni. Én nem akarom, hogy gyermekem
                            legyen, pedig úgy szeretném.</p>
					<p>Zokogva az asztalra borult. Mit felelhettem? Durva árnyakká hasadozott a
                            szoba sötétje, és egy távoli autókürt különös sikoltással
                            figyelmeztetett valamire.</p>
					<p>- Azt mondja meg - kérdeztem hirtelen -, mit keresett maga a Rue Forbin
                            18. szám alatt.</p>
					<p>- Van egy titkom - mondta gyorsan és beismerően. - Londoni rokonaimtól
                            alig kapok pénzt, és hogy tanulhassak, idejárok.... hivatalba... - nyelt
                            és kijavította. - Maneken vagyok, a Louis et Broghers-nél. Rajtam
                            mutatják be az új kreációkat. Este vagy éjszaka, finom
                            szórakozóhelyeken kell megjelennem, a vállalat új modelljeiben és...
                            gróf Vlaszta elkísér ilyenkor.</p>
					<p>- És miért akart maga egy belleville-i apaccsal engem meglopatni. És mim
                            van, amit én nem adtam volna oda magának?</p>
					<p>Az arca ijedt lett és bizalmatlan, vizsgálódó kifejezéssel ámult rám.
                            Hátralép és gyanakvóan, riadtam rám pillant...</p>
					<p>- Maga tudja ezt? - kérdezi nehéz lélegzéssel. - Tehát leskelődött
                            utánam? Feleljen!</p>
					<p>- Maga feleljen!</p>
					<p>- Hát megmondom! - zokogta. - Sába, mielőtt ideérkezett, valahol
                            találkozott Afrikában a fivéremmel, és hozott tőle valamit... Esküszöm
                            én sem tudom, hogy mit! Csak benne van a hétlángú gránát, vastag
                            aranyozással. Akkor magánál volt Sába holmija is. Hát persze, hogy a
                            maga nevét mondtam. De Sába holmijáról volt szó. A fivérem írt erről.
                            Sába miatt jártam maguk közé, de később megszerettem a fiúkat!
                            Emlékszik?! A Macskalábba. És nem lehetett, szólni sem Sábának, sem
                            magának, mert a fivérem azt írta, hogy akkor jobban megnézik azt a
                            tárgyat, rájönnek a titkára, és annak nem szabad megtörténnie.</p>
					<p>Miféle tárgya lehetett Sábának, ami fontos?</p>
					<p>- Nézze, Nedda - mondtam nagyon határozottan. - Én nem mondok le magáról.
                            És úgy érzem, hogy itt még vannak olyan dolgok, amelyek nem egészen
                            világosak. Én mindent ki fogok deríteni.</p>
					<p>- Péter, az ég szerelmére kérem - mondta Nedda ijedten -, ne avatkozzon
                            bele semmibe. Ebből csak baj lehet. Ígérje meg, hogy nem tesz
                            semmit.</p>
					<p>- Nem ígérhetek semmit, mert az életemről, boldogságomról van szó. Holnap
                            újra itt leszek.</p>
					<p>És búcsú nélkül elrohantam tőle.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4.</p>
					<p>Köhögve igyekeztem a Globe-ba. Ribárival akartam beszélni. Ott áll a
                            szuterén számos asztalainak egyikénél, nyugodt, kissé púderes, előkelő
                            arccal biliárdozik. Nyersselyem ing van rajta, ezt naponta mossa és
                            vasalja, amíg elszakad. És Vanek úr legszebb, pöttyös nyakkendőjét
                            viseli. Ezt véletlenül ismerem, mert patrónusunk szívből megsiratta,
                            amikor elveszett.</p>
					<p>Megvártam, amíg befejezte a játszmát, és leültünk egy távoli
                            asztalnál.</p>
					<p>- Mi van a fiúkkal? - kérdeztem.</p>
					<p>- Én Zomborival egy kényelmes külön bejáratú világítóudvarban lakom a St.
                            Sulpice tér 14. alatt. Bükk Ivánt egy afrikai csapat jobbszélsőnek
                            szerződtette, és tegnap elutazott. Kárpát René orosz zenekart alakított,
                            és a Place Pigalle-on a Fursy a Boit nevű helyiségben játszik. Apropó,
                            Sábával ma reggel találkoztam. Keresett nagyon bennünket, és részedre a
                            következő üzenetet hagyta.</p>
					<p>Kis papírlapot vett elő az elmaradhatatlan aktatáskából, és átnyújtotta.
                            Elolvastam.</p>
					<p>Ezt írja:</p>
					<p>“Péter! Ne aggódjatok miattam. Jól vagyok, de rövid ideig még nem lesz
                            alkalmam veletek lenni. Szeretném, ha elküldenéd a piros füzetet egy
                            barátomhoz, aki a Bl. de la Villet 9. számú házban lakik, Monsieuer
                            Alfréd Pierette. Pista.”</p>
					<p>- Sír Lajossal mi van? - kérdeztem.</p>
					<p>- Jó hogy kérded. - Ismét belenyúlt az aktatáskába, és átadott egy
                            kéziratcsomót.</p>
					<p>- Itt a légiós regény néhány folytatása, és kéri, hogy sürgősen helyezd
                            el valamilyen lapnál, és táviratilag értesítsd az eredményről.</p>
					<p>- Hol lakik most?</p>
					<p>- Látod, ezt elfelejtette megmondani, de lehet hogy ő sem tudja pontosan
                            - válaszolta Ribári.</p>
					<p>- A piros füzetet nem adta vissza? - kérdeztem.</p>
					<p>- Nem.</p>
					<p>- Egyre kérlek még - mondtam Ribárinak. - Réz Jenőt ne ugrasd ezentúl.
                            Lehet, hogy együtt dolgozom vele. Bourin szerződtetett, mint
                            riportert.</p>
					<p>- Gratulálok öregem. De Réz miatt sietned kell, mert egy óra múlva a
                            tetemnézőben van találkám vele.</p>
					<p>Azonnal leültem, és írtam egy lapot, amelyben értesítettem Alfréd
                            Pierette urat, miszerint közölje Sábával, ha találkoznak, hogy a piros
                            füzet Sír Lajosnál van, aki regényünkön dolgozik. Sír Lajos pillanatnyi
                            tartózkodási helyét természetesen nem ismerem, és miért pont én lennék a
                            világon azon kevesek egyike, aki ismeri.</p>
					<p>Bedobtam nyomban a lapot.</p>
					<p>Azután sürgősen Réz Jenőt kerestem fel, és még utolsó percben sikerült
                            elcsípni őt, amint éppen szmokingosan útra készült a halottasházba.</p>
					<p>Réz boldogan, de zajosan üdvözölt.</p>
					<p>- Gyöngyvirág! Minden a miénk! Megnyertük Párizst! Önre hivatkozva az
                            összes lapot felkerestem. Ribári tolmácsolt. De nem kellett sokkal
                            többet mondanunk, mint a maga nevét, és ha keveset ígértek, kissé
                            ordítozni franciául: Almási, Almási! - és vették a képeket. Vették, mint
                            a pinty. És fizettek! A maga része...</p>
					<p>- Az én részem semmi. És egyszer és mindenkorra hagyja abba ezt a
                            pénzkínálgatást. Tegnap óta rendes állásom van, és nincs szükségem a
                            maga pénzére.</p>
					<p>- Nem is hinné az ember - szól Réz -, ilyen urak.</p>
					<p>Lett egy ötletem. Vad, különös idea.</p>
					<p>- Réz! Most rendkívüli tettemért viszonzásul összevissza dobálja a
                            dobozait, és kiszedi belőlük azoknak a fényképét, akik tíz éven belül
                            öngyilkosok lettek kártya miatt. De nagyon alapos munkát végezzen!
                            Ribári lemondta a mai találkozót, és ő is arra kéri, hogy ezt a munkát
                            nagyon sürgősen végezze el.</p>
					<p>- Drágaságom, nálam a halottak képei csak időrendben vannak elfektetve.
                            Temetői rendszerrel. De átöltözöm és megcsinálom.</p>
					<p>Mentem tovább, még Bourinnal is beszélnem kell. Nyomban fogadott.</p>
					<p>Elmeséltem a bankember búcsúlevelét, a barokk villa titkát, Gorcsev
                            öngyilkosságát. Elővettem Emin pasa képét. Elmondtam, hogy kétségtelen
                            az azonosság. Elvihették valahová, míg a riadókészültség ott járt.</p>
					<p>- Nézze fiam, magából még lehet elsőrangú riporter, csak tudnia kell,
                            hogy éppen az jelenti a szenzációt, ami most még hiányzik magának. Hová
                            rejtették Emin pasát, kik és miért?... Milyen összefüggés van az
                            öngyilkosságok között? Van-e? A hírlapi anyag nem kérdés, hanem felelet.
                            A szenzáció az, ami összeköt látszólag egymástól távol álló eseményeket.
                            Ezt jegyezze meg! Nem az esemény, az összefüggés kell itt is. De ez
                            érdekes, amit maga itt elmesélt és mutatott. Nekem külön érdekes, mert
                            Gorcsev jó barátom volt, és sohasem hittem, hogy hamisan játszott. Az
                            eset egyre jobban érdekel. Azt megígérem, ha az ügyet kibogozza, és
                            hozzuk, vezércikk lesz. Véletlenül nekem is ügyem. És azt is megígérem,
                            hogy maga akkor egy igen jól fizetett újságíró lesz Párizsban...</p>
					<p>Mikor kijöttem Bourintól, szinte rajzottak bennem a gondolatok. Hogyan
                            tovább? De hirtelen rádöbbentem, hogy egész nap egy falatot sem ettem,
                            és hogy vár rám a mosókonyha.</p>
					<p>És ekkor, sohase felejtem el az ünnepi eseményt, olyan volt, hogy szinte
                            belé betegedtem, olyan nagyszerű, megrázó és fenséges. Párizsban
                            történt! Délután hét órakor! Egy taxinak intettem! De ez még semmi:
                            beültem! És odavetettem a címet: “Hotel d’Aragon!”</p>
					<p>Amikor egy rándulástól hátrazökkentem a bőrülésen, és elindult az autó,
                            úgy éreztem, mintha diadalmenetben haladnék a hömpölygő nép élén:
                            Meghódítottam Párizst!</p>
					<p>Lakom!</p>
					<p>Tessék? Igen. Két év óta vagyok Párizsban, és először lakom. Közben
                            kallódtam. Most itt saját szobám lesz, hajkefém és kölnim a
                            tükörállványon.</p>
					<p>Megvacsoráztam és kimerülten lefeküdtem. Aludni... mélyen aludni! És
                            holnap újult erővel hozzáfogni a megoldhatatlannak látszó rejtély
                            kibogozásához. Nedda szeret, és ez határtalan erőt kölcsönzött nekem.
                            Mély álomba merültem.</p>
					<milestone n="4" unit="endSubChapter"/>
					<milestone n="5" unit="startSubChapter"/>
					<p rend="head">5.</p>
					<p>Reggel tíz óra volt, amikor egészen különösen kipihent módon ébredtem.
                            Egyedül aludtam egy igazi komplett ágyneműs fekhelyen! Éreztem, hogy
                            rengeteg dolgom van, hogy különös feladatok várnak megoldásra. Hol
                            kezdjem? Először is menjünk el Rézhez.</p>
					<p>- Itt vannak, Almásikám, a fényképei - fogadott büszkén Réz.</p>
					<p>A földön, egy csomóban feküdtek azoknak a képei, akik kártya miatt
                            öngyilkosok lettek.</p>
					<p>- Ezt a Labovitzot én is ismertem - mutat egy képre, míg én lázasan
                            dobálom szét a többit. Gorcsevet sehol nem találom, de egyszerre egy
                            ismerős kép tűnik elém.</p>
					<p>Igen! Ez Vanek úr!</p>
					<p>A kép alatt ez áll: “Grey egyiptomi főparancsnok; aki váratlanul,
                            felderítetlen okból főbe Lőtte magát.” A dátum hét év előtti.</p>
					<p>Nem. Mégsem egészen a Vanek úr. Soványabb és... és hát igen... sokkal
                            értelmesebb az arca. Talán itt is van valami összefüggés. Ezt is
                            megnézzük.</p>
					<p>- Kis csibém! - mondtam Réz Jenőnek. - Hagyja külön ezeket a
                            kártyaöngyilkosokat. Egyet elviszek.</p>
					<p>- A Labovitz nem jó? Kitűnő ember volt!</p>
					<p>- Később esetleg arra is sor kerül! - nyugtattam meg.</p>
					<p>Paris Soir! Villámgyorsan megy most már minden. Grey angol tartományi
                            főnökhelyettes ötnapi kártyacsata után mesés összeget nyert, és bizonyos
                            suttogások miatt főbe lőtte magát...</p>
					<p>Felmegyek az angol konzulátusra, és elfogulatlan arccal mondom, hogy Grey
                            ezredes Párizsban élő rokona vagyok.</p>
					<p>- Igen? Azt hittük, hogy csak az az egy rokona van, aki tüdőbajban
                            meghalt, és a Bl. St. Honoréról eltemettük... Mi baja? Tessék egy
                            szék...</p>
					<p>Letámolyogtam az utcára. Itt van újra az összefüggés. Ez volt a gyászos
                            éjjeli menet. De mit keresett Emin pasa és Grey ezredes öccse a barokk
                            villában?</p>
					<p>Gyerünk a könyvtárba! Keressük a régi újságokban a részleteket! A
                            könyvtárban beülök az olvasóba.</p>
					<p>Igen! Most keressük azt, amit Bourin így nevezett: A Szenzáció! Ami
                            összeköti az eseményeket.</p>
					<p>Tizenötféle újság, ugyanennyi évfolyam és semmi, semmi, csak a szokványos
                            jelentés, az őrnagy fényképével. De áldja meg az Isten a képes
                            folyóiratokat! Ott van Grey! De ez semmi, Grey-Vanek urat megtalálta az
                            a kedves Réz is! Azonban itt, most az illusztrált lapban, a kapitány
                            képe mellett, sőt esetével egy időben: a Galachad Kaszinó!</p>
					<p>És alatta rövid szöveg: “Az elhunyt parancsnok tilalmat akart
                            kibocsátani, mely szerint az Egyiptom felől közeledő hajók nem
                            érinthetik Galachad sziget kikötőjét. A tilalmat azért tervezte, mert
                            igen sok angol tiszt, átutazó gazdag kereskedő és diplomata pénzét
                            otthagyta a sziget kaszinójának zöld asztalain.”</p>
					<p>Micsoda győzelem lenne, ha ki lehetne deríteni. És mégpedig úgy, hogy
                            egyetlen cikkben megírni, hogy Grey, Gorcsev és Emin pasa mielőtt még
                            egy kártyabotrányba keverednek, valamilyen módon a Galachad Kaszinó
                            létét veszélyeztetik. Vezércikknek! Egy kérdés, ami felelt is: ez a
                            Galachad, távol az áldozatoktól, mégis az egyetlen bűnös! És ha ezt a
                            nyilvánosság követeli és mondja, akkor megoldódik magától. Addig nem.
                            Bourinnak ez az elve nagyon jó!</p>
					<p>Na, de ehhez két emberről kellene bebizonyítani, hogy összefüggésben
                            állnak Galachaddal. Mi összefüggés lehet Emin pasa, az öreg Gorcsev és a
                            Galachad Kaszinója között? Egy távol, Törökországban élő diplomatának,
                            és egy párizsi úriembernek, aki sohasem járt azon a vidéken.</p>
					<p>Hát nézzük meg először a Gorcsev ügyet! Nedda szerint 13 éves volt,
                            amikor a tragédia történt. Újság, újság után gyorsan, automatikusan
                            lapozok és nézek, nézek...</p>
					<p>Az ördög vigye el!</p>
					<p>Az ördög? Ebben a pillanatban, mintegy hívásra, ott áll előttem a barokk
                            ház fényképe.</p>
					<p>“Nem kerül eladásra a szerencsétlen körülmények között elhalt dr. Alex
                            Gorcsev lakóháza, a Bl. St. Honorén.”</p>
					<p>Gorcsev! Lapozok...</p>
					<p>Az előző szám első oldalán óriási betűkkel áll: “Dr. Alex Gorcsev tegnap
                            este főbe lőtte magát.” Alatta kisebb szedéssel: “Az ismert,
                            emigrációban élő orosz. ügyvéd öngyilkos lett.”</p>
					<p>És itt a neve! Leánya Nedda és fia Iván! Továbbá megtudtam, hogy
                            mindenféle suttogások kényszerítették e tettére. Az igaz, hogy előzőleg
                            mesés összeget nyert kártyán, de halála után kiderült, hogy ezt utolsó
                            fillérig jótékony célra adta. Annál különösebb az ügy, mert a
                            köztiszteletben álló dr. Alex Gorcsev nem volt gazdag ember...</p>
					<p>Kiszédelegtem a folyosóra. Mi ez? Hogyan találkozik a barokk villa
                            vonzásával? Amely először Vanek úrral, majd Sábával, majd Neddával
                            kényszerít, hogy tegyek valamit, amit csak én tehetek.</p>
					<p>Eh, ostoba babona!</p>
					<p>Dehát így van! Itt az én életem valahol belekeveredett a légiós regény és
                            a Gorcsev-család tragédiája közé, összegyúrva egy különös masszában.</p>
					<p>És, most már nem akadályozhatom meg, hogy elmenjek a barokk házzal a
                            világ végéig, mert én most már azt is tudom, hogy a mosókonyhában függő
                            kabátból egy régi újságot húztam ki, és Vanek úr figyelmeztetett, hogy
                            az a gazdájáé. Abban azt írják, hogy Gorcsev Iván Nizzában
                            kártyabotrányból kifolyólag eltűnt.</p>
					<p>Visszamegyek és tovább olvasok:</p>
					<p>Itt ez áll: “Az elhunyt Gorcsev legjobb barátja, Vlaszta gróf... jelen
                            volt a kártyacsatánál, és azt állítja, hogy dr. Alex Gorcsev a
                            legjellemesebb és legkitűnőbb ember, akihez a vád semmiféle formában sem
                            ér fel.”</p>
					<p>Oh, hogy ez a Vlaszta gróf, ilyen első számú hős lehet, ebben a
                            misztériumban... Hol itt a bűn? A szörnyű összefüggés?! Illetve, hogy
                            hol a riport?!</p>
					<p>Na nézzük meg Emin pasa esetét! Hiszen a dátumot kívülről tudom.
                            “192...VIII. 27-én főbe lőtte magát, ankarai házában.”</p>
					<p>A Paris Soir a második oldalon parentálja. “A nagy államférfiú, erőskezű
                            és hatalmi vágytól áthatott, már-már magához ragadta a hatalmat mint
                            hadügyminiszter, amivel hódító terveit érvényesíthette volna.”</p>
					<p>Ez azonban kevés. Talán a török újságokból többet meg lehet tudni.</p>
					<p>Megyek a török újsághoz. Négy-öt szobás a szerkesztőség. Nagy
                            felfordulás, és csak hihetetlen veszekedés útján sikerül rávenni őket,
                            hogy hagyjanak kotorászni a régi évfolyamok között, mert nevet most már
                            nem említek, csak dátumot.</p>
					<p>No ez más! Itt Emin pasáról és váratlan öngyilkosságáról szól az egész
                            lap úgyszólván. És nyolcféle térkép. Arábia, Szíria, Perzsia, akikkel a
                            pasa bizonyos politikai tárgyalásokat folytatott. Végül egy csomó sziget
                            és ezek között... Igen! Egy csöppnyi folt:</p>
					<p>Galachad!</p>
					<p>Egy óvatlan pillanatban kitépem a lapot, és megyek a Globe kávéházba.
                            Ehhez Ribári kell! Kártyázik.</p>
					<p>- Szeretnék veled beszélni egy percre.</p>
					<p>- Akkor vedd át a lapomat, és játsszál helyettem...</p>
					<p>- Nagyon fontos ügyről van szó, a partnerek egy percre megbocsátanak. -
                            Ribári elegánsan rájuk néz. Mogorván bólintanak, Ribári int, mint egy
                            főherceg, és eljön velem.</p>
					<p>- Parancsolsz, kérlek alássan?</p>
					<p>- Szükségem volna valakire, aki törökül tud.</p>
					<p>- Van itt egy török, a Rome kávéházban, gyere, elvezetlek. Úgyis
                            vesztésben vagyok.</p>
					<p>A Rome kávéházban egy hosszú szakállas, ősz úr a bizonyos török. Mikor
                            meglátja Ribárit, két ujjával jelzi a pénzt. Ribári legyint, rám mutat
                            és távozik. Három frankért a török lefordítja a cikket. De Galachadról
                            nincs szó. Forgatja, nézi a lapot, végül megállapítja, hogy Galachad
                            egyike ama kis szigeteknek, amelyek Emin pasa elgondolása szerint
                            okkupálandók. Megszállta volna, ha ő lesz a hadügyminiszter, de közben
                            valami kártyaügybe keveredett, hihetetlen sok pénz nyert, és főbe lőtte
                            magát.</p>
					<p>Kezdenek az összefüggések alakulni. A banktisztviselő kártyaveszteség
                            miatt öngyilkos lett. A részleteket és a kártyaklub nevét el akarják
                            titkolni. Emin pasa megszállást tervezett. Mielőtt ezt megtehette,
                            kártyabotrány... öngyilkosság. Grey tartományi főnök rendeletet akart
                            kibocsátani, egyenesen a kaszinó ellen. Kártyanyereség, suttogás,
                            öngyilkosság.</p>
					<p>De Gorcsevnél csak az öngyilkosság azonos előzményeit ismerem. De tudom
                            kell mást is. Mi köze volt Gorcsevnek Galachadhoz?</p>
					<p>Volt! Hiszen ott vannak a képek! És Grey ezredes öccse Gorcsev házában
                            halt meg. Emin pasával is ott beszéltem. Mit kerestek ezek a barokk
                            villában?</p>
					<p>Visszamentem a könyvtárba.</p>
					<p>Nézzük át újra a cikkeket! Lapozom, lapozom az újságok most már ismert
                            számait. És íme a nyolcféle gyászjelentés között megtalálom:</p>
					<p>“A galachadi játékkaszinó őszinte részvéttel tudatja, hogy
                            köztiszteletben álló, szeretett elnöke tragikus körülmények között
                            elhunyt.”</p>
					<p>No, most ez mi?</p>
					<p>A kaszinó elnöke is főbe lövi magát, és főbe lövi magát valaki, akinek a
                            ténykedése nyilván veszélyes volt a kaszinóra nézve.</p>
					<p>Ez még nem összefüggés, azt éreztem, Emin pasa, Grey ezredes szemben
                            álltak a kaszinóval. De ezek szerint Gorcsev éppen a kaszinó oldalán
                            állt. De miért lett öngyilkos? Itt még hiányzik egy láncszem. De a cikk
                            megírásához már elegendők az eddigi adatok is.</p>
					<p>Előbb még beszélek Bourinnal.</p>
					<p>Megmutattam az eddigi adatokat, és elmondtam, mit szeretnék kihozni.</p>
					<p>- Nézze, fiatal barátom, először is találtam valamit. - Átnyújtotta az
                            újság egy sárguló példányát.</p>
					<p>Csodálkozva olvastam az aláhúzott sorokat:</p>
					<p>“Jazmirovics Gorcsev elhunytával dr. Alex Gorcsev örökölte Galachad
                            szigetét. Már az örökség átvételének napján felmondott a szigeten működő
                            ismert kaszinónak is. A szerződés szerint tehát három éven belül
                            megszűnik a galachadi játékkaszinó.”</p>
					<p>Világos. Amikor Gorcsev öngyilkos lett, az új örökös visszavonta a
                            felmondást.</p>
					<p>Itt az összefüggés! Ez már nagy dolog, ha nem is sejti az ember, hogy
                            távol a kaszinótól, hogyan kever valakit hamisjátékos hírébe
                            Galachad.</p>
					<p>- Már én is hallottam erről a kaszinóról - folytatta nyugodtan Bourin. -
                            A gyarmati tisztviselők, magas rangú emberek, átmennek a gyönyörű
                            szigetre, ahol rulett és egyéb játék folyik. Én néhány hónappal ezelőtt
                            egy cikksorozatban támadtam a földközi-tengeri játékkaszinókat. És a
                            maga cikke fogja most a döntő csapást megadni. A cikkben minden legyen
                            benne! De remélem, tisztában van azzal, hogy itt nem egy rongyos
                            csavargóval állunk szemben, akit a maga rendőrkapitánya bevisz. Most
                            ugyan kicsit elhallgatnak majd, de úgy látszik, mindenféle eszköz
                            rendelkezésükre áll. Kötelességévé teszem, hogy ne hagyja elaludni,
                            nézzen utána, például... Igen, ez remek ötlet... Kutasson, hogy az
                            elmúlt években a mi gyarmati tisztjeink vagy tisztviselőink közül kik
                            lettek öngyilkosok ezen a vidéken... Egy hónap múlva itt a választás...
                            Remélem, akkor hatalmamban áll majd megtiltani a franciáknak... Megírtam
                            a cikkekben, hogy egy angol-francia-török-görög és a többi környező
                            nemzetiségből álló bojkottot kellene megszervezni Galachad szigete és a
                            többi hasonló játékkaszinó ellen. Az urak tudják, hogy rólam van szó! De
                            próbáljanak csak leteríteni engem itt, Párizsban. Azt hiszem, túl kemény
                            dió leszek.</p>
					<p>Valósággal lázba hozta az ügy, ahányféle módon megvilágította előttem a
                            továbbiakat, az mind mutatta, hogy miért olyan nagy szerkesztő ez a
                            Bourin...</p>
					<p>Amikor a pénztárnál elhaladtam, ott állt egy szemüveges ember, és
                            mosolyogva megszólított:</p>
					<p>- Gratulálok, Monsieur Almási, visszamenőleg duplájára emelték a
                            fizetését.</p>
					<milestone n="5" unit="endSubChapter"/>
					<milestone n="6" unit="startSubChapter"/>
					<p rend="head">6.</p>
					<p>Napokig nem mozdultam ki a szobámból. Minden erőmet összpontosítanom kell
                            a feladat megoldására.</p>
					<p>És írok, írok, írok...</p>
					<p>És itt van mellettem minden fotó, valamennyi egykori hír és a felvetett
                            kérdés: miféle pokoli tragédia ölte meg ama három embert, akik a
                            Galachad Kaszinó megsemmisülését jelentették volna?</p>
					<p>Cím: Galachad, az erkölcsi halál szigete!</p>
					<p>Elkészültem. Újra meg újra elolvasom. Még néhány helyen belejavítok. Meg
                            vagyok elégedve. Éles, kihívó és mégis tárgyilagos. Vádirat és
                            védőbeszéd egyszerre. Felveti a kérdéseket, és választ is ad rájuk. A
                            többi már a rendőri nyomozás dolga, amely majd a még hiányzó láncszemet
                            könnyedén tisztázni fogja.</p>
					<p>Nagy nap volt!</p>
					<p>Beléptem Bourinhez, és mélyen megemeltem a kalapomat. Ő bólintott,
                            szivarfüstje mögött kissé összehúzta a bal szemét, és körülbelül
                            sejtette a kipirult, spanyol grandezzával köszönő ifjúról, hogy
                            csodálatos eredményeket fog közölni vele. Kissé fensőbbséges orrhangján,
                            amely sohasem volt barátságtalan, szólt hozzám megszokott nyugalmával,
                            ami inkább emberi méltóság volt.</p>
					<p>- Hozott valamit?</p>
					<p>Pedig tudta jól, hogy mit hoztam. De mennyire!</p>
					<p>- Egy cikket hoztam, főszerkesztő úr. Ma vettem fel a második hóra járó
                            fizetésemet, és kérem a kiutalását ezért az írásért külön a főszerkesztő
                            úrtól.</p>
					<p>Nyugodtam szivarozva olvasgatta a paksamétát. És végül változatlanul
                            udvarias fejhangon megszólalt.</p>
					<p>- A cikkért tízezer frank nem sok, és a havi kétezer is jár. Az új havi
                            fixet később megbeszéljük, mert van sürgősebb is...</p>
					<p>- Kérem... - feleltem lehangoltan.</p>
					<p>- Meg kell innunk erre a cikkre néhány aperitifet - mondta.</p>
					<p>A Dome-ból, ahol Bourinnal hosszasan beszélgettünk, Neddához siettem.</p>
					<p>Otthon találtam.</p>
					<p>- Már azt hittem, haragszik rám - mondta ragyogó, nevető szemekkel.</p>
					<p>- Nedda, jöjjön velem, kérem - mondtam, és már húztam ki kezénél fogva
                            magam után.</p>
					<p>- Mi van magával, Péter?!</p>
					<p>- Majd mindjárt megtudja - és egy taxinak intettem.</p>
					<p>Beszálltunk, és én magamhoz vontam.</p>
					<p>- Jó tudja, Péter - és búsan lehajtja a fejét -, ezt nem szabadna...
                            én... én.</p>
					<p>- Jó - feleltem -, majd vigyázok, hogy ne kompromittáljam. Pedig... most
                            már... nem kellene...</p>
					<p>- Mi történt?</p>
					<p>- Páris az én vezércikkemet hozza holnap, és a cikk olyan
                            szenzáció...</p>
					<p>- Mit írt?</p>
					<p>- Mondjam, hogy az apjáról is szó van? Mondjam, hogy félig-meddig
                            rehabilitálja?</p>
					<p>- Nekem megmondja, hogy mit írt, ugye?</p>
					<p>- Nem tehetem, Nedda. Egy vezércikk anyaga az előző nap délutánján a
                            legnagyobb titok.</p>
					<p>- Mondja... mesélje... - lihegve kapaszkodott belém.</p>
					<p>Felbújt a karom mentén a nyakamig. Ilyesmi ellen az ember védtelen.</p>
					<p>- Arról lesz szó benne, hogy a maga apja tisztességes ember! Nem
                            hamiskártyás, hanem úr! Igazi úr!</p>
					<p>Szerencsére az autó megállt, a szerkesztőségnél.</p>
					<p>- Erről nem szabad egy szót sem beszélni. A reggeli lapban, az első
                            oldalon úgyis olvassa majd. Most várjon egy percig. Jó?</p>
					<p>Bementem a pénzért. Rézbe ütköztem.</p>
					<p>Kedvesen vállon vereget.</p>
					<p>- Maga nagyszerű fiú, Almási. Ma megtudtam, hogy ökör voltam, maga meg a
                            Ribári ugrattak. A többi véletlen volt.</p>
					<p>- Na, látja! És nem fogadtam el pénzt.</p>
					<p>- Nézze, Almásikám, nekem jól megy most. Mégiscsak elfogadhatná. Vegyen
                            el kétszáz frankot!</p>
					<p>Kis híján rám erőszakolta.</p>
					<p>- Most pillanatnyilag nem kell, itt is van némi kiutalásom.</p>
					<p>A Paris pénztáránál már rendelkezésemre állt a tízezer frank. Mintha nem
                            is tudnám, hogy Réz mellettem áll, leszámolom, köszönök a
                            pénztárosnőnek, és megyek.</p>
					<p>- Na, nézd csak... Egy pillanatra elfeledkeztem magáról... Hát, Rézkém!
                            Holnap várom... (Eddig még nem tudott szólni.)</p>
					<p>Viszontlátásra...</p>
					<p>Az autóból még visszafordultam, és sohasem fogom elfelejteni Réz Jenő
                            arcát, teljesen tátott szájjal, két kezével egy-egy halántékát szorítva,
                            néz az autó felé.</p>
					<milestone n="6" unit="endSubChapter"/>
				</div>
				<div type="chapter">
					<head>IV. FejezetBotrány a kaszinóban</head>
					<milestone n="1" unit="startSubChapter"/>
					<p rend="head">1.</p>
					<p>Most kivárni a reggelt!</p>
					<p>Elsősorban együtt uzsonnáztunk Neddával fák és virágok között, Párizs egy
                            gyönyörű cukrászdájában.</p>
					<p>De semmi sem akadályozhatott meg bennünket abban, különösen egy ilyen
                            pompás délutánon, hogy veszekedjünk, ha éppen kedvünk van.</p>
					<p>- Nem mondhatok többet. Amit eddig tettem, az is szinte újságírói
                            bűntény, hogy vezércikk, amely másnap megjelenik, előző délután
                            szóbeszéd tárgya itt.</p>
					<p>- Péter... - és simogatta a kezemet.</p>
					<p>Ezek után sírt egy kissé, de helyes ösztönével érezte, hogy minden
                            további kísérlet hiábavaló, tehát azt ajánlotta, hogy sétáljunk a
                            Luxembourg kertben.</p>
					<p>A Luxembourg kertben, mivel Neddának valamilyen sürgős dolga volt, hamar
                            búcsúzkodnunk kellett. Magamhoz vontam, megcsókoltam, és ő
                            elsietett.</p>
					<p>Azután egyedül álltam ott, és arra gondoltam, hogy mit csináljak
                            reggelig?</p>
					<p>Illetve hajnalig. Amíg az első rikkancs, a diadal első heroldja, a
                            győzelem voltaképpeni eredményét hozza: A Vezércikkemet, azon a helyen,
                            ahol Bourin húsz éve ír!</p>
					<p>A én vezércikkemet!</p>
					<p>De mit tegyen az ember ezzel a nyomorult, leküzdhetetlen, egy éjszakányi
                            idővel? Tízezer frankom van holott százezer vagy százmillió frank is
                            hiábavaló volna: Az idő pénz, de a pénz nem idő. Az idő legyőzhetetlen.
                            Megvásárolhatatlan, elmulaszthatatlan. Múlását az egész világ
                            összefoglaló ereje sem tudná befolyásolni.</p>
					<p>A huszonhárom esztendős Almási diákos félelemmel ment egy bárba. A bár az
                            a hely, ahol a magamfajta emberen a legkirívóbban meglátszik a
                            gyakorlatlan, félszeg vendég.</p>
					<p>No jó! Itt van a La Poule! Nézzük!</p>
					<p>Forrt körülöttem minden! Huszonhárom éves voltam! Vezércikket írtam!
                            Újabb ünnepi pillanat volt, amikor először életemben, minden különösebb
                            anyagi megfontolás nélkül, nyilvános helyen, kezembe vettem egy étlapot!
                            És természetesen nyomban pezsgőt rendeltem. A vacsorára azután már
                            kellemesebb környezetbe kerültem e szokatlan helyen, mert jöttek a
                            bátorítók, a segítőtársak, akik többet tudtak rólam, mint magam már
                            amikor beléptem: a kedves kis párizsi nők!</p>
					<p>Körülfogtak és ittunk és...</p>
					<p>Aztán színesen forgott a fény, sok volt a pezsgő, azonfelül a pálinkát
                            jobban szeretem, tehát az egész mulatság, mezítelen vállak, ékszerek,
                            halk zene, itt-ott egy hangos nevetés, ez mind‑mind összekavarodott
                            valami zavaros, szédült állapotba.</p>
					<p>És egyetlen pillanatra sem éreztem, hogy megszabadultam a diadalmas
                            hajnal sürgető nyomásától.</p>
					<p>Aztán eszembe jutottak a fiúk. Fizettem, és beszálltam egy taxiba.</p>
					<p>- Frusy a Boit! A Pigalle-on! - kiáltom szédülten.</p>
					<p>A sofőr nekivágott. Nem árt, ha meglátogatom Kárpát Renét. Ha szükséges,
                            most segíteni is tudok nekik, és ők talán tudnak valamit Sábáról. Sába
                            szereplése Párizsban titokzatos. Állandóan eltűnik. Továbbá van egy
                            kincstári tárgya, a légió hétlángú jelzésével, ami annyi komplikációt
                            okozott...</p>
					<p>Kiszállok a Pigalle-on. Megnyugtat a jó öreg Place Pigalle, ahol az igazi
                            Párizs szórakozik. Az igazi párizsi, aki csak napközben fordul meg a
                            Champs Élysées vagy az Opéra idegenektől nyüzsgő vidékén, szívből nem
                            szereti ezt a környéket. És az idegeneket dettó! Itt a Pigalle az más!
                            Olcsó varietékben jóízűen nevet és szívből rémüldözik vaskosan borzalmas
                            grandguignolokon. Ide evakuálták a külföldiektől megszállott
                            városrészekből magánéletük számára tartogatott vidámságukat. Mert a
                            turistákat tisztelni kell, a fene egye meg őket! Azok hozzák a pénzt, és
                            ez mindennél fontosabb, hát legyen övék az a méregdrága belváros. Itt a
                            jó, egyszerű Pigalle-on, itt vannak ők otthon. A járókelők nem rongyosak
                            és nem elegánsak, csak amolyan párizsiasan kopottak, mivel okos ember
                            csak a nőjét öltözteti. Itt azután sört iszik, vicceket ordít, hencegés
                            nélkül bemegy munka után bármelyik lokálba az utcai ruhájában, és a
                            legnagyobb hecc, hogy fütyül, ha tetszik valami, és minden hamis hangra
                            visszaköveteli a pénzét.</p>
					<p>Megtalálom a Frusy a Boit helyiséget. Előtte tábla, amely Kárpát Colonelt
                            hirdeti, a volt cári gárda kapitányát, aki eredeti orosz és kaukázusi
                            népdalokat énekel. Hol tanult Kárpát eredeti orosz népdalokat?</p>
					<p>Nem szólva a kaukázusiakról?</p>
					<p>A helyiségbe lépve döbbenten meg kellett állnom. Ijesztően idegen és
                            mégis jól ismert alak közeledett felém, nem is alak, hanem jelenés,
                            szőke nagy szakállal, tarkóig érő hosszú hajjal, egy szent vagy őrült,
                            furcsa orosz ingben, amelynek derekán lazára kötött zsinórzat lógott le
                            bojtos véggel. Te jó Isten, Kárpát René? De hogy nézett ki! Mint
                            Tolsztoj Leó gróf, a Jasznaja Poljana-i remete, vagy még inkább mint
                            Ripp van Winkle az opera III-ik felvonásában...</p>
					<p>Kért, hogy ne csináljak feltűnést, az orosz zenekar vezetője és a
                            szerződése szerint így kell járnia. Tangóénekes és ukulelén játszik,
                            ibolya színű fényszóróhatás mellett refréneket ad elő, tölcséren
                            keresztül, de azért operát komponál... Hallotta, hogy nekem is állásom
                            van. Üljek le és hallgassam meg a műsort.</p>
					<p>- Kérlek - szólt zavartan a füle tövéig elvörösödve -, Pataki Mária is
                            itt van... Egy duettet szoktunk esténként énekelni. De ha téged ez bánt,
                            csak szólj, és én mindent visszacsinálok.</p>
					<p>- Ugyan, öregem - és nevetve ütögettem a vállát -, már régen vége
                            mindennek. Csak örülni tudok ennek.</p>
					<p>A füstös, lármás, állott, borszagú helyiségben lökdösünk és lökdösnek
                            bennünket. Békés, jókedvű áradatban sodródtunk előre.</p>
					<p>- Péter!</p>
					<p>Pataki Mária állított meg.</p>
					<p>Mint Kárpát René vendége szokott itt énekelni, azon megállapodás alapján,
                            hogy esetleg vacsorázhat is. Ez egy cipésztől függött. És csakugyan
                            rövidesen belépett egy harcsabajuszú, részint szvetterbe öltözött
                            cipész, teljesen részegen. Hatalmas kézelők lógtak kabátja alól az ujja
                            hegyéig, és barna művésznyakkendőt viselt. Mikor Kárpátit
                            megpillantotta, odaszólt Máriának:</p>
					<p>- Itt a vacsorád.</p>
					<p>Mária megrendelte a vacsorát, és az illető az asztalt csapkodva nyomban
                            ordított, hogy Volga‑dalokat akar.</p>
					<p>Beszélgettünk Máriával. Elfogulatlanul, barátian. Egyszerű rokonszenv
                            maradt csak a szerelemből.</p>
					<p>...Itt működött Zombori Schalk Rudolf is, mint gyorsrajzoló. Tény, hogy
                            rendkívül gyorsan rajzolt, viszont alig helyezett súlyt arra, hogy a kép
                            hasonlítson is a modellhez. Ezt a csekélységet gyengéd udvariassággal
                            helyettesítette, és mindenkit szépnek, fiatalnak örökített meg, olyan
                            eredménnyel, amely valósággal forradalmat jelentett volna, ha a
                            kozmetika terén produkálja. De ha engedett is művészi elveiből,
                            monoklija most is dölyfösen feszült a szemén.</p>
					<p>- Mi van Sábával? - kérdeztem Zomborit.</p>
					<p>- Amióta eltűnt, nem láttam. Pedig tudja jól, hogy szükségem van a
                            sálamra. Könnyen meghűlök.</p>
					<p>Nem lehetett tovább beszélgetni, mert eloltották a lámpákat. Taps
                            hallatszott...</p>
					<p>A karmester a közönség felé fordult, övig érő szakállal, ünnepélyes
                            arccal. Egyszerű jámbor “Zdravsztvujtyé”-vel üdvözli a közönséget. És
                            halkan bemondja a címet:</p>
					<p>Zarusnya, ó Zarusnya.</p>
					<p>Honnan tud ez oroszul?</p>
					<p>Úgy látszik, ezt az orosz dalt szerethetik, mert összesúgnak izgatottan.
                            De már azon nyomban Kárpát René, legnagyobb meglepetésemre a következő
                            dalt adta elő:</p>
					<p>Csak egy zarusnya van a világon</p>
					<p> Volga, Volga gyönyörű párom...</p>
					<p>- Szent atyám! - súgom Zomborinak. - Hisz ez a Csak egy kislány van a
                            világon.</p>
					<p>- Pszt... Ez itt a Pigalle-on a Zarusnya! - súgja Zombori.</p>
					<p>És elhűlve hallottam, égnek állt a hajam tőle, amint folytatta.</p>
					<p>A jó Dnyeszter, jaj, de szeret engemet</p>
					<p> Ó, Zarusnya nékem tégedet...</p>
					<p>És szomorúan nyekereg hozzá az ukulele és siralmas orosz dalhoz illően
                            tremolózik Kárpát Colonel hangja. Viharos taps! A Colonel ráadásnak,
                            jobb kezének tenyerét a tarkóján elhelyezve, párhuzamosan lengedező
                            térdekkel énekli, hogy:</p>
					<p>Szevasztopolba kéne meni,</p>
					<p> Pulykakakast kéne venni,</p>
					<p> Lassan, trojka, lyukas a kas,</p>
					<p> Kiesik a Volga-kakas.</p>
					<p>És tapsol és toppant, azt mondja, hej, karbafont kézzel körbefordul, és a
                            jókedve maximumával két tenyerével a földet csapkodva, befejezésül
                            elrikkantja egy gyors dalban, hogy “sej, haj, Lina, Vlagyivosztokban
                            olcsóbb lett a liba! Hej!”</p>
					<p>És ledobban.</p>
					<p>Ez különösen tetszett a közönségnek, bár volt egy, aki a Hullámzó Volga
                            tetején-t többre tartotta.</p>
					<p>Kárpát Colonel szereplése eleinte igen meglepett, azonban később
                            megszoktam, mint ahogy Párizsban, de főleg a Pigalle-on a
                            legszokatlanabb körülményekhez is idővel hozzászokik az ember.</p>
					<p>Közben megérkezik a világhírű, magyar származású filmfőrendező
                            törzskarával, és vele a mindenható vezérigazgató, egy kis
                            kecskeszakállas. Durrog a pezsgő, röpül a hólabda és a szerpentin. Fehér
                            szakállas, idős urak turbánt vagy kétcentiméteres szalmakalapokat
                            viselnek, és a rendező az asztalt csapkodva követeli, hogy Kárpát
                            Colonel énekelje el a Szibéria fent az égen hazafelé szálldogál című
                            dalt, továbbá a főrendező kedvencét, azt: Orosházán nincsen Volga, csak
                            kettő. Különösen ezért a dalért járt ide a főrendező, sokszor előkelő
                            budapesti ismerőseivel. Mielőtt belépnek, apró tűket oszt ki a
                            társaságának, és ezek kötelesek előadás közben szurkálni magukat, nehogy
                            nevetésük Kárpáti René karrierjét tönkretegye. Kárpát már holtfáradt, de
                            végre az újabb szereplést is befejezi, szokása szerint egy gyors kozák
                            számmal, karba tett kézzel guggolgatva és kurjantva, hogy “Ritka
                            Dnyeszter, ritka muzsik, ritka cár.”</p>
					<p>A vad kaukázusi dal mozgalmas vége felé Ribári elismerőleg így szólt
                            Zomborinak, a Colonelről.</p>
					<p>- Szép teljesítmény a kapitánytól. Nálunk éhen halhatna a francia, amíg a
                            nagyapámat ilyesmire rávennénk. Holott az öreg két évvel fiatalabb, mint
                            Kárpát.</p>
					<p>És ekkor megáll valaki és a vállamra teszi a kezét:</p>
					<p>- Téged kereslek, Péter...</p>
					<p>Sába!</p>
					<p>- Én is kereslek már régóta! - mondtam izgatottan.</p>
					<p>- Hol beszélhetnénk?</p>
					<p>- Nyugodtan itt maradhattok - mondta Ribári -, mert nekem tárgyalmon kell
                            segédeimmel a párbajról.</p>
					<p>Nyomban félrevonta Kárpát Colonelt és Zomborit.</p>
					<p>Másnap értesültem a párbaj kimeneteléről. Így történt:</p>
					<p>A felek egymással szemben álltak éles karddal. Vanek úr elszántan és
                            sápadtan.</p>
					<p>Ezután jött Ribári. Nagyon idegesen viselkedett. Egyik cigarettát a másik
                            után szívta, és folyton húzta az időt, hogy leért a kardja,
                            fertőtlenítsék, és állandóan nézegette Vanek urat, aki mereven állt,
                            mint egy szobor, egyik kezében a kardja, másikban a nadrágja.</p>
					<p>És mikor elhangzott a “rajta” kiáltás, és Vanek úr állásba toppant,
                            Ribári hátralépett, leeresztette a kardját, és mondta, hogy
                            szívdobogása van, várjanak egy kicsit. A házfelügyelők kara megvetően
                            mosolygott. Adtak egy kis vizet Ribárinak, leültették, azután újra
                            felálltak... De Ribári eldobta a kardot, és azt kiáltotta, hogy a
                            segédek gazemberek, ő özvegy édesanyját tartja el, fiatal még a halálra,
                            nem hagyja egy ilyen dúvadtól lemészároltatni magát... B. Eduard! -
                            kiáltotta - a véremet akarod?!... Hát ölj meg, döfd belém a kardodat,
                            légy gyilkosa legjobb barátodnak...</p>
					<p>Vanek urat szemlátomást megrendítette Ribári magatartása, és azt mondta,
                            hajlandó beérni az ifjú bocsánatkérésével. Ribári megköszönte ezt, és
                            ünnepélyesen bocsánatot kért, és a kint várakozó Madame Tourtelette “én
                            hősöm” felkiáltással borult Vanek úr nyakába.</p>
					<p>Szóval kettesben maradtunk Sábával.</p>
					<p>- Kérlek, én tudom, hogy te valami tárgyat hagytál nálam a poggyászodból,
                            amit kerestek nálam. Erről akartam beszélni veled.</p>
					<p>- Igen, de sajnos eltűnt. Egy sebesült barátomat illette...</p>
					<p>- Nedda bátyját.</p>
					<p>- Már tudod, annál jobb. Engem hívatott a fiú, amikor megérkezett, és
                            beköltözött a villa földszintjére sebesülten...</p>
					<p>- Várj csak! Én egyszer a riadókészültséget hívtam...</p>
					<p>- Ott voltam fél lépésre tőled - mondta mosolyogva. - Az a szegény
                            elmeháborodott, akit Nedda bátyja magával cipelt, és segített is
                            átkötözni Ivánt, váratlanul a nyakamra hozott téged. Az ajtó mögül
                            láttam, amint elrohansz a rendőrségre, és erre gyorsan felvittem Ivánt,
                            meg a bolondot Nedda szobájába.</p>
					<p>- Akkor újra láttam a pasát az ablaknál... És a barátod meghalt?</p>
					<p>- Nem, csak rosszul lett, kórházba kellett vinni, és akkor éjjel halt meg
                            ott Grey ezredes öccse.</p>
					<p>Nem bírtam tovább a füstös, zajos helyiség hangulatát. Elbúcsúztunk.
                            Nedda és a vezércikk járt az eszembe. Becsípve, szédelegve elhagytam a
                            helyiséget, és elmentem megnézni a barokk villát. Az öreg barokk
                            misztériumot.</p>
					<p>Nézem a mosókonyhát, Nedda ablakát és az emeleten az ablakokat. Egyszer
                            csak látom, hogy villany világít az emeleten...</p>
					<p>Hát én már sohasem láthatom úgy ezt az épületet, hogy ne csillanjon fel
                            valamelyik lakatlan szobájának ablaka mögött ez a furcsa fény?!... És
                            ahogy a szomorú fák között ebben a szürke megvilágításban nézem az
                            ablakot és a többi ablakot, valami újabb furcsa érzés fog el...</p>
					<p>Az ötödik ablak! Itt lett öngyilkos Alex Gorcsev.</p>
					<p>Kezeimmel és homlokommal a rácshoz ragadva állok, és most a rikkancsokat
                            várom, pedig én jól tudom... A barokk ház most azt mondja, önző vagyok.
                            A magam pályáján elértem vele mindent, de a Titok, amiért annyiszor
                            húzott magához, a titok nincs sehol. Az én vezércikkem semmi abból, amit
                            ő követelt.</p>
					<p>Most elsötétedik az ablak. Hűlő érzéssel múlik a részegség. Fejem, lábam
                            nehezül és zsibbad, és e pillanatban ez a zsibbadás a halál
                            mozdulatlanságáig megmerevített.</p>
					<p>...A középső ajtó hirtelen kinyílik, és valaki csikorgó, kemény, csizmás
                            léptekkel, úgy hogy Neddának vélem, elindul a kapu felé.</p>
					<p>Amint kinyitja a rácsos kaput, az utcai lámpa fénye rávetül.</p>
					<p>Az öreg Alex Gorcsev lép ki. A halott dr. Alex Gorcsev!! Igen! A prémes
                            kabátja, robusztus alakja; vastag bajusza, ferde szemöldöke... Ezt én
                            láttam, tisztán így, fényképen...</p>
					<p>Ez így most igaz, illetve nem igaz...</p>
					<p>A léptek elhalnak valamerre. Itt most az történt, hogy rájöttem a barokk
                            ház titkára. Halottak járnak benne.</p>
					<p>...Mozdulatra képtelen tapadok a rácshoz, amíg eldöngenek a hatalmas
                            ember csizmás léptei. Hogy tíz percig vagy fél óráig álltam-e ott, nem
                            tudom.</p>
					<p>Megkíséreltem azután követni ezt a Gorcsevet, akiről úgy tudom, hogy rég
                            halott, de már réges-rég eltűnt valamerre a hajnalban, és amint egyre
                            világosodott az ég, úgy éreztem, hogy a párizsi rikkancsok ma tudják,
                            hogy várom őket, és tréfálkoznak...</p>
					<p>Ilyen ólomsúllyal múlt az idő.</p>
					<p>A háznak igaza volt! Önzőn fogom fel ezt az ügyet. Nem megyek már az
                            iménti szellem után, nem kutatok semmit, csak várom a vezércikkemet.</p>
					<p>Végre! Végre! Özönlenek a rikkancsok a reggeli lapokkal. Azt hiszem, ezen
                            a napon én voltam az első újságvásárló Párizsban. Izgatottan veszem
                            kézbe, azután mintha az egész barokk ház zuhant volna rám, szinte
                            szétesett a világ körülöttem. A vezércikk helyén ez volt:</p>
					<p>SÍR LAJOS BANKRABLÓ</p>
					<p> a montparnassé-i bankrablás tettese.</p>
					<p> A rendőrség már a nyomában van.</p>
					<p>Kiejtettem a lapot, kissé a falhoz tántorogtam, minden gondolat, érzés és
                            értelem nélkül.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Az első érzésem nem ijedtség volt. Úgy éreztem, hogy nevetni kell.
                            Harsányan és gurulva! Elképzeltem a kis, gyereknyi Sír Lajost pálca
                            karjával, holdvilágfehér arcával, amint félbehagyja egy rímnél Jean
                            Ricturs fordítását, és berohan egy kicsit két pisztollyal valamelyik
                            bankba rabolni! Zsebében természetesen egy Virág Benedek nevű nyájas
                            papköltő valamennyi verse, hogy végszükség esetén ne jöjjön zavarba.</p>
					<p>Na nem! Ez álom. És újra megnézem a lapot. Hiba: valóság. Kétségkívül Sír
                            Lajosról van szó. Utolsó címe, előző lakása Rue Roi Sicilie 54. Honnan
                            tudták? Hiszen Sír Lajos nem volt bejelentve. Előző lakása másfél év
                            előtt a Hotel Portugais, ahol egy részeges, könnyelmű portás
                            bejelentette, mivel nem tudta, mit cselekszik.</p>
					<p>A hír különben aránylag rövid, csak roppant vastag betűvel szedve. Mint
                            Sír Lajos kampósbotja. Mindenki emlékszik még - írja a lap - arra a
                            vakmerő tettesre, aki fényes délelőtt, két pisztollyal behatolt a Banque
                            de France billancourt-i fiókhelyiségébe, agyonlőtte a pénztárost és egy
                            altisztet, kifosztotta a kézipénztárat, azután elmenekült.</p>
					<p>Egy másodpercnyi aggodalomra sem adott okot a hír. Csak valami
                            szörnyűséges és őrült tévedés lehet.</p>
					<p>Sír Lajos bankrablása nem nagy veszély. De az én cikkem elmaradása mögött
                            lehet valami...</p>
					<p>Virrad. Most bizonyára Nedda is várja valahol a lapot. A vezércikkemmel.
                            Felhívom egyenesen Bourint a lakásán. Köztudomású, hogy korán kelő
                            ember.</p>
					<p>- Jó reggelt, itt Almási...</p>
					<p>- Kicsoda? - kérdezte rekedten.</p>
					<p>- Almási - feleltem, és máris éreztem, hogy baj van. - Az az Almási,
                            akinek megígérte, hogy egy cikkét a mai lap vezércikknek hozza.</p>
					<p>- Valami tévedés lesz - felelte Bourin tétován, és nem kétséges, az ő
                            hangja volt. - Én mindig megtartom az ígéretemet, ha másra nem
                            kényszerít valami inkorrektség. Ön szóval cikket adott le a lapnak?</p>
					<p>- Önnek adtam, Monsieur Bourin!</p>
					<p>- Valami tévedés lesz... nem tudok róla, hogy cikket adott nekem. Ez
                            tévedés lesz...</p>
					<p>Én még beszéltem.</p>
					<p>De ő letette a hallgatót! Nem hallott tőlem egy szót sem.</p>
					<p>De adott egy fonalat. Tehát valami történt tegnap óta... De én csak
                            Neddának beszéltem... Nedda! Ő mesélhetett valamit! Mégis kalandornő
                            volt?</p>
					<p>Rohanok a lakására.</p>
					<p>Nedda nem volt otthon. Vanek úr napok óta nem látta.</p>
					<p>Rohantam tovább. A Globe-ban megtaláltam Ribárit. Egy kör közepén. Valami
                            bridzsvitában mondott szakértői véleményt, és néma figyelemmel
                            hallgatták, mint a legfelsőbb fórumot.</p>
					<p>- Mi történt? - kérdeztem, izgatottan félrevontam.</p>
					<p>- Valaki belicitált öt kárót.</p>
					<p>- Ember, Sír Lajosról van szó!</p>
					<p>- Ja, a bankrablás! - legyintett és ásított.</p>
					<p>- Sokat röhögtem. Nem jössz reggelizni valahová?</p>
					<p>- No, de valamit tenni kell!</p>
					<p>- Reggeli előtt?</p>
					<p>- Szívtelen szélhámos vagy...</p>
					<p>- Ez már másoknak is feltűnt. Nézd, ha annyi eszed volna, mint egy beteg
                            csirkének, akkor most örülnél, amiért egy barátod megcsinálta a
                            szerencséjét. De te irigy vagy.</p>
					<p>- Ha tovább hülyéskedsz, egy dákóval leütlek!</p>
					<p>- No jó, hát megmagyarázom. Garcon! Két mentholt! Iszol, nem ? Hát ide
                            figyelj! Ha még három vagy négy napig sikerül Sír Lajos nevét a lapok
                            első oldalán tartani, úgy beérkezett ember.</p>
					<p>Lassan megértettem. Ez a Ribári épp olyan biztos benne, hogy Sír Lajos
                            szóba sem jöhet az esettel kapcsolatban, mint én. No, de ha ez kiderül
                            majd, micsoda rehabilitáció lesz!</p>
					<p>- Már beszéltem Kárpát Renével - folytatta Ribári. - A fiúk is belátták,
                            hogy jól ítélem meg a helyzetet. Tanácsomra elhatározták, hogy Sír Lajos
                            érdekében nem bolygatjuk ezt a hatalmas reklámot. - Sóhajtott. - Hogy ki
                            tudnám én használni, ha velem történne!</p>
					<p>- Örülök, hogy nem veled történt.</p>
					<p>- Mégis irigy vagy?</p>
					<p>- Sőt aggódnék! Nem tudnám biztosan, hogy ártatlan vagy!</p>
					<p>Mentem tovább. Hová? Hová?</p>
					<p>Megkezdődött a hajsza. A laphoz mentem, ahol közölték, hogy Bourin holnap
                            reggel nyolc órára kéret. Nem tudják, hova ment. A cikkemről senki nem
                            tud semmit.</p>
					<p>A szemüveges szerkesztőnek elmondtam Sír Lajos tragikomikus esetét, és
                            kértem, próbáljon utánanézni, mert nagyon nyugtalanít az eset.</p>
					<p>Figyelmesen meghallgatott. Azután legyintett, amikor leírtam Sír Lajost.
                            Még nevetett is.</p>
					<p>Valami slendriánság lesz a dologban. Egy hasonló nevű magyar származású
                            bűnöző adataival összecserélte Sír Lajos nacionáléját az
                            Idegenellenőrző. Átment egy másik szobába és telefonált.</p>
					<p>Nagyon hamar és komolyan tért vissza.</p>
					<p>- Nem tehetek semmit. És ne ártsa bele magát, fiam, az ügybe... Nem
                            tudom, miről lehet szó, de hivatalos helyen ilyen röviden még sohasem
                            beszéltek velem...</p>
					<p>Aztán újra Neddához. Semmi eredmény. Vanek úr megnyugtat, hogy tíz órakor
                            itthon volt, de aztán sietve újra elment. Nem, üzenetet nem hagyott.</p>
					<p>- Mi van Wendriner úrral? - kérdeztem.</p>
					<p>- Wendriner úr most igazán jól él!... Napi száz frankot kiutalt neki a
                            gazdám...</p>
					<p>Mondom, tiszta őrült, mire költsön egy oroszlán napi száz frankot
                            Párizsban? De nem vitatkozhatom, ahogy megparancsolta, naponta
                            reggelit hozatok a kávéházból, egy csomag cigarettát, és a legfinomabb
                            kölnit a fürdőszobába, azzal az utasítással, hogy ha elfogy, vegyek
                            újat. De nem fogy. Fel se bontotta az a dög... Mindenki úgy bánik az
                            ilyen bestiával, ahogy akar. Kávéházba is viheti. De hogy egy elaggott
                            oroszlánnak miért kellett előfizetnem a Matinre, ez megfoghatatlan... Ha
                            nem láttam volna a gazdámat, amint Nizzában autótaxit vezetett
                            szmokingban és szalmakalapban, azt hinném, hogy váratlanul megőrült. Így
                            tudom, hogy már régen az... Nézze, ezt ma kaptam. Vigyázzon, mert
                            álmodni fog róla...</p>
					<p>Egy levél volt, amelyben a Matin értesíti Wendriner úr nevű előfizetőjét,
                            hogy a legutóbbi sorsoláson nyert egy valódi elsőrangú gumi
                            nadrágtartót. Viselje szerencsével. Vanek úr sóhajtva legyintett.</p>
					<p>- Nem hiszem, hogy rá lehet venni... Hát képzelheti!</p>
					<p>Sietve elbúcsúztam Vanek úrtól. Most Sábát akartam megkeresni. Bl. de la
                            Vilette 9. Ide írtam a lapot.</p>
					<p>Azonnal autóba ültem, és tíz perc múlva ott álltam a ház előtt.</p>
					<p>A kapu előtt fegyveres poszt: párizsi politikai rendőrség.</p>
					<p>Estefelé újra visszamentem a szerkesztőségbe. Beszélgettünk Bourinról. A
                            közelgő választásokon biztosan bekerül a parlamentbe. És egyike a
                            legesélyesebb miniszterjelölteknek. Rengeteg ellensége van, mert a
                            legkisebb tisztátlanságot sem tűri el. Készül is ellene valami. Ezt
                            mondják sokan. Annyi tisztességtelen ember fél tőle, tudják, hogy nem
                            remélhetnek kegyelmet semmiféle korrupció számára, ha Bourin miniszter
                            lesz. De Bourin nem hallgat az óvatosokra, akik figyelmeztetik, hogy sok
                            hatalmas ember, aki csak kicsit is korrupt, joggal fél a
                            miniszterségétől.</p>
					<p>Éreztem, hogy ez az ember nagyon-nagyon közel áll hozzám, és úgy
                            szerettem volna megvédeni. De mivel és kitől?</p>
					<p>Ott ültem a szerkesztőségben, és aggódtam Bourinért. Rossz előérzetem
                            volt. Később jött valaki a Tiszti Kaszinóból, mondta, hogy az öreg
                            kártyázik.</p>
					<p>- Szokott játszani?</p>
					<p>- Hogyne - felelte -, és még sosem játszott ilyen szerencsével. Háromszor
                            volt flösche egymás után... Mi baja?</p>
					<p>Nevetséges. Mi bajom? Szinte hisztérikus állapotba kerültem.
                            Kitámolyogtam a szerkesztőségből. Mi fojtogat és zsibbaszt a
                            rémülettől?</p>
					<p>Szerencséje volt... A nagy szerencse pedig halál. Milyen ostobaság...</p>
					<p>Nem tudtam, hogy mivel töltsem az időt.</p>
					<p>Hazamegyek a szállodába és lefekszem. Holnap mindent megtudok.</p>
					<p>Amikor hazaérek és vetkőzni kezdek, látom, hogy nyitva az éjjeliszekrény
                            fiókja. Egy csomó irat van benne. Az első lapon egy levél:</p>
					<p>“Ne aggódj, te marha! Nincs semmi baj. Itt küldöm az utolsó
                            folytatásokat, és ölellek. Lajos.”</p>
					<p>Sír Lajos írt!</p>
					<p>Nem vagyok álmos. Előveszem Sír Lajos regényét, és elkezdem olvasni.
                            Éjfélre járt, mikor a végére értem.</p>
					<p>Eszembe jutott, hogy a politikai rendőrség talán azért kereste a vörös
                            füzetet, mert abban valamilyen katonai titok is lehet. Megindult tehát
                            a hajsza a vörös füzetért. És nem közölhették talán még Sábával sem,
                            hogy a füzet fontos.</p>
					<p>Mint a villám, úgy fénylett előttem a rejtély!</p>
					<p>Sír Lajost kézre akarták keríteni a füzet miatt, de ezt nem hozhatják
                            nyilvánosságra, hát előszedtek valami világra szóló bűnügyet, rákenték,
                            hogy huszonnégy óra alatt meglegyen.</p>
					<p>De hol az ördögben mászkál?</p>
					<p>És hogy a csodába jött hozzám ez az írás?</p>
					<p>Ni! Hiszen még két különálló oldal is van a fiókban. Kiveszem. Elkezdem
                            olvasni. Elsápadok, lefut minden vér az arcomból, és összeszorul a
                            torkom izgalmamban. Oh, uram! Itt van!</p>
					<p>Negyed egykor, mint valami ámokfutó rohantam fel és alá taxiért, és azt
                            mondtam a sofőrnek:</p>
					<p>- Tiszti Kaszinó! Ezer frankot kap, ha nem törődik büntetéssel és
                            semmivel.</p>
					<p>Itt a Kaszinó. Felrohanok. Valami bál van. Az előcsarnokban eláll a
                            lélegzetem. Megőrültem. Mi ez?</p>
					<p>Egy angol uniformisban áll ott... szíjjal és kitüntetéssel.</p>
					<p>Vanek úr!?</p>
					<p>Mi?!... Nem merem megszólítani... De most semmi kétség, magasra emeli a
                            tenyerét felséges mozdulattal:</p>
					<p>- How do you do, my sweethart? Ön is idejár hozzánk?</p>
					<p>Megdörzsölöm a szemem. Lehet, hogy a sofőr a házfelügyelők jelmezes
                            összejövetelére hozott? Be akarok menni a terembe. Egy gyerekes arcú,
                            kissé pisze fiatalember mellém lép, és megfogja a karomat. Szent Isten!
                            Eltöri.</p>
					<p>- Ne mozdulj, ne csinálj semmit, mert összetörlek!</p>
					<p>- De...</p>
					<p>- Gorcsev Iván vagyok... Szép lassan bemehetsz. - Vanek úrral együtt
                            bemegyünk! Bourin mikor észrevesz, csodálkozva néz rám. Sokan figyelik
                            ennél az asztalnál a játékosokat. Hirtelen nagyban megy a játék, és
                            Bourin szerencséjétől zúg a helyiség. Most egyszerre közeledik valaki az
                            asztalhoz, magas, polgári ruhás ember a sok estélyi ruha és uniformis
                            között. Gorcsev megfogja Vanek úr karját, mint egy starter, ha indít és
                            azt mondja: “Most!”</p>
					<p>Vanek úr az asztalhoz lép, ugyanakkor a polgári ruhás egyén leül:</p>
					<p>- Bocsánat... Igen, azt hiszem, bocsánat - mondja és Gorcsevre néz, és
                            miután az elzöldül mérgében, azt mondja még halkan. - Jó, jó... kérdezni
                            se lehet? - Az asztalnál mindenki feléje fordul, és ő így szól: - Én, ha
                            jól emlékszem Grey ezredes vagyok, és egy hasonló parti után a fivérem
                            főbe lőtte magát Kairóban... Igen, azt hiszem, hogy Kairó az rendben
                            van...</p>
					<p>Vlaszta - ő volt a polgári ruhás férfi, valamit hebeg.</p>
					<p>De most már engem nem lehet visszatartani, felmarkoltam egy halom
                            kártyát:</p>
					<p>- Ezzel szoktál gyilkolni, te bitang!</p>
					<p>És a kártyákkal együtt teljes erőből az arcába csaptam.</p>
					<p>Felborult a rend, Vlaszta egy ugrással az üvegajtónál volt.</p>
					<p>De megáll! Azután a torkához kap, és felsikolt! És úgy áll, mint akinek
                            bomlik az agya:</p>
					<p>Az ajtón belépett Alex Gorcsev!</p>
					<p>Mefisztói szemöldökével, szakállával, sebhelyével, hatalmasan, amilyen a
                            valóságban volt.</p>
					<p>Én is valami egész hideg dermedtséget érzek. Vlaszta hátrál...</p>
					<p>Úgy látszik, elveszti az eszét. Felsikolt és... Szörnyű csörömpölés
                            döbbenetében nekiugrik fejjel a nyitott ablaknak, és kizuhan az
                            utcára...</p>
					<p>Két hölgy elájul, és többen viaszra váltan állnak, akik ismerték az öreg
                            Gorcsevet, és ekkor Gorcsev Iván végre harsányan elkiáltja magát:</p>
					<p>- Kérem, ez az ember Sába István nevű barátom, színész, az apám
                            maszkjában.</p>
					<p>...Megroggyannak a térdeim, és leülök. Akik ott voltak ennél a
                            jelenetnél, soha sem fogják elfelejteni...</p>
					<p>Az ablak alatt, pedig ott feküdt holtan Vlaszta.</p>
					<p>- Hát csoda, ha az ember ideges lesz? - mondta Vanek úr mellettem
                            csendesen.</p>
					<milestone n="2" unit="endSubChapter"/>
				</div>
				<div type="chapter">
					<head>V. FejezetA rejtélyek kulcsa</head>
					<milestone n="1" unit="startSubChapter"/>
					<p rend="head">1.</p>
					<p>Sír Lajos kéziratának azokat a bizonyos utolsó oldalait most már sokkal
                            nyugodtabban újra elolvastam:</p>
					<p>“Péter! Ez úgy látszik, nem tartozik a regényhez, mert a megfordított
                            füzet hátsó oldalára jegyezte Sába, de én mégis hozzá vettem, mert
                            nagyon érdekes. Ne aggódjatok értem, jó helyen vagyok.”</p>
					<p>Manuel vallomása.</p>
					<p>Manuel, ágyán ülve, az ő kérésére írom e sorokat. Azt kívánja, hogy
                            Gorcsev Ivánnak mutassam majd meg, ha egészséges lesz.</p>
					<p>...Valamikor híres hamiskártyás voltam. Amikor sok pénzre tettem szert,
                            abbahagytam. Azt hittem, végleg. De valaki rákényszerített, hogy ismét
                            játsszam. Nem arról volt szó, hogy csaljak, vagy becsapjak valakit. Ölni
                            kellett. Kártyával.</p>
					<p>Sem a légió, sem a Szahara, sem a végső perc itt a halálos ágyon, nem
                            törölheti le a szemem elől annak a derék, kedves, nagy bajuszú, furcsa
                            szemöldökű, vidám orosz úrnak hazajáró vízióját, akit, engedve a
                            kényszernek, az ötödik flöschsel megöltem.</p>
					<p>Alexander Gorcsevnek hívták. És Gorcsev Iván, aki jó volt hozzám, mint a
                            testvérem, az ő fia. És szintén a hamisjáték áldozata. Elmondta nekem,
                            azon a napon, amikor Benguz kis híján megölte. És tudtam, hogy őt
                            ugyanazzal a gonoszsággal bélyegezték hamiskártyásnak, amiért ez a
                            szerencsétlen idősebb Gorcsev, az apja, főbe lőtte magát.
                            Kötelességemnek érzem, hogy ennek a kedves, jólelkű barátomnak elmondjam
                            a titkot. Így talán visszanyeri a becsületét, és visszaadhatja annak a
                            halott embernek is, ki talán megbékél velem annyi szenvedésért cserébe,
                            amennyivel én fizettem a haláláért és a becsületéért.</p>
					<p>Schwinemündében történt. Valakivel kártyáztam... és hihetetlen összeget
                            nyertem... minden sikerült ennél... és akkor... váratlanul kiderült,
                            hogy ez... hogy ez tudja rólam... Szándékosan veszített ilyen magasan.
                            Figyelte, hogy csalok, és eltűrte. Azután megzsarolt... Azt kívánta,
                            hogy tanítsam ki őt hamiskártyásnak, hogy velem utazzon és
                            megfigyelhessen. Kénytelen voltam engedelmeskedni. Hihetetlen
                            szívóssággal tanult és fejlődött, a szemem láttára. Éjszakákon keresztül
                            tanulta az egyes fogásokat, hogy osztás közben felismerjen minden kis
                            jellel ellátott lapot, és másikat adjon helyette, hogy a jobbat magának
                            vegye. Csodálkoztam nagyon ezen az emberen, mert igen sok pénze volt. És
                            azt is megtudtam véletlenül, hogy előkelő úr. Minek tanulja a
                            hamiskártyázást az ilyen? Egy év múltán befejezte a tanulást. Utolsó
                            estén velem kártyázott. Csalt, nyert, és hiába figyeltem: semmit sem
                            láttam. Bevallom: túltett rajtam. Pedig ez nagy szó! Aztán eltűnt, és
                            nem hallottam róla.</p>
					<p>Egyszer Egyiptomba utaztam. Nagy aratás volt, de ez nem tartozik ide. A
                            kairói kaszinóban, ahol játszottam, megpillantottam váratlanul ezt az
                            embert. Katonatisztekkel játszott. A tükörből figyeltem, és láttam, hogy
                            csal. De ez érdekes volt. Egész este csalt, és nem nyert. Sőt.
                            Vesztésben volt. Nem értettem. Egy Grey nevű angol gyarmati ezredes
                            nyerte a legtöbbet. A másik két partner, egy milliomos cukorbáró és egy
                            ismert diplomata, gyanún felül álltak. És később hallottam, hogy az én
                            tanítványom fél éve lakik itt, másodszor játszik. A partnerei
                            szenvedélyes kártyások. Nem értettem. Grey ezredes mesés szerencsével
                            játszott. Inkább úgy festett, hogy ő a hamiskártyás, de világosan
                            láttam, hogy fogalma sincs ilyesmiről. Már második napja játszottak.
                            Szaknyelven szólva az ezredesbe dőlt a lap. És özönlött a pénz is hozzá.
                            És másnap délelőtt az ezredes főbe lőtte magát. Hogy történt? Állítólag
                            egy játékos megkockáztatta a burkolt gyanúsítást, és az ezredes
                            tiszteletre méltó személye nem akadályozhatta meg a klub titkárságát,
                            hogy a rendőrség egy szakértőjével megvizsgáltassák a játék után a
                            csomagot. És megtalálták a “druckert”! Ez az áramvonalas hamiskártyás
                            jelzés. A lap belső oldalát megnyomják egy kissé a körömmel, hogy a
                            külső felén apró dudor maradjon. A szakember könnyen megállapítja, hogy
                            hamis játék folyt. A kártya belső lapján látni a köröm nyomát. Az
                            ezredest felszólították, hogy lépjen ki a kaszinóból. Erre főbe lőtte
                            magát. Azt mondták, pótolhatatlan veszteség.</p>
					<p>Értitek? Ez a hamiskártyás az ezredes tudta nélkül neki osztotta a
                            nyerőlapokat. Grey azt hitte, hogy csodálatos szerencséje van. Ki gondol
                            arra, hogy valamelyik magasan vesztő játékos osztja így ezeket a
                            lapokat?</p>
					<p>Tisztára véletlen, hogy amikor egy másik öngyilkosság történt,
                            Törökországban, ismét ott voltam éppen, és értesültem, hogy ő is részt
                            vett a partiban. Fél évig élt valahol, mindig más néven, elváltoztatott
                            külsővel, ritkán játszott, olyankor is veszített. És azután beült az
                            áldozattal közös partiba. A lapokban kell megírni vagy feljelenteni. Nem
                            tudom, de úgy érzem, hogy soha nem létezett bűnözési ág lángeszű
                            feltalálója félelmes, titkos szabadalmakat birtokol titokban, és mint
                            láthatatlan fantom él a tisztességes emberek társadalma felett. Meg kell
                            szabadítani tőle az emberiséget!</p>
					<p>Az én történetem végzetes fordulópontja pedig így következett be.</p>
					<p>Abbahagytam már a kártyát, nem foglalkoztam vele, amikor egy napon
                            megjelent ez az ember, aki ismerte a múltamat és elvitt a
                            családomtól.</p>
					<p>Elmondta, hogy miről van szó. Egy helyen, ahol ő nem kockáztathat, nekem
                            kell játszani. Feltűnően is csinálhatom, mert jóhiszeműek. Úgy osszam a
                            lapokat, hogy az illető két-három napon keresztül nagy összeget nyerjen.
                            Az öreg Gorcsevről volt szó. Meg kellett tennem. És megszerettem ezt az
                            embert játék közben. Nyájas, jókedvű úr volt, és könyörögtem érte. Az
                            öreg Gorcsevért. De ez az ember kegyetlen volt és elszánt. Nem ismert
                            irgalmat.</p>
					<p>És miért tette mindezt?</p>
					<p>Galachad miatt. A szíriai part közelében, gyönyörű fekvésű sziget ez a
                            Galachad. Hatalmas kaszinója van a kikötő feletti díszpálmák között, és
                            minden tekintetben vetekszik Monte‑Carlóval.</p>
					<p>A szigetnek a csodálatos szép partján lévő kaszinóért folyt a harc.
                            Gorcsev örökség útján a sziget tulajdonához jutott. Nem volt gazdag
                            ember, és a kártyakaszinó nagy bért és részesedést fizetett, mert
                            hihetetlenül jövedelmezett. Ennek ellenére közölte, hogy a szerződés
                            szerinti három év leteltével nem újítja meg a kaszinó bérletét. De a
                            másik örökös, szintén orosz nemes, örült a bérletnek, s ami ugyan nem
                            volt köztudomású, a kaszinót bérlő részvénytársaság részvényeinek
                            majoritása is az ő kezében volt. Az illető farizeus volt, aki nyíltan
                            nem mert fellépni, sőt csatlakozott Gorcsev felmondásához, mint
                            társtulajdonos, de végül kivégezte őt.</p>
					<p>Ugyanígy volt Emin pasával, aki Törökországban Galachad sziget
                            megszállását szorgalmazta politikai célokból, több kis szigettel együtt.
                            Már-már miniszter lett, amikor kártyabotrányba keveredett. Az ötödik
                            flösch valószínűtlen hatására megvizsgálták a lapokat, ott volt a
                            “drucker”, a mesebeli nyereség, a jelzett lapok. És egy golyó!
                            Véletlenül tudtam meg, hogy ez az ember felépült, de a fejlövés elméjét
                            megzavarta, és így a család nem cáfolja soha halálát.</p>
					<p>(Ez volt hát Emin pasa titka, akivel találkoztam egy éjjel. És Gorcsev
                            fia, úgy látszik nem szüntette be a kutatást apja ügyében, valamiféle
                            bizonyítás miatt gyűjtötte ezeket az embereket. Oda a barokk házba. A
                            meghalt ezredes öccsét, Emin pasát...)</p>
					<p>Tudom, hogy Grey ezredes rendeletet akart kiadni, amely az angol gyarmati
                            tiszteknek megtiltja Galachad sziget látogatását, és az Egyiptom felől
                            közeledő hajóknak a sziget érintését... Több öngyilkosság, kártyaadóság
                            miatti nyugdíjazás és egy lefokozás késztette erre. De a rendelet
                            megjelenése előtt kártyabotrány miatt főbe lőtte magát a kairói
                            kaszinóban, ahol ő maga játszott. Utódja több megértéssel volt a
                            galachadi kaszinó uraival szemben. Ezt előre tudhatták. A rendelet nem
                            került kiadásra.</p>
					<p>A fiatal Gorcsev bizonyára örökölte apjától a sziget tulajdonrészét, és
                            talán apja lelkiismeretét is, mely tiltakozott az ellen, hogy
                            kártyaszenvedélyük miatt kifosztott emberek üzletszerűen elkönyvelt
                            véres, szennyes aranyaiból éljen. És nyilván újból fel akarta mondani a
                            kaszinó bérletét, amelyet apja halála után gyámja, Vlaszta Szemirjovics
                            gróf visszavont.</p>
					<p>Soha sem tudtam elfelejteni, mikor ez a kedves, nyájas öreg úr a harmadik
                            napon szinte erőszakos baklövéseket követett el, hogy mesebeli
                            nyereségét mérsékelje, de ekkor megkapta az ötödik flöscht. Az általam
                            nem is ismert harmadik cinkos erre a mindenkit megdöbbentő hihetetlen
                            szerencsére az áldozat, ez esetben Gorcsev barátjának valami félig
                            gyanakodó mondatot mormolt, és még valakinek mormol valamit.</p>
					<p>Legyen az illető Emin pasa, Grey ezredes vagy a köztiszteletben álló
                            Gorcsev, és vége. A barát öli meg akaratlanul. Aki azonnal viszi a
                            mormolót a klub igazgatósága elé, és követeli, hogy mielőtt a játékosok
                            elhagyják a klubot, tegyék diszkréten vizsgálat tárgyává az ügyet. A
                            klub először többnyire indignálódva visszautasítja egy angol alezredes,
                            egy államtitkár vagy mindenek felett úrnak ismert Alex Gorcsevvel
                            szemben az ilyen vizsgálatot, még ha bármennyire is nyer. De az öt
                            flösch, a mormolás és a barát, aki szigorú gentleman, már nem engedik el
                            többé a hurkot a szerencsétlen nyaka körül, és amikor az urak a
                            kártyaasztaltól felkelnek, a lakáj észrevétlenül behozza az irodába a
                            kártyacsomagot, ahol az illető állam főkapitányságának kártyaügyekben
                            évtizedes múltú felügyelője vagy csoportvezetője megjelenik, és
                            természetesen másodpercek alatt felfedezi a kártyákon a jelzéseket. Most
                            még volna esély, ha följelentést tennének. De egy Emin pasa, egy Grey
                            ezredes, vagy Alex Gorcsev ilyen ügyben, ilyen konkrét váddal szemben
                            nem védekezhetnek, és éppen azért, mert kitűnő jellemű férfiak,
                            következik a golyó...</p>
					<p>A golyó, amely Gorcsevet megölte, velem is végzett. Soha többé nem vettem
                            kártyát a kezembe, és szó szerint így történt. A vagyont jelentő
                            bankjegycsomagot apró rongyokra szaggattam a kaszinó mögött. Soha többé
                            nem tudtam visszatérni családomhoz.</p>
					<p>Benguz, felismertem, hamiskártyás volt, és a szolgálatában állt annak a
                            szörnyetegnek. Úgy látszik, őt küldte utánam, mert félt, hogy elárulom
                            valakinek borzalmas és féltett titkát. A Gorcsev-féle eset óta
                            bizalmatlan volt velem szemben. Benguznak parancsa volt, hogy végezzen
                            velem.</p>
					<p>Az édes fiam, Bradieux álnéven lépett a légióba. Évekig keresett, és
                            amikor végül rám akadt volna, Borodin, ez a barom megölte. De én
                            Borodinnak most halálom előtt megbocsátok, intézze el földi és égi
                            bírájával szerencsétlen fiam ügyét, ahogy tudja. De még halálom
                            pillanatában is könyörtelen gyűlölettel gondolok arra az átkozott
                            emberre, aki fiamat Borodin kezébe, engem a halálos ágyra juttatott, és
                            nagyszerű jellemű embereket éppen azért, mert nagyszerűek, gyalázatosan,
                            orvul, becsületüktől megfosztva legyilkolt.</p>
					<p>„Vlaszta Szemirjovics gróf! Utolsó erőmig, utolsó gondolatomig most csak
                            arra kérem az lstent, hogy verje meg olyan átokkal, mint amilyen
                            kínszenvedést utolsó imámban is könyörgök és követelek számára.
                            Ámen.”</p>
					<p>Idáig tart a vallomás, amelyet Manuel saját kezűleg írt alá, és saját
                            kezűleg írta oda a tettes nevét: gróf Szemirjovics Vlaszta.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Együtt ültünk a barokk ház szalonjában valamennyien, közöttünk Wendriner
                            úr is, aki szomorúan feküdt egy perzsaszőnyegen. Vagy elrontotta a
                            gyomrát, vagy - mert olykor sokat hunyorított a sarok felé - elveszett
                            zsebpénzét és komplett reggelijét sajnálta, mivel a hazatérő Gorcsev,
                            megdicsérve Vanek úr korrekt és okos eljárását, hogy a levelében
                            kérteket teljesítette, ezeket megvonta tőle.</p>
					<p>- Honnan tudta ön, hogy az a bestia nincs az állatkertben?</p>
					<p>- Már nem is tudom. Lehet, hogy valami rokonát lelőttem ott a sivatagban,
                            és az árulta el halála előtt. Mindenesetre örülök, hogy ilyen szépen
                            teljesítette óhajomat. Aggódtam, hogy esetleg a komplett reggelit ön nem
                            találja alkalmasnak, vagy akadékoskodik a cigarettával...</p>
					<p>- Uram, az nem létezik nálam! Én egy sorból is megértem, mit kíván...</p>
					<p>- Gondoltam, hogy megérti, miért kívánok cigarettákat a bestiának...</p>
					<p>- Eleinte nem értettem, de egy állatorvos elmagyarázta, hogy Afrikában
                            tüdőbántalmakban szenvedő oroszlánt dohánypor szagoltatásával is
                            kezelnek. Így aztán nem fájt a fejem, az ügy miatt...</p>
					<p>- Hálás vagyok az állatorvosnak, amiért főfájását megszüntette.</p>
					<p>Vanek úrnak ugyanis sejtelme sem volt, hogy Gorcsev itt járt a házban,
                            sőt itt is lakott. Grey ezredes szerepének eljátszására egy szolgálati
                            tiszt vette rá.</p>
					<p>- A kötelességtudása miatti külön jutalom nem fog elmaradni. Mert látom,
                            hogy minden rendben volt itt, míg nem voltam itthon.</p>
					<p>- Hát, ügyeltem kérem, hogy ne történjék a házban semmi. Idegenek itt nem
                            fordultak meg, kivéve Nedda kisasszonyt és azt az Almási pártfogoltamat.
                            Így aztán nyugalom volt és rend. Csak az volt idegekre menő dolog, hogy
                            nem bírtam rávenni a tejest kannáinak óvatosabb használatára, mert egy
                            helyen úgyszólván naponta leütötte a kerítés festékét.</p>
					<p>Gorcsev elrémült és kihúzta magát.</p>
					<p>- Hallatlan! Az ember nem húzhatja ki a lábát a házból, hogy borzalmas
                            események ne történjenek távollétében!</p>
					<p>Vanek úr lesütötte a szemét, mivel ezen az egyetlen ponton
                            körültekintését és óvatosságát, amellyel egy házmesternek rendelkeznie
                            kell, elmulasztotta.</p>
					<p>Odasúgta nekem, hogy hallgassam el Gorcsev előtt Madame Tourtelette
                            látogatásait, mert nem szeretné, ha azt hinné, hogy a házban történhet
                            valami, Vanek úr éber és zord cerberuskodása ellenére.</p>
					<p>Később tea mellett még néhány homályos pontra világosság derült.</p>
					<p>- Amikor a tizennégy karátos autó ügyét intéztem, felszólítottak, hogy
                            lépjek be a hadsereg kötelékébe a szolgálathoz. Ennek a felszólításnak
                            örömmel eleget tettem.</p>
					<p>De soha, egy pillanatra sem szűntem meg apám tragédiájával törődni, és
                            mert sejtettem, honnan fúj a szél, bár az igazságról fogalmam sem volt,
                            nyomban felmondtam a kaszinó bérletét.</p>
					<p>De bármennyire is figyeltem, nem vettem észre semmit, amíg egy napon nem
                            álltam az előtt a helyzet előtt, hogy hamiskártyás vagyok. Jelentettem a
                            feletteseimnek, de jelentettem gyanúmat is, és kértem, hogy szolgálaton
                            kívül, amíg az ügy tisztázódik, eljárhassak. Úgy tettem, mintha a
                            tragédia vesztemet okozta volna, és elutaztam Alexandriába. Itt
                            kinyomoztam Grey ezredes és Emin pasa történetét. Grey ezredes öccsét,
                            aki hasonlít fivérére, megkértem, hogy intézkedésemig titokban lakjon
                            a házamban, ahol húgom majd gondoskodik róla. De szegény tüdőbajban
                            meghalt, és mert Vanek úr külsőleg meglepően hasonlít az öngyilkos Grey
                            ezredesre, őt használtuk fel oly módon, hogy a szolgálat tudtával,
                            észrevétlenül elvegyülhetett a tiszti kaszinóban. Vanek úr kitűnően
                            oldotta meg feladatát.</p>
					<p>- Ez úgyszólván említésre sem szorul - jegyezte meg Vanek úr -,
                            ügyességem elégszer bebizonyítottam... Bocsánat.</p>
					<p>Véletlenül lelökött a könyökével egy japán vázát, amely összetört.</p>
					<p>- Nem tesz semmit. Utálom ezt a vázát. Gondolatomat találta el, midőn
                            lelökte - folytatta Gorcsev. - Emin pasa hozzátartozóit rávettem, hogy
                            kívánságomra küldjék ide a beteget. Közben hamiskártyásokkal együtt
                            járkáltam mindenfelé, amíg Manuelre rábukkantam. Apám kártyapartijában,
                            mint Mulenko bolgár földbirtokos szerepelt. Megtudtam, hogy a légióban
                            van, és amikor beléptem, hogy felkutassam, egyúttal megbíztak
                            feletteseim, hogy az altisztek önkényeskedéseinek felgöngyölítését is
                            kíséreljem meg. A két ügyet sikerült egyesíteni. Amikor szegény Manuel,
                            akit időközben megszerettem, hiszen tehetetlen eszköz volt megbízója
                            kezében, meghalt, csak Sábára mertem rábízni a titkot. Az ő vallomásából
                            nagyjából kiderült, hogy ki volt Benguz, akinek a megítélésében szintén
                            tévedtem, mert nem számítottam, hogy ilyen kemény gyilkos is akadjon a
                            hamiskártyások általában bohém bűnözői között. Kis híján összeomlott
                            minden, de részint Sába, részint Almási barátom ügyessége és tisztessége
                            olyan segítségemre volt, mint egy egész rendőri apparátus. Párizsba
                            érve, mivel túl korán hagytam el az ágyat, felszakadt a sebem.</p>
					<p>Emin pasa, aki alapjában véve jóindulatú bolond volt, közben Sába és
                            Nedda útján bekerült a házba. Ők ápoltak. Húgomnak nem volt szabad a
                            dolgokról tudni, mert nem bízhattam Vlaszta és a galachadi kaszinó
                            gengsztereivel szembeni ügyességében. Magas lázam is lett, és csak a
                            katonai kórházban lettem jobban. Sábának már akkor említettem a vörös
                            füzet fontosságát, amiben katonai titok is volt. Vlaszta ellen sajnos
                            kevés bizonyíték volt Manuel vallomása, és csak a halottnak hitt emberek
                            feléledési blöffjével remélhettük vallomásra kényszeríteni. Ekkor már
                            húgom is tudta, hogy Vlasztát félreismerte, de természetesen folytatni
                            kellett a jóbarátság komédiáját. Miután óvatosan kerestük a füzetet,
                            nagyon megnehezült a helyzet, különösen Sír Lajos barátjuk eltűnése
                            folytán. Hogy villámgyorsan kézre kerítsük, és mégse jusson eszébe a
                            füzetet elolvasni, úgy intéztük, hogy egy felderíthetetlen bűnténnyel
                            kapcsolatban gyanúsítsák, hogy ha bárhol is van, nyomban elő lehessen
                            keríteni. Gondoltam, néhány ezer frankkal beéri a meghurcoltatásért.</p>
					<p>- Ez könnyen lehetséges - jegyeztem meg.</p>
					<p>- Azonban ez az úr olyan jól elbújt, az ördög tudja, miért, ma sincs meg.
                            Szerencsére elküldte a füzetet Almásinak. Először azt hittem, hogy
                            Almási a kaszinó vagy Vlaszta megbízásából járt a húgom után, és
                            megkaparintotta a füzetet. Húgom minden tiltakozása ellenére így
                            vélekedtem. Emiatt a húgom is közbenjár majd elnézésért, remélem,
                            sikerrel. Végül nem is sejtettük, hogy Bourint, aki több kirohanást
                            intézett lapjában a galachadi kaszinó ellen, mielőtt megválasztatja
                            magát, szintén áldozatnak szemelik ki. Így azután tettenéréssel sikerült
                            lecsapni, és Sába feledhetetlen alakítása révén saját büntetését mérni a
                            gazemberre. Természetesen Almási barátunk remek cikkét is közérdekből
                            kellett leállítani, de azt hiszem, hogy most már kicsit kiegészítve még
                            nagyobb szenzációt fog kelteni.</p>
					<p>Hol volt Sír Lajos? Ezt csak sokára tudtam meg. Ribári rávette Madame
                            Tourtelette-et (egy brazíliai ültetvényes piaci árus özvegyét, akihez
                            gyanús szálak fűzték, és aki elhitte az újságok nagybetűs címei mögé
                            rejtett mesét), hogy rejtegessék a gengsztert, amíg elalszik az ügy, és
                            ez esetben valamennyien kimennek Dél-Amerikába, ahol a Sír Lajos által
                            rabolt jelentős összeget elosztják. Madame Tourtelette rejtegette Sír
                            Lajost, aki meghízott ez idő alatt, és Ribári a boldogult ültetvényes
                            zsakettjét hordta, mint ő mondta azért, hogy elváltoztassa a külsejét.
                            Madame Tourtelette ezt nem értette ugyan, de mindig is szégyellte
                            kimutatni, hogy buta, tehát odaadta a zsakettet, amivel Ribári még
                            hosszú ideig álcázta magát.</p>
					<p>A szerencsétlen Emin pasa, akinek családja inkább holt hírét költötte,
                            semhogy megtudják a valót, Párizsban egy szanatóriumba került.</p>
					<p>A többi rejtély kulcsa is roppant egyszerű. Sába és Gorcsev, amikor
                            megérkeztek Párizsba, az őrült Emin pasával titokban meghúzták magukat a
                            barokk villa szalonjában. Az a tetem, amelyik valóban holtan feküdt,
                            Grey ezredes szerencsétlen tüdőbajos öccse volt, aki Gorcsev levelére
                            Kairóból Párizsba érkezett, és akárcsak Emin pasa, itt húzta meg magát.
                            De végzett vele a kór, innen szállították el szép csendben a halottas
                            házba, és az angol követség eltemettette. Ez volt az éjszakai kalandom,
                            amikor láttam, hogy egy tetemet vittek ki a titokzatos barokk
                            villából.</p>
					<p>És megoldódott a legnagyobb rejtély is, hogy ostobaság azt hinni,
                            művészetért, diadalért, érvényesülésért vagy egyéb apró semmiségért
                            születünk.</p>
					<p>Rövidesen feleségül vettem Neddát, és ezért érdemes volt megszületni.
                            Érdemes lesz meghalni, sőt még élni is. A többi ostobaság. Hogy Vanek
                            úr erre vonatkozó axiómájával éljek:</p>
					<p>- Az élet olyan, mint a füst. Elillan, mielőtt még igazán boldog
                            voltál.</p>
					<p>És végre Sábát is felfedezték. Megjelent az újságokban Alex Gorcsev
                            maszkjában, és ott volt az eredeti fényképe is. Saját maga mellett már
                            őt is felfedezték. Nagy színész lett, és ugyanakkor esküdtek meg Balázs
                            Annával, amikor én elvettem Neddát.</p>
					<p>Időnként feltűnt Gorcsevnél egy sovány, ideges ember, akit Abu ben
                            Pullovernek hívnak, és az ördög tudja, most kimaradt, mert Gorcsev - aki
                            hazaköltöztette már Svájcból a családját ‑ vett egy gyönyörű
                            farkaskutyát, és amikor ez először farkcsóválva eléje futott, rosszul
                            lett.</p>
					<p>Ketten, akik mindent tudnak, nem szólnak soha, és néhány részletét e
                            borzalmas, komikus és különös históriának örökre megőrzik:</p>
					<p>Az egyik a finom kis barokk épület zsalus ablakaival, a másik Wendriner
                            úr, ki időnként kivánszorog a napra sütkérezni, de csak olyankor, ha
                            megláncolják a kutyát, mert akárcsak Pullover úr, fél ettől az
                            állattól.</p>
					<milestone n="2" unit="endSubChapter"/>
				</div>
			</div>
		</body>
	</text>
</TEI>